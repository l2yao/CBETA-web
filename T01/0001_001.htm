<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><b>　　<A NAME="n1"></A>No. 1</b><p><b>　　<A NAME="n2"></A>長阿含經序</b><p><span class='byline'>　　　　長安釋僧肇述</span><br><p>夫宗極絕於稱謂。賢聖以之沖默。玄旨非言不傳。釋迦所以致教。是以如來出世。大教有三。約身口。則防之以禁律。明善惡。則導之以契經。演幽微。則辨之以法相。然則三藏之作也。本於殊應。會之有宗。則異途同趣矣。<p>禁律。律藏也。四分十誦。法相。阿毗曇藏也。四分五誦。契經。四阿含藏也。增一阿含四分八誦。中阿含四分五誦。雜阿含四分十誦。此長阿含四分四誦。合三十經以為一部<p>阿含。秦言法歸。法歸者。蓋是萬善之淵府。總持之林苑。其為典也。淵博弘富。韞而彌廣。明宣禍福賢愚之跡。剖判真偽異齊之原。歷記古今成敗之數。墟域二儀品物之倫。道無不由。法無不在。譬彼巨海。百川所歸。故以法歸為名。開析修途。所記長遠。故以長為目。翫茲典者。長迷頓曉。邪正難辨。顯如晝夜。報應冥昧。照若影響。劫數雖遼。近猶朝夕。六合雖曠。現若目前。斯可謂朗大明於幽室。惠五目於眾瞽。不闚戶牖。而智無不周矣<p>大秦天王。滌除玄覽。高韻獨邁。恬智交養。道世俱濟。每懼微言翳於殊俗。以右將軍使者司隸校尉晉公姚爽。質直清柔。玄心超詣。尊尚大法。妙悟自然。上特留懷。每任以法事。以弘始十二年歲次。上章閹茂。請罽賓三藏沙門佛陀耶舍出律藏一分四十五卷。十四年訖。十五年歲次。昭陽赤奮若出此長阿含訖。涼州沙門佛<span class='corr'>念</span>為譯。秦國道士道含筆受。時。集京夏名勝沙門。於第校定。恭承法言。敬受無差。蠲華崇朴。務存聖旨。余以嘉遇猥參聽次。雖無翼善之功。而預親承之末。故略記時事。以示來賢焉<p class='juan'>
佛說長阿含經卷第一</p>
<p><span class='byline'>　　　　後秦弘始年佛陀耶舍共竺佛念譯</span><br><p><b>　　<A NAME="n4"></A>（一）第一分初</b><p><b>　　<A NAME="n5"></A>大本經第一</b><p>如是我聞<p>一時。佛在舍衛國祇樹花林窟。與大比丘眾千二百五十人俱<p>時。諸比丘於乞食後集花林堂。各共議言。諸賢比丘。唯無上尊為最奇特。神通遠達。威力弘大。乃知過去無數諸佛。入於涅槃。斷諸結使。消滅戲論。又知彼佛劫數多少。名號．姓字。所生種族。其所飲食。壽命脩短。所更苦樂。又知彼佛有如是戒。有如是法。有如是慧。有如是解。有如是住。云何。諸賢。如來為善別法性。知如是事。為諸天來語。乃知此事<p>爾時。世尊在閑靜處。天耳清淨。聞諸比丘作如是議。即從座起。詣花林堂。就座而坐<p>爾時。世尊知而故問。謂。諸比丘。汝等集此。何所語議。時。諸比丘具以事答<p>爾時。世尊告諸比丘。善哉。善哉。汝等以平等信。出家修道。諸所應行。凡有二業。一曰賢聖講法。二曰賢聖默然。汝等所論。正應如是。如來神通。威力弘大。盡知過去無數劫事。以能善解法性故知。亦以諸天來語故知。佛時頌曰<p class='lg'>　比丘集法堂　　講說賢聖論<br>　如來處靜室　　天耳盡聞知<br>　佛日光普照　　分別法界義<br>　亦知過去事　　三佛般泥洹<br>　名號姓種族　　受生分亦知<br>　隨彼之處所　　淨眼皆記之<br>　諸天大威力　　容貌甚端嚴<br>　亦來啟告我　　三佛般泥洹<br>　記生名號姓　　哀鸞音盡知<br>　無上天人尊　　記於過去佛　</p><p>又告諸比丘。汝等欲聞如來識宿命智。知於過去諸佛因緣不。我當說之<p>時。諸比丘白言。世尊。今正是時。願樂欲聞。善哉。世尊。以時講說。當奉行之<p>佛告諸比丘。諦聽。諦聽。善思念之。吾當為汝分別解說。時。諸比丘受教而聽<p>佛告諸比丘。過去九十一劫。時世有佛名毘婆尸如來．至真。出現于世。復次。比丘。過去三十一劫。有佛名尸棄如來．至真。出現於世。復次。比丘。即彼三十一劫中。有佛名毘舍婆如來．至真。出現於世。復次。比丘。此賢劫中有佛名拘樓孫。又名拘那含。又名迦葉。我今亦於賢劫中成最正覺。佛時頌曰<p class='lg'>　過九十一劫　　有毘婆尸佛<br>　次三十一劫　　有佛名尸棄<br>　即於彼劫中　　毘舍如來出<br>　今此賢劫中　　無數那維歲<br>　有四大仙人　　愍眾生故出<br>　拘樓孫那含　　迦葉釋迦文　</p><p>汝等當知。毘婆尸佛時。人壽八萬歲。尸棄佛時。人壽七萬歲。毘舍婆佛時。人壽六萬歲。拘樓孫佛時。人壽四萬歲。拘那含佛時。人壽三萬歲。迦葉佛時。人壽二萬歲。我今出世。人壽百歲。少出多減。佛時頌曰<p class='lg'>　毘婆尸時人　　壽八萬四千<br>　尸棄佛時人　　壽命七萬歲<br>　毘舍婆時人　　壽命六萬歲<br>　拘樓孫時人　　壽命四萬歲<br>　拘那含時人　　壽命三萬歲<br>　迦葉佛時人　　壽命二萬歲<br>　如我今時人　　壽命不過百　</p><p>毘婆尸佛。出剎利種。姓拘利若。尸棄佛．毘舍婆佛。種．姓亦爾。拘樓孫佛。出婆羅門種。姓迦葉。拘那含佛．迦葉佛。種．姓亦爾。我今如來．至真。出剎利種。姓名曰瞿曇。佛時頌曰<p class='lg'>　毘婆尸如來　　尸棄毘舍婆<br>　此三等正覺　　出拘利若姓<br>　自餘三如來　　出于迦葉姓<br>　我今無上尊　　導御諸眾生<br>　天人中第一　　勇猛姓瞿曇<br>　前三等正覺　　出於剎利種<br>　其後三如來　　出婆羅門種<br>　我今無上尊　　勇猛出剎利　</p><p>毘婆尸佛坐波波羅樹下成最正覺。尸棄佛坐分陀利樹下成最正覺。毘舍婆佛坐娑羅樹下成最正覺。拘樓孫佛坐尸利沙樹下成最正覺。拘那含佛坐烏暫婆羅門樹下成最正覺。迦葉佛坐尼拘律樹下成最正覺。我今如來．至真。坐缽多樹下成最正覺。佛時頌曰<p class='lg'>　毘婆尸如來　　往詣波羅樹<br>　即於彼處所　　得成最正覺<br>　尸棄分陀樹　　成道滅有原<br>　毘舍婆如來　　坐娑羅樹下<br>　獲解脫知見　　神足無所礙<br>　拘樓孫如來　　坐尸利沙樹<br>　一切智清淨　　無染無所著<br>　拘那含無尼　　坐烏暫樹下<br>　即於彼處所　　滅諸貪憂惱<br>　迦葉如來坐　　尼拘樓樹下<br>　即於彼處所　　除滅諸有本<br>　我今釋迦文　　坐於缽多樹<br>　如來十力尊　　斷滅諸結使<br>　摧伏眾魔怨　　在眾演大明<br>　七佛精進力　　放光滅闇冥<br>　各各坐諸樹　　於中成正覺　</p><p>毘婆尸如來三會說法。初會弟子有十六萬八千人。二會弟子有十萬人。三會弟子有八萬人。尸棄如來亦三會說法。初會弟子有十萬人。二會弟子有八萬人。三會弟子有七萬人。毘舍婆如來二會說法。初會弟子有七萬人。次會弟子有六萬人。拘樓孫如來一會說法。弟子四萬人。拘那含如來一會說法。弟子三萬人。迦葉如來一會說法。弟子二萬人。我今一會說法。弟子千二百五十人。佛時頌曰<p class='lg'>　毘婆尸名觀　　智慧不可量<br>　遍見無所畏　　三會弟子眾<br>　尸棄光無動　　能滅諸結使<br>　無量大威德　　無能測量者<br>　彼佛亦三會　　弟子普共集<br>　毘舍婆斷結　　大仙人要集<br>　名聞於諸方　　妙法大名稱<br>　二會弟子眾　　普演深奧義<br>　拘樓孫一會　　哀愍療諸苦<br>　導師化眾生　　一會弟子眾<br>　拘那含如來　　無上亦如是<br>　紫磨金色身　　容貌悉具足<br>　一會弟子眾　　普演微妙法<br>　迦葉一一毛　　一心無亂想<br>　一語不煩重　　一會弟子眾<br>　能仁意寂滅　　釋種沙門上<br>　天中天最尊　　我一會弟子<br>　彼會我現義　　演布清淨教<br>　心常懷歡喜　　漏盡盡後有<br>　毘婆尸棄三　　毘舍婆佛二<br>　四佛各各一　　仙人會演說　</p><p>時。毘婆尸佛有二弟子。一名騫茶。二名提舍。諸弟子中最為第一。尸棄佛有二弟子。一名阿毘浮。二名三婆婆。諸弟子中最為第一。毘舍婆佛有二弟子。一名扶遊。二名鬱多摩。諸弟子中最為第一。拘樓孫佛有二弟子。一名薩尼。二名毘樓。諸弟子中最為第一。拘那含佛有二弟子。一名舒槃那。二名鬱多樓。諸弟子中最為第一。迦葉佛有二弟子。一名提舍。二名婆羅婆。諸弟子中最為第一。今我二弟子。一名舍利弗。二名目揵連。諸弟子中最為第一。佛時頌曰<p class='lg'>　騫茶提舍等　　毗婆尸弟子<br>　阿毗浮三婆　　尸棄佛弟子<br>　扶遊鬱多摩　　弟子中第一<br>　二俱降魔怨　　毗舍婆弟子<br>　薩尸毗樓等　　拘樓孫弟子<br>　舒槃鬱多樓　　拘那含弟子<br>　提舍婆羅婆　　迦葉佛弟子<br>　舍利弗目連　　是我第一子　</p><p>毗婆尸佛有執事弟子。名曰無憂。尸棄佛執事弟子。名曰忍行。毗舍婆佛有執事弟子。名曰寂滅。拘樓孫佛有執事弟子。名曰善覺。拘那含佛有執事弟子。名曰安和。迦葉佛有執事弟子。名曰善友。我執事弟子。名曰阿難。佛時頌曰<p class='lg'>　無憂與忍行　　寂滅及善覺<br>　安和善友等　　阿難為第七<br>　此為佛侍者　　具足諸義趣<br>　晝夜無放逸　　自利亦利他<br>　此七賢弟子　　侍七佛左右<br>　歡喜而供養　　寂然歸滅度　</p><p>毗婆尸佛有子。名曰方膺。尸棄佛有子。名曰無量。毗舍婆佛有子。名曰妙覺。拘樓孫佛有子。名曰上勝。拘那含佛有子。名曰導師。迦葉佛有子。名曰集軍。今我有子。名曰羅[<a href='javascript:showpic("../fontimg/023523.gif")'>目*侯</a>]羅。佛時頌曰<p class='lg'>　方膺無量子　　妙覺及上勝<br>　導師集軍等　　羅[<a href='javascript:showpic("../fontimg/023523.gif")'>目*侯</a>]羅第七<br>　此諸豪貴子　　紹繼諸佛種<br>　愛法好施惠　　於聖法無畏　</p><p>毗婆尸佛父名槃頭。剎利王種。母名槃頭婆提。王所治城名曰槃頭婆提。佛時頌曰<p class='lg'>　遍眼父槃頭　　母槃頭婆提<br>　槃頭婆提城　　佛於中說法　</p><p>尸棄佛父名。曰明相。剎利王種。母名光曜。王所治城名曰光相。佛時頌曰<p class='lg'>　尸棄父明相　　母名曰光曜<br>　於明相城中　　威德降外敵　</p><p>毗舍婆佛父名善燈。剎利王種。母名稱戒。王所治城名曰無喻。佛時頌曰<p class='lg'>　毗舍婆佛父　　善燈剎利種<br>　母名曰稱戒　　城名曰無喻　</p><p>拘樓孫佛父名祀得。婆羅門種。母名善枝。王名安和。隨王名故城名安和。佛時頌曰<p class='lg'>　祀得婆羅門　　母名曰善枝<br>　王名曰安和　　居在安和城　</p><p>拘那含佛父名大德。婆羅門種。母名善勝。是時王名清淨。隨王名故城名清淨。佛時頌曰<p class='lg'>　大德婆羅門　　母名曰善勝<br>　王名曰清淨　　居在清淨城　</p><p>迦葉佛父名曰梵德。婆羅門種。母名曰財主。時王名汲毗。王所治城名波羅奈。佛時頌曰<p class='lg'>　梵德婆羅門　　母名曰財主<br>　時王名汲毗　　在波羅奈城　</p><p>我父名淨飯。剎利王種。母名大清淨妙。王所治城名迦毗羅衛。佛時頌曰<p class='lg'>　父剎利淨飯　　母名大清淨<br>　土廣民豐饒　　我從彼而生　</p><p>此是諸佛因緣．名號．種族．所出生處。何有智者聞此因緣而不歡喜。起愛樂心<p>爾時。世尊告諸比丘。吾今欲以宿命智說過去佛事。汝欲聞不<p>諸比丘對曰。今正是時。願樂欲聞<p>佛告諸比丘。諦聽。諦聽。善思念之。吾當為汝分別解說。比丘。當知諸佛常法。毗婆尸菩薩從兜率天降神母胎。從右脅入。正念不亂。當於爾時。地為震動。放大光明。普照世界。日月所不及處皆蒙大明。幽冥眾生。各相睹見。知其所趣。時。此光明復照魔宮。諸天．釋．梵．沙門．婆羅門及餘眾生普蒙大明。諸天光明自然不現。佛時頌曰<p class='lg'>　密雲聚虛空　　電光照天下<br>　毗婆尸降胎　　光明照亦然<br>　日月所不及　　莫不蒙大明<br>　處胎淨無穢　　諸佛法皆然　</p><p>諸比丘。當知諸佛常法。毗婆尸菩薩在母胎時。專念不亂。有四天子。執戈矛侍護其人。人與非人不得侵嬈。此是常法。佛時頌曰<p class='lg'>　四方四天子　　有名稱威德<br>　天帝釋所遣　　善守護菩薩<br>　手常執戈矛　　衛護不去離<br>　人非人不嬈　　此諸佛常法<br>　天神所擁護　　如天女衛天<br>　眷屬懷歡喜　　此諸佛常法　</p><p>又告比丘。諸佛常法。毗婆尸菩薩從兜率天降神母胎。專念不亂。母身安隱。無眾惱患。智慧增益。母自觀胎。見菩薩身諸根具足。如紫磨金。無有瑕穢。猶如有目之士觀淨琉璃。內外清徹。無眾障翳。諸比丘。此是諸佛常法。爾時。世尊而說偈言<p class='lg'>　如淨琉璃珠　　其明如日月<br>　仁尊處母胎　　其母無惱患<br>　智慧為增益　　觀胎如金像<br>　母懷妊安樂　　此諸佛常法　</p><p>佛告比丘。毗婆尸菩薩從兜率天降神母胎。專念不亂。母心清淨。無眾欲想。不為婬火之所燒然。此是諸佛常法。爾時。世尊而說偈言<p class='lg'>　菩薩住母胎　　天終天福成<br>　其母心清淨　　無有眾欲想<br>　捨離諸婬欲　　不染不親近<br>　不為欲火燃　　諸佛母常淨　</p><p>佛告比丘。諸佛常法。毗婆尸菩薩從兜率天降神母胎。專念不亂。其母奉持五戒。梵行清淨。篤信仁愛。諸善成就。安樂無畏。身壞命終。生忉利天。此是常法。爾時。世尊而說偈言<p class='lg'>　持人中尊身　　精進戒具足<br>　後必受天身　　此緣名佛母　</p><p>佛告比丘。諸佛常法。毗婆尸菩薩當其生時。從右脅出。地為震動。光明普照。始入胎時。闇冥之處。無不蒙明。此是常法。爾時。世尊而說偈言<p class='lg'>　太子生地動　　大光靡不照<br>　此界及餘界　　上下與諸方<br>　放光施淨目　　具足於天身<br>　以歡喜淨音　　轉稱菩薩名　</p><p>佛告比丘。諸佛常法。毗婆尸菩薩當其生時。從右脅出。專念不亂。時。菩薩母手攀樹枝。不坐不臥。時。四天子手奉香水。於母前立言。唯然。天母。今生聖子。勿懷憂慼。此是常法。爾時。世尊而說偈言<p class='lg'>　佛母不坐臥　　住戒修梵行<br>　生尊不懈怠　　天人所奉侍　</p><p>佛告比丘。諸佛常法。毗婆尸菩薩當其生時。從右脅出。專念不亂。其身清淨。不為穢惡之所汙染。猶如有目之士。以淨明珠投白繒上。兩不相汙。二俱淨故。菩薩出胎亦復如是。此是常法。爾時。世尊而說偈言<p class='lg'>　猶如淨明珠　　投繒不染汙<br>　菩薩出胎時　　清淨無染汙　</p><p>佛告比丘。諸佛常法。毗婆尸菩薩當其生時。從右脅出。專念不亂。從右脅出。墮地行七步。無人扶侍。遍觀四方。舉手而言。天上天下唯我為尊。要度眾生生老病死。此是常法。爾時。世尊而說偈言<p class='lg'>　猶如師子步　　遍觀於四方<br>　墮地行七步　　人師子亦然<br>　又如大龍行　　遍觀於四方<br>　墮地行七步　　人龍亦復然<br>　兩足尊生時　　安行於七步<br>　觀四方舉聲　　當盡生死苦<br>　當其初生時　　無等等與等<br>　自觀生死本　　此身最後邊　</p><p>佛告比丘。諸佛常法。毗婆尸菩薩當其生時。從右脅出。專念不亂。二泉湧出一溫一冷。以供澡浴。此是常法。爾時。世尊而說偈言<p class='lg'>　兩足尊生時　　二泉自涌出<br>　以供菩薩用　　遍眼浴清淨<br>　二泉自涌出　　其水甚清淨<br>　一溫二清冷　　以浴一切智　</p><p>太子初生。父王槃頭召集相師及諸道術。令觀太子。知其吉凶。時。諸相師受命而觀。即前披衣。見有具相。占曰。有此相者。當趣二處。必然無疑。若在家者。當為轉輪聖王。王四天下。四兵具足。以正法治。無有偏枉。恩及天下。七寶自至。千子勇健。能伏外敵。兵杖不用。天下太平。若出家學道。當成正覺。十號具足<p>時。諸相師即白王言。王所生子。有三十二相。當趣二處。必然無疑。在家當為轉輪聖王。若其出家。當成正覺。十號具足。佛時頌曰<p class='lg'>　百福太子生　　相師之所記<br>　如典記所載　　趣二處無疑<br>　若其樂家者　　當為轉輪王<br>　七寶難可獲　　為王寶自至<br>　真金千輻具　　周匝金輞持<br>　轉能飛遍行　　故名為天輪<br>　善調七牙住　　高廣白如雪<br>　能善飛虛空　　名第二象寶<br>　馬行周天下　　朝去暮還食<br>　朱髦孔雀咽　　名為第三寶<br>　清淨琉璃珠　　光照一由旬<br>　照夜明如晝　　名為第四寶<br>　色聲香味觸　　無有與等者<br>　諸女中第一　　名為第五寶<br>　獻王琉璃寶　　珠玉及眾珍<br>　歡喜而貢奉　　名為第六寶<br>　如轉輪王念　　軍眾速來去<br>　健疾如王意　　名為第七寶<br>　此名為七寶　　輪象馬純白<br>　居士珠女寶　　典兵寶為七<br>　觀此無有厭　　五欲自娛樂<br>　如象斷羈靽　　出家成正覺<br>　王有如是子　　二足人中尊<br>　處世轉法輪　　道成無懈怠　</p><p>是時。父王慇懃再三。重問相師。汝等更觀太子三十二相。斯名何等。時諸相師即披太子衣。說三十二相。一者足安平。足下平滿。蹈地安隱。二者足下相輪。千輻成就。光光相照。三者手足網縵。猶如鵝王。四者手足柔軟。猶如天衣。五者手足指纖。長無能及者。六者足跟充滿。觀視無厭。七者鹿<span class='corr'>膞</span>腸。上下[月*庸]直。八者鉤[<a href='javascript:showpic("../fontimg/049822.gif")'>錙-田+貝</a>]骨。骨節相鉤。猶如[<a href='javascript:showpic("../fontimg/049822.gif")'>錙-田+貝</a>]連。九者陰馬藏。十者平立垂手過膝。十一．一一孔一毛生。其毛右旋。紺琉璃色。十二．毛生右旋。紺色仰靡。十三．身黃金色。十四．皮膚細軟。不受塵穢。十五．兩肩齊亭。充滿圓好。十六．胸有萬字。十七．身長倍人。十八．七處平滿。十九．身長廣等。如尼拘盧樹。二十．頰車如師子。二十一．胸膺方整如師子。二十二．口四十齒。二十三．方整齊平。二十四．齒密無間。二十五．齒白鮮明。二十六．咽喉清淨。所食眾味。無不稱適。二十七．廣長舌。左右舐耳。二十八．梵音清徹。二十九．眼紺青色。三十．眼如牛王。眼上下俱眴。三十一．眉間白毫柔軟細澤。引長一尋。放則右旋螺如真珠。三十二．頂有肉髻。是為三十二相。即說頌曰<p class='lg'>　善住柔軟足　　不蹈地跡現<br>　千輻相莊嚴　　光色靡不具<br>　如尼俱類樹　　縱廣正平等<br>　如來未曾有　　祕密馬陰藏<br>　金寶莊嚴身　　眾相互相[<a href='javascript:showpic("../fontimg/014048.gif")'>日*英</a>]<br>　雖順俗流行　　塵土亦不汙<br>　天色極柔軟　　天蓋自然覆<br>　梵音身紫金　　如華始出池<br>　王以問相師　　相師敬報王<br>　稱讚菩薩相　　舉身光明具<br>　手足諸支節　　中外靡不現<br>　食味盡具足　　身正不傾斜<br>　足下輪相現　　其音如哀鸞<br>　傭[<a href='javascript:showpic("../fontimg/029524.gif")'>月*坒</a>]形相具　　宿業之所成<br>　臂肘圓滿好　　眉目甚端嚴<br>　人中師子尊　　威力最第一<br>　其頰車方整　　臥脅如師子<br>　齒方整四十　　齊密中無間<br>　梵音未曾有　　遠近隨緣到<br>　平立不傾身　　二手摩捫膝<br>　<span class='corr'>毛</span>齊整柔軟　　人尊美相具<br>　一孔一毛生　　手足網縵相<br>　肉髻目紺青　　眼上下俱眴<br>　兩肩圓充滿　　三十二相具<br>　足跟無高下　　鹿<span class='corr'>膞</span>腸纖[月*庸]<br>　天中天來此　　如象絕羈靽<br>　解脫眾生苦　　處生老病死<br>　以慈悲心故　　為說四真諦<br>　開演法句義　　令眾奉至尊　</p><p>佛告比丘。毗婆尸菩薩生時。諸天在上。於虛空中手執白蓋寶扇。以障寒暑．風雨．塵土。佛時頌曰<p class='lg'>　人中未曾有　　生於二足尊<br>　諸天懷敬養　　奉寶蓋寶扇　</p><p>爾時。父王給四乳母。一者乳哺。二者澡浴。三者塗香。四者娛樂。歡喜養育。無有懈倦。於是頌曰<p class='lg'>　乳母有慈愛　　子生即付養<br>　一乳哺一浴　　二塗香娛樂<br>　世間最妙香　　以塗人中尊　</p><p>為童子時。舉國士女視無厭足。於是頌曰<p class='lg'>　多人所敬愛　　如金像始成<br>　男女共諦觀　　視之無厭足　</p><p>為童子時。舉國士女眾共傅抱。如觀寶華。於是頌曰<p class='lg'>　二足尊生時　　多人所敬愛<br>　展轉共傅抱　　如觀寶花香　</p><p>菩薩生時。其目不眴。如忉利天。以不眴故。名毗婆尸。於是頌曰<p class='lg'>　天中天不眴　　猶如忉利天<br>　見色而正觀　　故號毗婆尸　</p><p>菩薩生時。其聲清徹。柔軟和雅。如迦羅頻伽鳥聲。於是頌曰<p class='lg'>　猶如雪山鳥　　飲華汁而鳴<br>　其彼二足尊　　聲清徹亦然　</p><p>菩薩生時。眼能徹視見一由旬。於是頌曰<p class='lg'>　清淨業行報　　受天妙光明<br>　菩薩目所見　　周遍一由旬　</p><p>菩薩生時。年漸長大。在天正堂。以道開化。恩及庶民。名德遠聞。於是頌曰<p class='lg'>　童幼處正堂　　以道化天下<br>　決斷眾事務　　故號毗婆尸<br>　清淨智廣博　　甚深猶大海<br>　悅可於群生　　使智慧增廣　</p><p>於時。菩薩欲出遊觀。告敕御者嚴駕寶車。詣彼園林。巡行遊觀。御者即便嚴駕訖已還白。今正是時。太子即乘寶車詣彼園觀。於其中路見一老人。頭白齒落。面皺身僂。拄杖羸步。喘息而行。太子顧問侍者。此為何人。答曰。此是老人。又問。何如為老。答曰。夫老者生壽向盡。餘命無幾。故謂之老。太子又問。吾亦當爾。不免此患耶。答曰。然。生必有老。無有豪賤。於是。太子悵然不悅。即告侍者迴駕還宮。靜默思惟。念此老苦。吾亦當有。佛於是頌曰<p class='lg'>　見老命將盡　　拄杖而羸步<br>　菩薩自思惟　　吾未免此難　</p><p>爾時。父王問彼侍者。太子出遊。歡樂不耶。答曰。不樂。又問其故。答曰。道逢老人。是以不樂。爾時。父王默自思念。昔日相師占相太子。言當出家。今者不悅。得無爾乎。當設方便。使處深宮。五欲娛樂。以悅其心。令不出家。即便嚴飾宮館。簡擇婇女以娛樂之。佛於是頌曰<p class='lg'>　父王聞此言　　方便嚴宮館<br>　增益以五欲　　欲使不出家　</p><p>又於後時。太子復命御者嚴駕出遊。於其中路逢一病人。身羸腹大。面目黧黑。獨臥糞除。無人瞻視。病甚苦毒。口不能言。顧問御者。此為何人。答曰。此是病人。問曰。何如為病。答曰。病者。眾痛迫切。存亡無期。故曰病也。又曰。吾亦當爾。未免此患耶。答曰。然。生則有病。無有貴賤。於是。太子悵然不悅。即告御者迴車還宮。靜默思惟。念此病苦。吾亦當爾。佛於是頌曰<p class='lg'>　見彼久病人　　顏色為衰損<br>　靜默自思惟　　吾未免此患　</p><p>爾時。父王復問御者。太子出遊。歡樂不耶。答曰。不樂。又問其故。答曰。道逢病人。是以不樂。於是父王默然思惟。昔日相師占相太子。言當出家。今日不悅。得無爾乎。吾當更設方便。增諸伎樂。以悅其心。使不出家。即復嚴飾宮館。簡擇婇女以娛樂之。佛於是頌曰<p class='lg'>　色聲香味觸　　微妙可悅樂<br>　菩薩福所致　　故娛樂其中　</p><p>又於異時。太子復敕御者嚴駕出遊。於其中路逢一死人。雜色繒幡前後導引。宗族親里悲號哭泣。送之出城。太子復問。此為何人。答曰。此是死人。問曰。何如為死。答曰。死者。盡也。風先火次。諸根壞敗。存亡異趣。室家離別。故謂之死。太子又問御者。吾亦當爾。不免此患耶。答曰。然。生必有死。無有貴賤。於是。太子悵然不悅。即告御者迴車還宮。靜默思惟。念此死苦。吾亦當然。佛時頌曰<p class='lg'>　始見有人死　　知其復更生<br>　靜默自思惟　　吾未免此患　</p><p>爾時。父王復問御者。太子出遊。歡樂不耶。答曰。不樂。又問其故。答曰。道逢死人。是故不樂。於是父王默自思念。昔日相師占相太子。言當出家。今日不悅。得無爾乎。吾當更設方便。增諸伎樂以悅其心。使不出家。即復嚴飾宮館。簡擇婇女以娛樂之。佛於是頌曰<p class='lg'>　童子有名稱　　婇女眾圍遶<br>　五欲以自娛　　如彼天帝釋　</p><p>又於異時。復飭御者嚴駕出遊。於其中路逢一沙門。法服持缽。視地而行。即問御者。此為何人。御者答曰。此是沙門。又問。何謂沙門。答曰沙門者。捨離恩愛。出家修道。攝御諸根。不染外欲。慈心一切。無所傷害。逢苦不慼。遇樂不欣。能忍如地。故號沙門。太子曰。善哉。此道真正永絕塵累。微妙清虛。惟是為快。即飭御者迴車就之<p>爾時。太子問沙門曰。剃除鬚髮。法服持缽。何所志求。沙門答曰。夫出家者。欲調伏心意。永離塵垢。慈育群生。無所侵嬈。虛心靜寞。唯道是務。太子曰。善哉。此道最真。尋飭御者。齎吾寶衣并及乘轝。還白大王。我即於此剃除鬚髮。服三法衣。出家修道。所以然者。欲調伏心意。捨離塵垢。清淨自居。以求道術。於是。御者即以太子所乘寶車及與衣服還歸父王。太子於後即剃除鬚髮。服三法衣。出家修道<p>佛告比丘。太子見老．病人。知世苦惱。又見死人。戀世情滅。及見沙門。廓然大悟。下寶車時。步步中間轉遠縛著。是真出家。是真遠離。時。彼國人聞太子剃除鬚髮。法服持缽。出家修道。咸相謂言。此道必真。乃令太子捨國榮位。捐棄所重。于時。國中八萬四千人往就太子。求為弟子。出家修道。佛時頌曰<p class='lg'>　撰擇深妙法　　彼聞隨出家<br>　離於恩愛獄　　無有眾結縛　</p><p>于時。太子即便納受。與之遊行。在在教化。從村至村。從國至國。所至之處。無不恭敬四事供養。菩薩念言。吾與大眾。遊行諸國。人間憒鬧。此非我宜。何時當得離此群眾。閑靜之處以求道真。尋獲志願。於閑靜處專精修道。復作是念。眾生可愍。常處闇冥。受身危脆。有生．有老．有病．有死。眾苦所集。死此生彼。從彼生此。緣此苦陰。流轉無窮。我當何時曉了苦陰。滅生．老．死<p>復作是念。生死何從。何緣而有。即以智慧觀察所由。從生有老死。生是老死緣。生從有起。有是生緣。有從取起。取是有緣。取從愛起。愛是取緣。愛從受起。受是愛緣。受從觸起。觸是受緣。觸從六入起。六入是觸緣。六入從名色起。名色是六入緣。名色從識起。識是名色緣。識從行起。行是識緣。行從癡起。癡是行緣。是為緣癡有行。緣行有識。緣識有名色。緣名色有六入。緣六入有觸。緣觸有受。緣受有愛。緣愛有取。緣取有有。緣有有生。緣生有老．病．死．憂．悲．苦惱。此苦盛陰。緣生而有。是為苦集。菩薩思惟。苦集陰時。生智．生眼．生覺．生明．生通．生慧．生證<p>於時。菩薩復自思惟。何等無故老死無。何等滅故老死滅。即以智慧觀察所由。生無故老死無。生滅故老死滅。有無故生無。有滅故生滅。取無故有無。取滅故有滅。愛無故取無。愛滅故取滅。受無故愛無。受滅故愛滅。觸無故受無。觸滅故受滅。六入無故觸無。六入滅故觸滅。名色無故六入無。名色滅故六入滅。識無故名色無。識滅故名色滅。行無故識無。行滅故識滅。癡無故行無。癡滅故行滅。是為癡滅故行滅。行滅故識滅。識滅故名色滅。名色滅故六入滅。六入滅故觸滅。觸滅故受滅。受滅故愛滅。愛滅故取滅。取滅故有滅。有滅故生滅。生滅故老．死．憂．悲．苦惱滅。菩薩思惟。苦陰滅時。生智．生眼．生覺．生明．生通．生慧．生證。爾時。菩薩逆順觀十二因緣。如實知。如實見已。即於座上成阿耨多羅三藐三菩提。佛時頌曰<p class='lg'>　此言眾中說　　汝等當善聽<br>　過去菩薩觀　　本所未聞法<br>　老死從何緣　　因何等而有<br>　如是正觀已　　知其本由生<br>　生本由何緣　　因何事而有<br>　如是思惟已　　知生從有起<br>　取彼取彼已　　展轉更增有<br>　是故如來說　　取是有因緣<br>　如眾穢惡聚　　風吹惡流演<br>　如是取相因　　因愛而廣普<br>　愛由於受生　　起苦羅網本<br>　以染著因緣　　苦樂共相應<br>　受本由何緣　　因何而有受<br>　以是思惟已　　知受由觸生<br>　觸本由何緣　　因何而有觸<br>　如是思惟已　　觸由六入生<br>　六入本何緣　　因何有六入<br>　如是思惟已　　六入名色生<br>　名色本何緣　　因何有名色<br>　如是思惟已　　名色從識生<br>　識本由何緣　　因何而有識<br>　如是思惟已　　知識從行生<br>　行本由何緣　　因何而有行<br>　如是思惟已　　知行從癡生<br>　如是因緣者　　名為實義因<br>　智慧方便觀　　能見因緣根<br>　苦非賢聖造　　亦非無緣有<br>　是故變易苦　　智者所斷除<br>　若無明滅盡　　是時則無行<br>　若無有行者　　則亦無有識<br>　若識永滅者　　亦無有名色<br>　名色既已滅　　即無有諸入<br>　若諸入永滅　　則亦無有觸<br>　若觸永滅者　　則亦無有受<br>　若受永滅者　　則亦無有愛<br>　若愛永滅者　　則亦無有取<br>　若取永滅者　　則亦無有有<br>　若有永滅者　　則亦無有生<br>　若生永滅者　　無老病苦陰<br>　一切都永盡　　智者之所說<br>　十二緣甚深　　難見難識知<br>　唯佛能善覺　　因是有是無<br>　若能自觀察　　則無有諸入<br>　深見因緣者　　更不外求師<br>　能於陰界入　　離欲無染者<br>　堪受一切施　　淨報施者恩<br>　若得四辯才　　獲得決定證<br>　能解眾結縛　　斷除無放逸<br>　色受想行識　　猶如朽故車<br>　能諦觀此法　　則成等正覺<br>　如鳥遊虛空　　東西隨風遊<br>　菩薩斷眾結　　如風靡輕衣<br>　毗婆尸閑靜　　觀察於諸法<br>　老死何緣有　　從何而得滅<br>　彼作是觀已　　生清淨智慧<br>　知老死由生　　生滅老死滅　</p><p>毗婆尸佛初成道時。多修二觀。一曰安隱觀。二曰出離觀。佛於是頌曰<p class='lg'>　如來無等等　　多修於二觀<br>　安隱及出離　　仙人度彼岸<br>　其心得自在　　斷除眾結使<br>　登山觀四方　　故號毘婆尸<br>　大智光除冥　　如以鏡自照<br>　為世除憂惱　　盡生老死苦　</p><p>毗婆尸佛於閑靜處復作是念。我今已得此無上法。甚深微妙。難解難見。息滅．清淨。智者所知。非是凡愚所能及也。斯由眾生異忍．異見．異受．異學。依彼異見。各樂所求。各務所習。是故於此甚深因緣。不能解了。然愛盡涅槃。倍復難知。我若為說。彼必不解。更生觸擾。作是念已。即便默然不復說法<p>時。梵天王知毗婆尸如來所念。即自思惟。念此世間便為敗壞。甚可哀愍。毗婆尸佛乃得知此深妙之法。而不欲說。譬如力士屈伸臂頃。從梵天宮忽然來下。立於佛前。頭面禮足。卻住一面。時。梵天王右膝著地。叉手合掌白佛言。唯願世尊以時說法。今此眾生塵垢微薄。諸根猛利。有恭敬心。易可開化。畏怖後世無救之罪。能滅惡法。出生善道<p>佛告梵王。如是。如是。如汝所言。但我於閑靜處默自思念。所得正法甚深微妙。若為彼說。彼必不解。更生觸擾。故我默然不欲說法。我從無數阿僧祇劫。勤苦不懈。修無上行。今始獲此難得之法。若為婬．怒．癡眾生說者。必不承用。徒自勞疲。此法微妙。與世相反。眾生染欲。愚冥所覆。不能信解。梵王。我觀如此。是以默然不欲說法<p>時。梵天王復重勸請。慇懃懇惻。至于再三。世尊。若不說法。今此世間便為壞敗。甚可哀愍。唯願世尊以時敷演。勿使眾生墜落餘趣。爾時。世尊三聞梵王慇懃勸請。即以佛眼觀視世界。眾生垢有厚薄。根有利鈍。教有難易。易受教者畏後世罪。能滅惡法。出生善道。譬如優缽羅花．缽頭摩華．鳩勿頭華．分陀利華。或有始出汙泥未至水者。或有已出與水平者。或有出水未敷開者。然皆不為水所染著。易可開敷。世界眾生。亦復如是<p>爾時。世尊告梵王曰。吾愍汝等。今當開演甘露法門。是法深妙。難可解知。今為信受樂聽者說。不為觸擾無益者說<p>爾時。梵王知佛受請。歡喜踊躍。遶佛三匝。頭面禮足。忽然不現。其去未久。是時如來靜默自思。我今先當為誰說法。即自念言。當入槃頭城內。先為王子提舍．大臣子騫茶開甘露法門。於是。世尊如力士屈伸臂頃。於道樹忽然不現。至槃頭城槃頭王鹿野苑中。敷座而坐。佛於是頌曰<p class='lg'>　如師子在林　　自恣而遊行<br>　彼佛亦如是　　遊行無罣礙　</p><p>毘婆尸佛告守苑人曰。汝可入城。語王子提舍．大臣子騫茶。寧欲知不。毘婆尸佛今在鹿野苑中。欲見卿等。宜知是時。時。彼守苑人受教而行。至彼二人所。具宣佛教。二人聞已。即至佛所。頭面禮足。卻坐一面。佛漸為說法。示教利喜。施論．戒論．生天之論。欲惡不淨。上漏為患。讚歎出離為最微妙清淨第一。爾時。世尊見此二人心意柔軟。歡喜信樂。堪受正法。於是即為說苦聖諦。敷演開解。分布宣釋苦集聖諦．苦滅聖諦．苦出要諦<p>爾時。王子提舍．大臣子騫茶。即於座上遠離塵垢。得法眼淨。猶若素質易為受染。是時。地神即唱斯言。毗婆尸如來於槃頭城鹿野苑中轉無上法輪。沙門．婆羅門．諸天．魔．梵及餘世人所不能轉。如是展轉。聲徹四天王。乃至他化自在天。須臾之頃。聲至梵天。佛時頌曰<p class='lg'>　歡喜心踊躍　　稱讚於如來<br>　毘婆尸成佛　　轉無上法輪<br>　初從樹王起　　往詣槃頭城<br>　為騫茶提舍　　轉四諦法輪<br>　時騫茶提舍　　受佛教化已<br>　於淨法輪中　　梵行無有上<br>　彼忉利天眾　　及以天帝釋<br>　歡喜轉相告　　諸天無不聞<br>　佛出於世間　　轉無上法輪<br>　增益諸天眾　　減損阿須倫<br>　昇仙名普聞　　善智離世邊<br>　於諸法自在　　智慧轉法輪<br>　觀眾平等法　　息心無垢穢<br>　以離生死扼　　智慧轉法輪<br>　苦滅離諸惡　　出欲得自在<br>　離於恩愛獄　　智慧轉法輪<br>　正覺人中尊　　二足尊調御<br>　一切縛得解　　智慧轉法輪<br>　教化善導師　　能降伏魔怨<br>　彼離於諸惡　　智慧轉法輪<br>　無漏力降魔　　諸根定不懈<br>　盡漏離魔縛　　智慧轉法輪<br>　若學決定法　　知諸法無我<br>　此為法中上　　智慧轉法輪<br>　不以利養故　　亦不求名譽<br>　愍彼眾生故　　智慧轉法輪<br>　見眾生苦厄　　老病死逼迫<br>　為此三惡趣　　智慧轉法輪<br>　斷貪瞋恚癡　　拔愛之根原<br>　不動而解脫　　智慧轉法輪<br>　難勝我已勝　　勝已自降伏<br>　已勝難勝魔　　智慧轉法輪<br>　此無上法輪　　唯佛乃能轉<br>　諸天魔釋梵　　無有能轉者<br>　親近轉法輪　　饒益天人眾<br>　此等天人師　　得度于彼岸　</p><p>是時。王子提舍．大臣子騫茶。見法得果。真實無欺。成就無畏。即白毘婆尸佛言。我等欲於如來法中淨修梵行。佛言。善來。比丘。吾法清淨自在。修行以盡苦際。爾時。二人即得具戒。具戒未久。如來又以三事示現。一曰神足。二曰觀他心。三曰教誡。即得無漏．心解脫．生死無疑智<p>爾時。槃頭城內眾多人民。聞二人出家學道。法服持缽。淨修梵行。皆相謂曰。其道必真。乃使此等捨世榮位。捐棄所重。時。城內八萬四千人往詣鹿野苑中毘婆尸佛所。頭面禮足。卻坐一面。佛漸為說法。示教利喜。施論．戒論．生天之論。欲惡不淨。上漏為患。讚歎出離為最微妙清淨第一。爾時。世尊見此大眾心意柔軟。歡喜信樂。堪受正法。於是即為說苦聖諦。敷演開解。分布宣釋苦集聖諦．苦滅聖諦．苦出要諦<p>時。八萬四千人即於座上遠塵離垢。得法眼淨。猶如素質易為受色。見法得果。真實無欺。成就無畏。即白佛言。我等欲於如來法中淨修梵行。佛言。善來。比丘。吾法清淨自在。修行以盡苦際。時。八萬四千人即得具戒。具戒未久。世尊以三事教化。一曰神足。二曰觀他心。三曰教誡。即得無漏．心解脫．生死無疑智現前。八萬四千人聞佛於鹿野苑中。轉無上法輪。沙門．婆羅門．諸天．魔．梵及餘世人所不能轉。即詣槃頭城毘婆尸佛所。頭面禮足。卻坐一面。佛時頌曰<p class='lg'>　如人救頭燃　　速疾求滅處<br>　彼人亦如是　　速詣於如來　</p><p>時。佛為說法亦復如是。爾時。槃頭城有十六萬八千大比丘眾。提舍比丘．騫茶比丘於大眾中上昇虛空。身出水火。現諸神變。而為大眾說微妙法。爾時。如來默自念言。今此城內乃有十六萬八千大比丘眾。宜遣遊行。各二人俱在在處處。至於六年。還來城內說具足戒<p>時。首陀會天知如來心。譬如力士屈伸臂頃。從彼天沒。忽然至此。於世尊前。頭面禮足。卻住一面。須臾白佛言。如是。世尊。此槃頭城內比丘眾多。宜各分布。處處遊行。至於六年。乃還此城。說具足戒。我當擁護。令無伺求得其便者。爾時。如來聞此天語。默然可之<p>時。首陀會天見佛默然許可。即禮佛足。忽然不現。還至天上。其去未久。佛告諸比丘。今此城內。比丘眾多。宜各分布。遊行教化。至六年已。還集說戒。時。諸比丘受佛教已。執持衣缽。禮佛而去。佛時頌曰<p class='lg'>　佛悉無亂眾　　無欲無戀著<br>　威如金翅鳥　　如鶴捨空池　</p><p>時。首陀會天於一年後告諸比丘。汝等遊行已過一年。餘有五年。汝等當知。訖六年已。還城說戒。如是至于六年。天復告言。六年已滿。當還說戒。時。諸比丘聞天語已。攝持衣缽。還槃頭城。至鹿野苑毘婆尸佛所。頭面禮足。卻坐一面。佛時頌曰<p class='lg'>　如象善調　　隨意所之<br>　大眾如是　　隨教而還　</p><p>爾時。如來於大眾前上昇虛空。結加趺坐。講說戒經。忍辱為第一。佛說涅槃最。不以除鬚髮害他為沙門。時。首陀會天去佛不遠。以偈頌曰<p class='lg'>　如來大智　　微妙獨尊<br>　止觀具足　　成最正覺<br>　愍群生故　　在世成道<br>　以四真諦　　為聲聞說<br>　苦與苦因　　滅苦之諦<br>　賢聖八道　　到安隱處<br>　毘婆尸佛　　出現于世<br>　在大眾中　　如日光曜　</p><p>說此偈已。忽然不現<p>爾時。世尊告諸比丘。我自思念。昔一時於羅閱城耆闍崛山。時生是念。我所生處。無所不遍。唯除首陀會天。設生彼天。則不還此。我時。比丘。復生是念。我欲至無造天上。時。我如壯士屈伸臂頃。於此間沒。現於彼天。時。彼諸天見我至彼。頭面作禮。於一面立。而白我言。我等皆是毘婆尸如來弟子。從彼佛化。故來生此。具說彼佛因緣本末。又尸棄佛．毘沙婆佛．拘樓孫佛．拘那含佛．迦葉佛．釋迦牟尼佛。皆是我師。我從受化。故來生此。亦說諸佛因緣本末。至生阿迦尼吒諸天。亦復如是。佛時頌曰<p class='lg'>　譬如力士　　屈伸臂頃<br>　我以神足　　至無造天<br>　第七大仙　　降伏二魔<br>　無熱無見　　叉手敬禮<br>　如晝度樹　　釋師遠聞<br>　相好具足　　到善見天<br>　猶如蓮華　　水所不著<br>　世尊無染　　至大善見<br>　如日初出　　淨無塵翳<br>　明若秋月　　詣一究竟<br>　此五居處　　眾生所淨<br>　心淨故來　　詣無煩惱<br>　淨心而來　　為佛弟子<br>　捨離染取　　樂於無取<br>　見法決定　　毘婆尸子<br>　淨心善來　　詣大仙人<br>　尸棄佛子　　無垢無為<br>　以淨心來　　詣離有尊<br>　毘沙婆子　　諸根具足<br>　淨心詣我　　如日照空<br>　拘樓孫子　　捨離諸欲<br>　淨心詣我　　妙光焰盛<br>　拘那含子　　無垢無為<br>　淨心詣我　　光如月滿<br>　迦葉弟子　　諸根具足<br>　淨心詣我　　不亂大仙<br>　神足第一　　以堅固心<br>　為佛弟子　　淨心而來<br>　為佛弟子　　禮敬如來<br>　具啟人尊　　所生成道<br>　名姓種族　　知見深法<br>　成無上道　　比丘靜處<br>　離于塵垢　　精勤不懈<br>　斷諸有結　　此是諸佛<br>　本末因緣　　釋迦如來<br>　之所演說　</p><p>佛說此大因緣經已。諸比丘聞佛所說。歡喜奉行<p class='juan'>
佛說長阿含經卷第一</p>
</body></html>
