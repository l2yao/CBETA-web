<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p class='juan'>
佛說長阿含經卷第二</p>
<p><span class='byline'>　　　　後秦弘始年佛陀耶舍共竺佛念譯</span><br><p><b>　　<A NAME="n7"></A>（二）第一分遊行經第二初</b><p>如是我聞<p>一時。佛在羅閱城耆闍崛山中。與大比丘眾千二百五十人俱<p>是時。摩竭王阿闍世欲伐跋祇。王自念言。彼雖勇健。人眾豪強。以我取彼。未足為有。時。阿闍世王命婆羅門大臣禹舍。而告之曰。汝詣耆闍崛山。至世尊所。持我名字。禮世尊足。問訊世尊。起居輕利。遊步強耶。又白世尊。跋祇國人自恃勇健。民眾豪強。不順伏我。我欲伐之。不審世尊何所誡敕。若有教誡。汝善憶念。勿有遺漏。如所聞說。如來所言。終不虛妄<p>大臣禹舍受王教已。即乘寶車詣耆闍崛山。到所止處。下車步進。至世尊所。問訊畢。一面坐。白世尊曰。摩竭王阿闍世稽首佛足。敬問慇懃。起居輕利。遊步強耶。又白世尊。跋祇國人自恃勇健。民眾豪強。不順伏我。我欲伐之。不審世尊何所誡敕<p>爾時。阿難在世尊後執扇扇佛。佛告阿難。汝聞跋祇國人數相集會。講議正事不<p>答曰。聞之<p>佛告阿難。若能爾者。長幼和順。轉更增盛。其國久安。無能侵損。阿難。汝聞跋祇國人君臣和順。上下相敬不<p>答曰。聞之<p>阿難。若能爾者。長幼和順。轉更增盛。其國久安。無能侵損。阿難。汝聞跋祇國人奉法曉忌。不違禮度不<p>答曰。聞之<p>阿難。若能爾者。長幼和順。轉更增盛。其國久安。無能侵損。阿難。汝聞跋祇國人孝事父母。敬順師長不<p>答曰。聞之<p>阿難。若能爾者。長幼和順。轉更增上。其國久安。無能侵損。阿難。汝聞跋祇國人恭於宗廟。致敬鬼神不<p>答曰。聞之<p>阿難。若能爾者。長幼和順。轉更增上。其國久安。無能侵損。阿難。汝聞跋祇國人閨門真正潔淨無穢。至於戲笑。言不及邪不<p>答曰。聞之<p>阿難。若能爾者。長幼和順。轉更增盛。其國久安。無能侵損。阿難。汝聞跋祇國人宗事沙門。敬持戒者。瞻視護養。未嘗懈惓不。答曰。聞之<p>阿難。若能爾者。長幼和順。轉更增盛。其國久安。無能侵損<p>時。大臣禹舍白佛言。彼國人民。若行一法。猶不可圖。況復具七。國事多故。今請辭還歸<p>佛言。可。宜知是時。時。禹舍即從座起。遶佛三匝。揖讓而退。其去未久。佛告阿難。汝敕羅閱祇左右諸比丘盡集講堂<p>對曰。唯然。即詣羅閱祇城。集諸比丘。盡會講堂。白世尊曰。諸比丘已集。唯聖知時<p>爾時。世尊即從座起。詣法講堂。就座而坐。告諸比丘。我當為汝說七不退法。諦聽。諦聽。善思念之<p>時。諸比丘白佛言。唯然。世尊。願樂欲聞<p>佛告諸比丘。七不退法者。一曰數相集會。講論正義。則長幼和順。法不可壞。二曰上下和同。敬順無違。則長幼和順。法不可壞。三曰奉法曉忌。不違制度。則長幼和順。法不可壞。四曰若有比丘力能護眾。多諸知識。宜敬事之。則長幼和順。法不可壞。五曰念護心意。孝敬為首。則長幼和順。法不可壞。六曰淨修梵行。不隨欲態。則長幼和順。法不可壞。七曰先人後己。不貪名利。則長幼和順。法不可壞<p>佛告比丘。復有七法。令法增長。無有損耗。一者樂於少事。不好多為。則法增長。無有損耗。二者樂於靜默。不好多言。三者少於睡眠。無有昏昧。四者不為群黨。言無益事。五者不以無德而自稱譽。六者不與惡人而為伴黨。七者樂於山林閑靜獨處。如是比丘。則法增長。無有損耗<p>佛告比丘。復有七法。令法增長。無有損耗。何謂為七。一者有信。信於如來．至真．正覺。十號具足。二者知慚。恥於己闕。三者知愧。羞為惡行。四者多聞。其所受持。上中下善。義味深奧。清淨無穢。梵行具足。五者精勤苦行。滅惡修善。勤習不捨。六者昔所學習。憶念不忘。七者修習智慧。知生滅法。趣賢聖要。盡諸苦本。如是七法。則法增長。無有損耗<p>佛告比丘。復於七法。令法增長。無有損耗。何謂為七。一者敬佛。二者敬法。三者敬僧。四者敬戒。五者敬定。六者敬順父母。七者敬不放逸。如是七法。則法增長。無有損耗<p>佛告比丘。復有七法。則法增長。無有損耗。何謂為七法。一者觀身不淨。二者觀食不淨。三者不樂世間。四者常念死想。五者起無常想。六者無常苦想。七者苦無我想。如是七法。則法增長。無有損耗<p>佛告比丘。復有七法。則法增長。無有損耗。何謂為七。一者修念覺意。閑靜無欲。出要無為。二者修法覺意。三者修精進覺意。四者修喜覺意。五者修猗覺意。六者修定覺意。七者修護覺意。如是七法。則法增長。無有損耗<p>佛告比丘。有六不退法。令法增長。無有損耗。何謂為六。一者身常行慈。不害眾生。二者口宣仁慈。不演惡言。三者意念慈心。不懷壞損。四者得淨利養。與眾共之。平等無二。五者持賢聖戒。無有闕漏。亦無垢穢。必定不動。六者見賢聖道。以盡苦際。如是六法。則法增長。無有損耗<p>佛告比丘。復有六不退法。令法增長。無有損耗。一者念佛。二者念法。三者念僧。四者念戒。五者念施。六者念天。修此六念。則法增長。無有損耗<p>爾時。世尊於羅閱祇隨宜住已。告阿難言。汝等皆嚴。吾欲詣竹園<p>對曰。唯然。即嚴衣缽。與諸大眾侍從世尊。路由摩竭。次到竹園。往堂上坐。與諸比丘說戒．定．慧。修戒獲定。得大果報。修定獲智。得大果報。修智心淨。得等解脫。盡於三漏。欲漏．有漏．無明漏。已得解脫生解脫智。生死已盡。梵行已立。所作已辦。不受後有<p>爾時。世尊於竹園隨宜住已。告阿難曰。汝等皆嚴。當詣巴陵弗城<p>對曰。唯然。即嚴衣缽。與諸大眾侍從世尊。路由摩竭。次到巴陵弗城。巴陵樹下坐<p>時。諸清信士聞佛與諸大眾遠來至此巴陵樹下。即共出城。遙見世尊在巴陵樹下。容貌端正。諸根寂定。善調第一。譬猶大龍。以水清澄。無有塵垢。三十二相．八十種好。莊嚴其身。見已歡喜。漸到佛所。頭面禮足。卻坐一面<p>爾時。世尊漸為說法。示教利喜。諸清信士聞佛說法。即白佛言。我欲歸依佛．法．聖眾。唯願世尊哀愍。聽許為優婆塞。自今已後。不殺．不盜．不婬．不欺．不飲酒。奉戒不忘。明欲設供。唯願世尊與諸大眾垂愍屈顧<p>爾時。世尊默然許可。諸清信士見佛默然。即從座起。遶佛三匝。作禮而歸。尋為如來起大堂舍。平治處所。掃灑燒香。嚴敷寶座。供設既辦。往白世尊。所設已具。唯聖知時<p>於是。世尊即從座起。著衣持缽。與大眾俱詣彼講堂。澡手洗足。處中而坐。時。諸比丘在左面坐。諸清信士在右面坐<p>爾時。世尊告諸清信士曰。凡人犯戒。有五衰耗。何謂為五。一者求財。所願不遂。二者設有所得。日當衰耗。三者在所至處。眾所不敬。四者醜名惡聲。流聞天下。五者身壞命終。當入地獄<p>又告諸清信士。凡人持戒。有五功德。何謂為五。一者諸有所求。輒得如願。二者所有財產。增益無損。三者所往之處。眾人敬愛。四者好名善譽。周聞天下。五者身壞命終。必生天上<p>時。夜已半。告諸信士。宜各還歸。諸清信士即承佛教。遶佛三匝。禮足而歸<p>爾時。世尊於後夜明相出時。至閑靜處。天眼清徹。見諸大天神各封宅地。中神．下神亦封宅地。是時。世尊即還講堂。就座而坐。世尊知時故問阿難。誰造此巴陵弗城<p>阿難白佛。此是禹舍大臣所造。以防禦跋祇<p>佛告阿難。造此城者。正得天意。吾於後夜明相出時。至閑靜處。以天眼見諸大神天各封宅地。中．下諸神亦封宅地。阿難。當知諸大神天所封宅地。有人居者。安樂熾盛。中神所封。中人所居。下神所封。下人所居。功德多少。各隨所止。阿難。此處賢人所居。商賈所集。國法真實。無有欺罔。此城最勝。諸方所推。不可破壞。此城久後若欲壞時。必以三事。一者大水。二者大火。三者中人與外人謀。乃壞此城<p>時。巴陵弗諸清信士通夜供辦。時到白佛。食具已辦。唯聖知時<p>時。清信士即便施設。手自斟酌。食訖行水。別取小敷在佛前坐<p>爾時。世尊即示之曰。今汝此處賢智所居。多持戒者。淨修梵行。善神歡喜。即為咒願。可敬知敬。可事知事。博施兼愛。有慈愍心。諸天所稱。常與善俱。不與惡會<p>爾時。世尊為說法已。即從座起。大眾圍遶。侍送而還。大臣禹舍從佛後行。時作是念。今沙門瞿曇出此城門。即名此門為瞿曇門。又觀如來所渡河處。即名此處為瞿曇河。爾時。世尊出巴陵弗城。至于水邊。時水岸上人民眾多。中有乘船渡者。或有乘筏。或有乘桴而渡河者。爾時。世尊與諸大眾。譬如力士屈伸臂頃。忽至彼岸。世尊觀此義已。即說頌曰<p class='lg'>　佛為海船師　　法橋渡河津<br>　大乘道之輿　　一切渡天人<br>　亦為自解結　　渡岸得昇仙<br>　都使諸弟子　　縛解得涅槃　</p><p>爾時。世尊從跋祇遊行至拘利村。在一林下告諸比丘。有四深法。一曰聖戒。二曰聖定。三曰聖慧。四曰聖解脫。此法微妙。難可解知。我及汝等。不曉了故。久在生死。流轉無窮。爾時。世尊觀此義已。即說頌曰<p class='lg'>　戒定慧解上　　唯佛能分別<br>　離苦而化彼　　令斷生死習　</p><p>爾時。世尊於拘利村隨宜住已．告阿難俱詣那陀村。阿難受教。即著衣持缽。與大眾俱侍從世尊。路由跋祇。到那陀村。止揵椎處<p>爾時。阿難在閑靜處。默自思惟。此那陀村十二居士。一名伽伽羅。二名伽陵伽。三名毘伽陀。四名伽利輸。五名遮樓。六名婆耶樓。七名婆頭樓。八名藪婆頭樓。九名陀梨舍[<a href='javascript:showpic("../fontimg/060797.gif")'>少/兔</a>]。十名藪達利舍[<a href='javascript:showpic("../fontimg/060797.gif")'>少/兔</a>]。十一名耶輸。十二名耶輸多樓。此諸人等。今者命終。為生何處。復有五十人命終。又復有五百人命終。斯生何處。作是念已。從靜處起至世尊所。頭面禮足。在一面坐。白佛言。世尊。我向靜處。默自思惟。此那陀村十二居士伽伽羅等命終。復有五十人命終。又有五百人命終。斯生何處。唯願解說<p>佛告阿難。伽伽羅等十二人。斷五下分結。命終生天。於彼即般涅槃。不復還此。五十人命終者。斷除三結。婬．怒．癡薄。得斯陀含。還來此世。盡於苦本。五百人命終者。斷除三結。得須陀洹。不墮惡趣。必定成道。往來七生。盡於苦際。阿難。夫生有死。自世之常。此何足怪。若<span class='corr'>一一</span>人死。來問我者。非擾亂耶<p>阿難答曰。信爾。世尊。實是擾亂<p>佛告阿難。今當為汝說於法鏡。使聖弟子知所生處。三惡道盡。得須陀洹。不過七生。必盡苦際。亦能為他說如是事。阿難。法鏡者。謂聖弟子得不壞信。歡喜信佛。如來．無所著．等正覺。十號具足。歡喜信法。真正微妙。自恣所說。無有時節。示涅槃道。智者所行。歡喜信僧。善共和同。所行質直。無有諛諂。道果成就。上下和順。法身具足。向須陀洹．得須陀洹。向斯陀含．得斯陀含。向阿那含．得阿那含。向阿羅漢．得阿羅漢。四雙八輩。是謂如來賢聖之眾。甚可恭敬。世之福田。信賢聖戒。清淨無穢。無有缺漏。明哲所行。獲三昧定。阿難。是為法鏡。使聖弟子知所生處。三惡道盡。得須陀洹。不過七生。必盡苦際。亦能為他說如是事<p>爾時。世尊隨宜住已。告阿難俱詣毘舍離國。即受教行。著衣持缽。與大眾俱侍從世尊。路由跋祇。到毘舍離。坐一樹下。有一婬女。名菴婆婆梨。聞佛將諸弟子來至毘舍離。坐一樹下。即嚴駕寶車。欲往詣佛所禮拜供養。未至之間。遙見世尊顏貌端正。諸根特異。相好備足。如星中月。見已歡喜。下車步進。漸至佛所。頭面禮足。卻坐一面<p>爾時。世尊漸為說法。示教利喜。聞佛所說。發歡喜心。即白佛言。從今日始。歸依三尊。唯願聽許於正法中為優婆夷。盡此形壽。不殺．不盜．不邪婬．不妄語．不飲酒。又白佛言。唯願世尊及諸弟子明受我請。即於今暮止宿我園。爾時。世尊默然受之。女見佛默然許可。即從座起。頭面禮足。遶佛而歸<p>其去未久。佛告阿難。當與汝等詣彼園觀<p>對曰。唯然。佛即從座起。攝持衣缽。與眾弟子千二百五十人俱詣彼園<p>時。毘舍離諸隸車輩。聞佛在菴婆婆梨園中止住。即便嚴駕五色寶車。或乘青車青馬。衣．蓋．幢幡．官屬皆青。五色車馬。皆亦如是。時。五百隸車服色盡同。欲往詣佛。菴婆婆梨辭佛還家。中路逢諸隸車。時。車行[<a href='javascript:showpic("../fontimg/044810.gif")'>馬*奔</a>]疾。與彼寶車共相鉤撥。損折幢蓋而不避道。隸車責曰。汝恃何勢。行不避道。衝撥我車。損折麾蓋<p>報曰。諸貴。我已請佛明日設食。歸家供辦。是以行速。無容相避<p>諸隸車即語女曰。且置汝請。當先與我。我當與汝百千兩金<p>女尋答曰。先請已定。不得相與<p>時。諸隸車又語女曰。我更與汝十六倍百千兩金。必使我先<p>女猶不肯。我請已定。不可爾也<p>時。諸隸車又語女曰。我今與爾中分國財。可先與我<p>女又報曰。設使舉國財寶。我猶不取。所以然者。佛住我園。先受我請。此事已了。終不相與<p>諸隸車等各振手歎[<a href='javascript:showpic("../fontimg/003533.gif")'>口*宅</a>]。今由斯女闕我初福。即便前進徑詣彼園<p>爾時。世尊遙見五百隸車。車馬數萬。填道而來。告諸比丘。汝等欲知忉利諸天遊戲園觀。威儀容飾。與此無異。汝等比丘。當自攝心。具諸威儀。云何比丘自攝其心。於是比丘內身身觀。精勤不懈。憶念不忘。捨世貪憂。外身身觀。精勤不懈。憶念不忘。捨世貪憂。內外身觀。精勤不懈。捨世貪憂。受．意．法觀。亦復如是。云何比丘具諸威儀。於是比丘可行知行。可止知止。左右顧視。屈伸俯仰。攝持衣缽。食飲湯藥。不失宜則。善設方便。除去蔭蓋。行住坐臥。覺寤語默。攝心不亂。是謂比丘具諸威儀<p>爾時。五百隸車往至菴婆婆梨園。欲到佛所。下車步進。頭面禮足。卻坐一面。如來在座。光相獨顯。蔽諸大眾。譬如秋月。又如天地清明。淨無塵翳。日在虛空。光明獨照。爾時。五百隸車圍遶侍坐。佛於眾中。光相獨明。是時。坐中有一梵志名曰并[<a href='javascript:showpic("../fontimg/044364.gif")'>既/食</a>]。即從座起。偏袒右臂。右膝著地。叉手向佛。以偈讚曰<p class='lg'>　摩竭鴦伽王　　為快得善利<br>　身被寶珠鎧　　世尊出其土<br>　威德動三千　　名顯如雪山<br>　如蓮花開敷　　香氣甚微妙<br>　今睹佛光明　　如日之初出<br>　如月遊虛空　　無有諸雲翳<br>　世尊亦如是　　光照於世間<br>　觀如來智慧　　猶闇睹錠鐐<br>　施眾以明眼　　決了諸疑惑　</p><p>時。五百隸車聞此偈已。復告并[<a href='javascript:showpic("../fontimg/044364.gif")'>既/食</a>]。汝可重說<p>爾時。并[<a href='javascript:showpic("../fontimg/044364.gif")'>既/食</a>]即於佛前再三重說。時。五百隸車聞重說偈已。各脫寶衣。以施并[<a href='javascript:showpic("../fontimg/044364.gif")'>既/食</a>]。并[<a href='javascript:showpic("../fontimg/044364.gif")'>既/食</a>]即以寶衣奉上如來。佛愍彼故。即為納受<p>爾時。世尊告毘舍離諸隸車曰。世有五寶甚為難得。何等為五。一者如來．至真出現於世。甚為難得。二者如來正法能演說者。此人難得。三者如來演法能信解者。此人難得。四者如來演法能成就者。此人難得。五者嶮危救厄知反復者。此人難得。是謂五寶為難得也<p>時。五百隸車聞佛示教利喜已。即白佛言。唯願世尊及諸弟子明受我請<p>佛告隸車。卿已請我。我今便為得供養已。菴婆婆梨女先已請訖<p>時。五百隸車聞菴婆婆梨女已先請佛。各振手而言。吾欲供養如來。而今此女已奪我先。即從座起。頭面禮佛。遶佛三匝。各自還歸<p>時。菴婆婆梨女即於其夜種種供辦。明日時到。世尊即與千二百五十比丘整衣持缽。前後圍遶。詣彼請所。就座而坐。時。菴婆婆梨女即設上饌。供佛及僧。食訖去缽。并除机案。時。女手執金瓶。行澡水畢。前白佛言。此毘耶離城所有園觀。我園最勝。今以此園貢上如來。哀愍我故。願垂納受<p>佛告女曰。汝可以此園施佛為首及招提僧。所以然者。如來所有園林．房舍．衣缽六物。正使諸魔．釋．梵．大神力天。無有能堪受此供者。時。女受教。即以此園施佛為首及招提僧。佛愍彼故。即為受之。而說偈言<p class='lg'>　起塔立精舍　　園果施清涼<br>　橋船以渡人　　曠野施水草<br>　及以堂閣施　　其福日夜增<br>　戒具清淨者　　彼必到善方　</p><p>時。菴婆婆梨女取一小床於佛前坐。佛漸為說法。示教利喜。施論．戒論．生天之論。欲為大患。穢汙不淨。上漏為礙。出要為上。爾時。世尊知彼女意柔軟和悅。蔭蓋微薄。易可開化。如諸佛法。即為彼女說苦聖諦。苦集．苦滅．苦出要諦<p>時。菴婆婆梨女信心清淨。譬如淨潔白氈易為受色。即於座上遠塵離垢。諸法法眼生。見法得法。決定正住。不墮惡道。成就無畏。而白佛言。我今歸依佛。歸依法。歸依僧。如是再三。唯願如來聽我於正法中為優婆夷。自今已後。盡壽不殺．不盜．不邪婬．不欺．不飲酒。時。彼女從佛受五戒已。捨本所習。穢垢消除。即從座起。禮佛而去<p>爾時。世尊於毘舍離。隨宜住已。告阿難言。汝等皆嚴。吾欲詣竹林叢<p>對曰。唯然。即嚴衣缽。與大眾侍從世尊。路由跋祇。至彼竹林<p>時。有婆羅門名毘沙陀耶。聞佛與諸大眾詣此竹林。默自思念。此沙門瞿曇。名德流布。聞於四方。十號具足。於諸天．釋．梵若．魔．若魔．天．沙門．婆羅門中。自身作證。為他說法。上中下言。皆悉真正。義味深奧。梵行具足。如此真人。宜往瞻睹<p>時。婆羅門出於竹叢。往詣世尊。問訊訖。一面坐。世尊漸為說法。示教利喜。婆羅門聞已歡喜。即請世尊及諸大眾明日舍食。時。佛默然受請。婆羅門知已許可。即從座起。遶佛而歸。即於其夜。供設飲食。明日時到。唯聖知之<p>爾時。世尊著衣持缽。大眾圍遶往詣彼舍。就座而坐。時。婆羅門設種種甘饌。供佛及僧。食訖去缽。行澡水畢。取一小床於佛前坐。爾時。世尊為婆羅門而作頌曰<p class='lg'>　若以飲食　　衣服臥具<br>　施持戒人　　則獲大果<br>　此為真伴　　終始相隨<br>　所至到處　　如影隨形<br>　是故種善　　為後世糧<br>　福為根基　　眾生以安<br>　福為天護　　行不危嶮<br>　生不遭難　　死則上天　</p><p>爾時。世尊為婆羅門說微妙法。示教利喜已。從座而去。于時彼土穀貴飢饉。乞求難得。佛告阿難。敕此國內現諸比丘盡集講堂<p>對曰。唯然。即承教旨。宣令遠近普集講堂<p>是時。國內大眾皆集。阿難白佛言。大眾已集。唯聖知時<p>爾時。世尊即從座起。詣於講堂。就座而坐。告諸比丘。此土飢饉。乞求難得。汝等宜各分部。隨所知識。詣毘舍離及越祇國。於彼安居。可以無乏。吾獨與阿難於此安居。所以然者。恐有短乏。是時。諸比丘受教即行。佛與阿難獨留<p>於後夏安居中。佛身疾生。舉體皆痛。佛自念言。我今疾生。舉身痛甚。而諸弟子悉皆不在。若取涅槃。則非我宜。今當精勤自力以留壽命<p>爾時。世尊於靜室出。坐清涼處。阿難見已。速疾往詣。而白佛言。今觀尊顏。疾如有損<p>阿難又言。世尊有疾。我心惶懼。憂結荒迷。不識方面。氣息未絕。猶少醒悟。默思。如來未即滅度。世眼未滅。大法未損。何故今者不有教令於眾弟子乎<p>佛告阿難。眾僧於我有所須耶。若有自言。我持眾僧。我攝眾僧。斯人於眾應有教命。如來不言。我持於眾。我攝於眾。豈當於眾有教令乎。阿難。我所說法。內外已訖。終不自稱所見通達。吾已老矣。年粗八十。譬如故車。方便修治得有所至。吾身亦然。以方便力得少留壽。自力精進。忍此苦痛。不念一切想。入無想定。時我身安隱。無有惱患。是故。阿難。當自熾燃。熾燃於法。勿他熾燃。當自歸依。歸依於法。勿他歸依。云何自熾燃。熾燃於法。勿他熾燃。當自歸依。歸依於法。勿他歸依。阿難。比丘觀內身精勤無懈。憶念不忘。除世貪憂。觀外身．觀內外身。精勤不懈。憶念不忘。除世貪憂。受．意．法觀。亦復如是。是謂。阿難。自熾燃。熾燃於法。勿他熾燃。當自歸依。歸依於法。勿他歸依<p>佛告阿難。吾滅度後。能有修行此法者。則為真我弟子第一學者。<p>佛告阿難。俱至遮婆羅塔<p>對曰。唯然<p>如來即起。著衣持缽。詣一樹下。告阿難。敷座。吾患背痛。欲於此止<p>對曰。唯然。尋即敷座<p>如來坐已。阿難敷一小座於佛前坐。佛告阿難。諸有修四神足。多修習行。常念不忘。在意所欲。可得不死一劫有餘。阿難。佛四神足已多修行。專念不忘。在意所欲。如來可止一劫有餘。為世除冥。多所饒益。天人獲安<p>爾時。阿難默然不對。如是再三。又亦默然。是時阿難為魔所蔽。曚曚不悟。佛三現相而不知請<p>佛告阿難。宜知是時。阿難承佛意旨。即從座起。禮佛而去。去佛不遠。在一樹下靜意思惟<p>其間未久。時魔波旬來白佛。佛意無欲。可般涅槃。今正是時。宜速滅度<p>佛告波旬。且止。且止。我自知時。如來今者未取涅槃。須我諸比丘集。又能自調。勇捍無怯。到安隱處。逮得己利。為人導師。演布經教。顯於句義。若有異論。能以正法而降伏之。又以神變。自身作證。如是弟子皆悉未集。又諸比丘尼．優婆塞．優婆夷。普皆如是。亦復未集。今者要當廣於梵行。演布覺意。使諸天人普見神變<p>時。魔波旬復白佛言。佛昔於鬱鞞羅尼連禪水邊。阿遊波尼俱律樹下初成正覺。我時至世尊所。勸請如來可般涅槃。今正是時。宜速滅度。爾時。如來即報我言。止。止。波旬。我自知時。如來今者未取涅槃。須我諸弟子集。乃至天人見神變化乃取滅度。佛今弟子已集。乃至天人見神變化。今正是時。何不滅度<p>佛言。止。止。波旬。佛自知時不久住也。是後三月。於本生處拘尸那竭娑羅園雙樹間。當取滅度。時。魔即念。佛不虛言。今必滅度。歡喜踊躍。忽然不現<p>魔去未久。佛即於遮婆羅塔。定意三昧。捨命住壽。當此之時。地大震動。舉國人民莫不驚怖。衣毛為豎。佛放大光。徹照無窮。幽冥之處。莫不蒙明。各得相見。爾時。世尊以偈頌曰<p class='lg'>　有無二行中　　吾今捨有為<br>　內專三昧定　　如鳥出於卵　</p><p>爾時。賢者阿難心驚毛豎。疾行詣佛。頭面禮足。卻住一面。白佛言。怪哉。世尊。地動乃爾。是何因緣<p>佛告阿難。凡世地動。有八因緣。何等八。夫地在水上。水止於風。風止於空。空中大風有時自起。則大水擾。大水擾則普地動。是為一也。復次。阿難。有時得道比丘．比丘尼及大神尊天。觀水性多。觀地性少。欲知試力。則普地動。是為二也。復次。阿難。若始菩薩從兜率天降神母胎。專念不亂。地為大動。是為三也。復次。阿難。菩薩始出母胎。從右脅生。專念不亂。則普地動。是為四也。復次。阿難。菩薩初成無上正覺。當於此時。地大震動。是為五也。復次。阿難。佛初成道。轉無上法輪。魔．若魔．天．沙門．婆羅門．諸天．世人所不能轉。則普地動。是為六也。復次。阿難。佛教將畢。專念不亂。欲捨性命。則普地動。是為七也。復次。阿難。如來於無餘涅槃界般涅槃時。地大振動。是為八也。以是八因緣。令地大動。爾時。世尊即說偈言<p class='lg'>　無上二足尊　　照世大沙門<br>　阿難請天師　　地動何因緣<br>　如來演慈音　　聲如迦毘陵<br>　我說汝等聽　　地動之所由<br>　地因水而止　　水因風而住<br>　若虛空風起　　則地為大動<br>　比丘比丘尼　　欲試神足力<br>　山海百草木　　大地皆震動<br>　釋梵諸尊天　　意欲動於地<br>　山海諸鬼神　　大地為震動<br>　菩薩二足尊　　百福相已具<br>　始入母胎時　　地則為大動<br>　十月處母胎　　如龍臥茵蓐<br>　初從右脅生　　時地則大動<br>　佛為童子時　　消滅使緣縛<br>　成道勝無量　　地則為大動<br>　昇仙轉法輪　　於鹿野苑中<br>　道力降伏魔　　則地大為動<br>　天魔頻來請　　勸佛般泥洹<br>　佛為捨性命　　地則為大動<br>　人尊大導師　　神仙盡後有<br>　難動而取滅　　時地則大動<br>　淨<span class='corr'>眼</span>說諸緣　　地動八事動<br>　有此亦有餘　　時地皆震動　</p><p class='juan'>
佛說長阿含經卷第二</p>
</body></html>
