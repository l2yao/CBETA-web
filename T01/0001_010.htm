<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p class='juan'>
佛說長阿含經卷第十</p>
<p><span class='byline'>　　　　後秦弘始年佛陀耶舍共竺佛念譯</span><br><p><b>　　<A NAME="n28"></A>（一二）第二分三聚經第八</b><p>如是我聞<p>一時。佛在舍衛國祇樹給孤獨園。與大比丘眾千二百五十人俱<p>爾時。世尊告諸比丘。我與汝等說微妙法。義味清淨。梵行具足。謂三聚法。汝等諦聽。思惟念之。當為汝說。時。諸比丘受教而聽<p>佛告比丘。三法聚者。一法趣惡趣。一法趣善趣。一法趣涅槃。云何一法趣于惡趣。謂無仁慈。懷毒害心。是謂一法將向惡趣。云何一法趣于善趣。謂不以惡心加於眾生。是為一法將向善趣。云何一法趣于涅槃。謂能精勤。修身念處。是為一法將向涅槃<p>復有二法趣向惡趣。復有二法趣向善趣。復有二法趣向涅槃。云何二法趣向惡趣。一謂毀戒。二謂破見。云何二法趣向善趣。一謂戒具。二謂見具。云何二法趣向涅槃。一謂為止。二謂為觀<p>復有三法趣向惡趣。三法向善趣。三法向涅槃。云何三法向惡趣。謂三不善根。貪不善根．恚不善根．癡不善根。云何三法向善趣。謂三善根。無貪善根．無恚善根．無癡善根。云何三法趣向涅槃。謂三三昧。空三昧．無相三昧．無作三昧<p>又有四法趣向惡趣。四法向善趣。四法向涅槃。云何四法向惡趣。謂愛語．恚語．怖語．癡語。云何四法向善趣。謂不愛語．不恚語．不怖語．不癡語。云何四法向涅槃。謂四念處。身念處．受念處．意念處．法念處<p>復有五法向惡趣。五法向善趣。五法向涅槃。云何五法向惡趣。謂破五戒。殺．盜．婬逸．妄語．飲酒。云何五法向善趣。謂持五戒。不殺．不盜．不婬．不欺．不飲酒。云何五法趣向涅槃。謂五根。信根．精進根．念根．定根．慧根<p>又有六法向惡趣。六法向善趣。六法向涅槃。云何六法向惡趣。謂六不敬。不敬佛．不敬法．不敬僧．不敬戒．不敬定．不敬父母。云何六法向善趣。謂六敬法。敬佛．敬法．敬僧．敬戒．敬定．敬父母。云何六法向涅槃。謂六思念。念佛．念法．念僧．念戒．念施．念天<p>又有七法向惡趣。七法向善趣。七法向涅槃。云何七法向惡趣。謂殺生．不與取．婬逸．妄語．兩舌．惡口．綺語。云何七法向善趣。謂不殺生．不盜．不婬．不欺．不兩舌．不惡口．不綺語。云何七法向涅槃。謂七覺意。念覺意．擇法覺意．精進覺意．猗覺意．定覺意．喜覺意．捨覺意<p>又有八法向惡趣。八法向善趣。八法向涅槃。云何八法向惡趣。謂八邪行。邪見．邪志．邪語．邪業．邪命．邪方便．邪念．邪定。云何八法向善趣。謂世正見．正志．正語．正業．正命．正方便．正念．正定。云何八法向涅槃。謂八賢聖道。正見．正志．正語．正業．正命．正方便．正念．正定<p>又有九法向惡趣。九法向善趣。九法向涅槃。云何九法向惡趣。謂九惱。有人已侵惱我。今侵惱我。當侵惱我。我所愛者。已侵惱。今侵惱。當侵惱。我所憎者。已愛敬。今愛敬。當愛敬。云何九法向善趣。謂九無惱。彼已侵我。我惱何益。已不生惱。今不生惱。當不生惱。我所愛者。彼已侵惱。我惱何益。已不生惱。今不生惱。當不生惱。我所憎者。彼已愛敬。我惱何益。已不生惱。當不生惱。今不生惱。云何九法向涅槃。謂九善法。一喜。二愛。三悅。四樂。五定。六實知。七除捨。八無欲。九解脫<p>又有十法向惡趣。十法向善趣。十法向涅槃。云何十法向惡趣。謂十不善。身殺．盜．婬。口兩舌．惡罵．妄言．綺語。意貪取．嫉妒．邪見。云何十法向善趣。謂十善行。身不殺．盜．婬。口不兩舌．惡罵．妄言．綺語。意不貪取．嫉妒．邪見。云何十法向涅槃。謂十直道。正見．正志．正語．正業．正命．正方便．正念．正定．正解脫．正智。諸比丘。如是十法。得至涅槃。是名三聚微妙正法。我為如來．為眾弟子所應作者。無不周備。憂念汝等。故演經道。汝等亦宜自憂其身。當處閑居．樹下思惟。勿為懈怠。今不勉力。後悔無益<p>諸比丘聞佛所說。歡喜奉行。<p><b>　　<A NAME="n29"></A>（一三）佛說長阿含第二分大緣方便經第九</b><p>如是我聞<p>一時。佛在拘流沙國劫摩沙住處。與大比丘眾千二百五十人俱<p>爾時。阿難在閑靜處。作是念言。甚奇。甚特。世尊所說十二因緣法之光明。甚深難解。如我意觀。猶如目前。以何為深。於是。阿難即從靜室起。至世尊所。頭面禮足。在一面坐。白世尊言。我向於靜室。默自思念。甚奇。甚特。世尊所說十二因緣法之光明。甚深難解。如我意觀。如在目前。以何為深<p>爾時。世尊告阿難曰。止。止。勿作此言。十二因緣法之光明。甚深難解。阿難。此十二因緣難見難知。諸天．魔．梵．沙門．婆羅門．未見緣者。若欲思量觀察分別其義者。則皆荒迷。無能見者。阿難。我今語汝老死有緣。若有問言。何等是老死緣。應答彼言。生是老死緣。若復問言。誰是生緣。應答彼言。有是生緣。若復問言。誰是有緣。應答彼言。取是有緣。若復問言。誰是取緣。應答彼言。愛是取緣。若復問言。誰是愛緣。應答彼言。受是愛緣。若復問言。誰是受緣。應答彼言。觸是受緣。若復問言。誰為觸緣。應答彼言。六入是觸緣。若復問言。誰為六入緣。應答彼言。名色是六入緣。若復問言。誰為名色緣。應答彼言。識是名色緣。若復問言。誰為識緣。應答彼言。行是識緣。若復問言。誰為行緣。應答彼言。癡是行緣。阿難。如是緣癡有行。緣行有識。緣識有名色。緣名色有六入。緣六入有觸。緣觸有受。緣受有愛。緣愛有取。緣取有有。緣有有生。緣生有老．死．憂．悲．苦惱。大患所集。是為此大苦陰緣<p>佛告阿難。緣生有老死。此為何義。若使一切眾生無有生者。寧有老死不<p>阿難答曰。無也<p>是故。阿難。以此緣。知老死由生。緣生有老死。我所說者。義在於此<p>又告阿難。緣有有生。此為何義。若使一切眾生無有欲有．色無色有者。寧有生不<p>答曰。無也<p>阿難。我以此緣。知生由有。緣有有生。我所說者。義在於此<p>又告阿難。緣取有有。此為何義。若使一切眾生無有欲取．見取．戒取．我取者。寧有有不<p>答曰。無也<p>阿難。我以此緣。知有由取。緣取有有。我所說者。義在於此<p>又告阿難。緣愛有取。此為何義。若使一切眾生無有欲愛．有愛．無有愛者。寧有取不<p>答曰。無有<p>阿難。我以此緣。知取由愛。緣愛有取。我所說者。義在於此<p>又告阿難。緣受有愛。此為何義。若使一切眾生無有樂受．苦受．不苦不樂受者。寧有愛不<p>答曰。無也<p>阿難。我以此緣。知愛由受。緣受有愛。我所說者。義在於此。阿難。當知因愛有求。因求有利。因利有用。因用有欲。因欲有著。因著有嫉。因嫉有守。因守有護。阿難。由有護故。有刀杖．諍訟．作無數惡。我所說者。義在於此。阿難。此為何義。若使一切眾生無有護者。當有刀杖．諍訟。起無數惡不<p>答曰。無也<p>是故。阿難。以此因緣。知刀杖．諍訟由護而起。緣護有刀杖．諍訟。阿難。我所說者。義在於此<p>又告阿難。因守有護。此為何義。若使一切眾生無有守者。寧有護不<p>答曰。無也<p>阿難。我以此緣。知護由守。因守有護。我所說者。義在於此。阿難。因嫉有守。此為何義。若使一切眾生無有嫉者。寧有守不<p>答曰。無也<p>阿難。我以此緣。知守由嫉。因嫉有守。我所說者。義在於此。阿難。因著有嫉。此為何義。若使一切眾生無有著者。寧有嫉不<p>答曰。無也<p>阿難。我以此緣。知嫉由著。因著有嫉。我所說者。義在於此。阿難。因欲有著。此為何義。若使一切眾生無有欲者。寧有著不<p>答曰。無也<p>阿難。我以此緣。知著由欲。因欲有著。我所說者。義在於此。阿難。因用有欲。此為何義。若使一切眾生無有用者。寧有欲不<p>答曰。無也<p>阿難。我以此義。知欲由用。因用有欲。我所說者。義在於此。阿難。因利有用。此為何義。若使一切眾生無有利者。寧有用不<p>答曰。無也<p>阿難。我以此義。知用由利。因利有用。我所說者。義在於此。阿難。因求有利。此為何義。若使一切眾生無有求者。寧有利不<p>答曰。無也<p>阿難。我以此緣。知利由求。因求有利。我所說者。義在於此。阿難。因愛有求。此為何義。若使一切眾生無有愛者。寧有求不<p>答曰。無也<p>阿難。我以此緣。知求由愛。因愛有求。我所說者。義在於此<p>又告阿難。因愛有求。至於守護。受亦如是。因受有求。至於守護<p>佛告阿難。緣觸有受。此為何義。阿難。若使無眼．無色．無眼識者。寧有觸不<p>答曰。無也<p>若無耳．聲．耳識。鼻．香．鼻識。舌．味．舌識。身．觸．身識。意．法．意識者。寧有觸不<p>答曰。無也<p>阿難。若使一切眾生無有觸者。寧有受不<p>答曰。無也<p>阿難。我以是義。知受由觸。緣觸有受。我所說者。義在於此。阿難。緣名色有觸。此為何義。若使一切眾生無有名色者。寧有心觸不<p>答曰。無也<p>若使一切眾生無形色相貌者。寧有身觸不<p>答曰。無也<p>阿難。若無名色。寧有觸不<p>答曰。無也<p>阿難。我以是緣。知觸由名色。緣名色有觸。我所說者。義在於此。阿難。緣識有名色。此為何義。若識不入母胎者。有名色不<p>答曰。無也<p>若識入胎不出者。有名色不<p>答曰。無也<p>若識出胎。嬰孩壞敗。名色得增長不<p>答曰。無也<p>阿難。若無識者。有名色不<p>答曰。無也<p>阿難。我以是緣。知名色由識。緣識有名色。我所說者。義在於此。阿難。緣名色有識。此為何義。若識不住名色。則識無住處。若無住處。寧有生．老．病．死．憂．悲．苦惱不<p>答曰。無也<p>阿難。若無名色。寧有識不<p>答曰。無也<p>阿難。我以此緣。知識由名色。緣名色有識。我所說者。義在於此。阿難。是故名色緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老．死．憂苦．悲惱。大苦陰集<p>阿難。齊是為語。齊是為應。齊是為限。齊此為演說。齊是為智觀。齊是為眾生。阿難。諸比丘於此法中。如實正觀。無漏心解脫。阿難。此比丘當名為慧解脫。如是解脫比丘如來終亦知。如來不終亦知。如來終不終亦知。如來非終非不終亦知。何以故。阿難。齊是為語。齊是為應。齊是為限。齊是為演說。齊是為智觀。齊是為眾生。如是盡知已。無漏心解脫比丘不知不見如是知見。阿難。夫計我者。齊幾名我見。名色與受。俱計以為我。有人言。受非我。我是受。或有言。受非我。我非受。受法是我。或有言。受非我。我非受。受法非我。但愛是我<p>阿難。彼見我者。言受是我。當語彼言。如來說三受。樂受．苦受．不苦不樂受。當有樂受時。無有苦受．不苦不樂受。有苦受時。無有樂受．不苦不樂受。有不苦不樂受時。無有苦受．樂受。所以然者。阿難。樂觸緣生樂受。若樂觸滅受亦滅。阿難。苦觸緣生苦受。若苦觸滅受亦滅。不苦不樂觸緣生不苦不樂受。若不苦不樂觸滅受亦滅。阿難。如兩木相攢則有火生。各置異處則無有火。此亦如是。因樂觸緣故生樂受。若樂觸滅受亦俱滅。因苦觸緣故生苦受。若苦觸滅受亦俱滅。因不苦不樂觸緣生不苦不樂受。若不苦不樂觸滅受亦俱滅。阿難。此三受有為無常。從因緣生。盡法．滅法。為朽壞法。彼非我有。我非彼有。當以正智如實觀之。阿難。彼見我者。以受為我。彼則為非<p>阿難。彼見我者。言受非我。我是受者。當語彼言。如來說三受。苦受．樂受．不苦不樂受。若樂受是我者。樂受滅時。則有二我。此則為過。若苦受是我者。苦受滅時。則有二我。此則為過。若不苦不樂受是我者。不苦不樂受滅時。則有二我。此則為過。阿難。彼見我者。言。受非我。我是受。彼則為非。阿難。彼計我者。作此說。受非我。我非受。受法是我。當語彼言。一切無受。汝云何言有受法。汝是受法耶。對曰。非是。是故。阿難。彼計我者。言。受非我。我非受。受法是我。彼則為非<p>阿難。彼計我者。作是言。受非我。我非受。受法非我。但愛是我。者。當語彼言。一切無受。云何有愛。汝是愛耶。對曰。非也。是故。阿難。彼計我者。言。受非我。我非受。受法非我。愛是我。者。彼則為非。阿難。齊是為語。齊是為應。齊是為限。齊是為演說。齊是為智觀。齊是為眾生。阿難。諸比丘於此法中如實正觀。於無漏心解脫。阿難。此比丘當名為慧解脫。如是解脫心比丘。有我亦知。無我亦知。有我無我亦知。非有我非無我亦知。何以故。阿難。齊是為語。齊是為應。齊是為限。齊是為演說。齊是為智觀。齊是為眾生。如是盡知已。無漏心解脫比丘不知不見如是知見<p>佛語阿難。彼計我者。齊已為定。彼計我者。或言少色是我。或言多色是我。或言少無色是我。或言多無色是我。阿難。彼言少色是我者。定少色是我。我所見是。餘者為非。多色是我者。定多色是我。我所見是。餘者為非。少無色是我者。定言少無色是我。我所見是。餘者為非。多無色是我者。定多無色是我。我所見是。餘者為非<p>佛告阿難。七識住。二入處。諸有沙門．婆羅門言。此處安隱。為救．為護．為舍．為燈．為明．為歸。為不虛妄。為不煩惱。云何為七。或有眾生。若干種身若干種想。天及人。此是初識住處。諸沙門．婆羅門言。此處安隱。為救．為護．為舍．為燈．為明．為歸。為不虛妄。為不煩惱。阿難。若比丘知初識住。知集．知滅．知味．知過．知出要。如實知者。阿難。彼比丘言。彼非我。我非彼。如實知見。或有眾生。若干種身而一想。梵光音天是。或有眾生。一身若干種想。光音天是。或有眾生一身一想。遍淨天是。或有眾生。住空處。或有眾生。住識處。或有眾生。住不用處。是為七識住處。或有沙門．婆羅門言。此處安隱。為救．為護．為舍．為燈．為明．為歸。為不虛妄。為不煩惱。阿難。若比丘知七識住。知集．知滅．知味．知過．知出要。如實知見。彼比丘言。彼非我。我非彼。如實知見。是為七識住<p>云何二入處。無想入．非想非無想入。是為。阿難。此二入處。或有沙門．婆羅門言。此處安隱。為救．為護．為舍．為燈．為明．為歸。為不虛妄。為不煩惱。阿難。若比丘知二入處。知集．知滅．知味．知過．知出要。如實知見。彼比丘言。彼非我。我非彼。如實知見。是為二入<p>阿難。復有八解脫。云何八。色觀色。初解脫。內色想。觀外色。二解脫。淨解脫。三解脫。度色想。滅有對想。不念雜想。住空處。四解脫。度空處。住識處。五解脫。度識處。住不用處。六解脫。度不用處。住有想無想處。七解脫。滅盡定。八解脫。阿難。諸比丘於此八解脫。逆順遊行。入出自在。如是比丘得俱解脫<p>爾時。阿難聞佛所說。歡喜奉行。<p><b>　　<A NAME="n30"></A>（一四）佛說長阿含第二分釋提桓因問經第十</b><p>如是我聞<p>一時。佛在摩竭國菴婆羅村北。毘陀山因陀娑羅窟中<p>爾時。釋提桓因發微妙善心。欲來見佛。今我當往至世尊所<p>時。諸忉利天聞釋提桓因發妙善心。欲詣佛所。即尋詣帝釋。白言。善哉。帝釋。發妙善心。欲詣如來。我等亦樂侍從詣世尊所<p>時。釋提桓因即告執樂神般遮翼曰。我今欲詣世尊所。汝可俱行。此忉利諸天亦當與我俱詣佛所<p>對曰。唯然。時。般遮翼持琉璃琴。於帝釋前忉利天眾中鼓琴供養<p>時。釋提桓因．忉利諸天及般遮翼。於法堂上忽然不現。譬如力士屈伸臂頃。至摩竭國北毘陀山中<p>爾時。世尊入火焰三昧。彼毘陀山同一火色。時國人見。自相謂言。此毘陀山同一火色。將是如來諸天之力<p>時。釋提桓因告般遮翼曰。如來．至真甚難得睹。而能垂降此閑靜處。寂默無聲。禽獸為侶。此處常有諸大神天侍衛世尊。汝可於前鼓琉璃琴娛樂世尊。吾與諸天尋於後往<p>對曰。唯然。即受教已。持琉璃琴於先詣佛。去佛不遠。鼓琉璃琴。以偈歌曰<p class='lg'>　跋陀禮汝父　　汝父甚端嚴<br>　生汝時吉祥　　我心甚愛樂<br>　本以小因緣　　欲心於中生<br>　展轉遂增廣　　如供養羅漢<br>　釋子專四禪　　常樂於閑居<br>　正意求甘露　　我專念亦爾<br>　能仁發道心　　必欲成正覺<br>　我今求彼女　　必欲會亦爾<br>　我心生染著　　愛好不捨離<br>　欲捨不能去　　如象為鉤制<br>　如熱遇涼風　　如渴得冷泉<br>　如取涅槃者　　如水滅於火<br>　如病得良醫　　飢者得美食<br>　充足生快樂　　如羅漢遊法<br>　如象被深鉤　　而猶不肯伏<br>　[<a href='javascript:showpic("../fontimg/044810.gif")'>馬*奔</a>]突難禁制　　放逸不自止<br>　猶如清涼池　　眾花覆水上<br>　疲熱象沐浴　　舉身得清涼<br>　我前後所施　　供養諸羅漢<br>　世有福報者　　盡當與彼供<br>　汝死當共死　　汝無我活為<br>　寧使我身死　　不能無汝存<br>　忉利天之主　　釋今與我願<br>　稱汝禮節具　　汝善思察之　</p><p>爾時。世尊從三昧起。告般遮翼言。善哉。善哉。般遮翼。汝能以清淨音和琉璃琴稱讚如來。琴聲．汝音。不長不短。悲和哀婉。感動人心。汝琴所奏。眾義備有。亦說欲縛。亦說梵行。亦說沙門。亦說涅槃<p>爾時。般遮翼白佛言。我念世尊昔鬱鞞羅尼連禪水邊。阿遊波陀尼俱律樹下初成佛道時。有尸漢陀天大將子及執樂天王女。共於一處。但設欲樂。我於爾時見其心爾。即為作頌。頌說欲縛。亦說梵行。亦說沙門。亦說涅槃。時。彼天女聞我偈已。舉目而笑語我言。般遮翼。我未見如來。我曾於忉利天法講堂上。聞彼諸天稱讚如來。有如是德。有如是力。汝常懷信。親近如來。我今意欲與汝共為知識。世尊。我時與一言之後。不復與語<p>時。釋提桓因作是念。此般遮翼已娛樂如來訖。我今寧可念於彼人。時。天帝釋即念彼人。時。般遮翼復生念言。今天帝釋乃能念我。即持琉璃琴詣帝釋所。帝釋告曰。汝以我名并稱忉利天意。問訊世尊。起居輕利。遊步強耶<p>時。般遮翼承帝釋教。即詣世尊所。頭面禮足。於一面住。白世尊言。釋提桓因及忉利諸天故。遣我來問訊世尊。起居輕利。遊步強耶<p>世尊報曰。使汝帝釋及忉利天壽命延長。快樂無患。所以然者。諸天．世人及阿須輪諸眾生等。皆貪壽命．安樂．無患<p>爾時。帝釋復自念言。我等宜往禮覲世尊。即與忉利諸天往詣佛所。頭面禮足。卻住一面。時。帝釋白佛言。不審我今去世尊遠近可坐<p>佛告帝釋曰汝天眾多。但近我坐<p>時。世尊所止因陀羅窟。自然廣博。無所障礙。爾時。帝釋與忉利諸天及般遮翼皆禮佛足。於一面坐。帝釋白佛言。一時。佛在舍衛國婆羅門舍。爾時世尊入火焰三昧。我時以少因緣。乘千輻寶車。詣毘樓勒天王所。於空中過。見一天女叉手在世尊前立。我尋語彼女言。若世尊三昧起者。汝當稱我名字。問訊世尊。起居輕利。遊步強耶。不審彼女後竟為我達此心不。世尊。寧能憶此事不<p>佛言。憶耳。彼女尋以汝聲致問於我。吾從定起。猶聞汝車聲<p>帝釋白佛言。昔者。我以少緣。與忉利諸天集在法堂。彼諸舊天皆作是言。若如來出世。增益諸天眾。減損阿須輪眾。今我躬見世尊。躬見自知。躬自作證。如來．至真出現於世。增益諸天眾。減損阿須輪眾。此有瞿夷釋女。於世尊所淨修梵行。身壞命終。生忉利天宮。即為我子。忉利諸天皆稱言。瞿夷大天子有大功德。有大威力。復有餘三比丘。於世尊所淨修梵行。身壞命終。生於卑下執樂神中。常日日來為我給使。瞿夷見已。以偈觸嬈曰<p class='lg'>　汝為佛弟子　　我本在家時<br>　以衣食供養　　禮拜致恭恪<br>　汝等名何人　　躬受佛教誡<br>　淨眼之所說　　汝不觀察之<br>　我本禮敬汝　　從佛聞上法<br>　生三十三天　　為帝釋作子<br>　汝等何不觀　　我所有功德<br>　本為女人身　　今為帝釋子<br>　汝等本俱共　　同修於梵行<br>　今獨處卑賤　　為吾等給使<br>　本為弊惡行　　今故受此報<br>　獨處於卑賤　　為吾等給使<br>　生此處不淨　　為他所觸嬈<br>　聞已當患厭　　此處可厭患<br>　從今當精勤　　勿復為人使<br>　二人勤精進　　思惟如來法<br>　捨彼所戀著　　觀欲不淨行<br>　欲縛不真實　　誑惑於世間<br>　如象離羈靽　　超越忉利天<br>　釋及忉利天　　集法講堂上<br>　彼已勇猛力　　超越忉利天<br>　釋歎未曾有　　諸天亦見過<br>　此是釋迦子　　超越忉利天<br>　患厭於欲縛　　瞿夷說此言<br>　摩竭國有佛　　名曰釋迦文<br>　彼子大失意　　其後還得念<br>　三人中一人　　故為執樂神<br>　二人見道諦　　超越忉利天<br>　世尊所說法　　弟子不懷疑<br>　俱共同聞法　　二人勝彼一<br>　自見殊勝已　　皆生光音天<br>　我觀見彼已　　故來至佛所　</p><p>帝釋白佛言。願開閑暇。一決我疑<p>佛言。隨汝所問。吾當為汝一一演說<p>爾時。帝釋即白佛言。諸天．世人．乾沓和．阿須羅及餘眾生等。盡與何結相應。乃至怨讎．刀杖相向<p>佛告釋言。怨結之生。皆由貪嫉。故使諸天．世人．阿須羅．餘眾生等。刀杖相加<p>爾時。帝釋即白佛言。實爾。世尊。怨結之生。由貪嫉故。使諸天．世人．阿須羅．餘眾生等。刀杖相加。我今聞佛所說。疑網悉除。無復疑也。但不解此貪嫉之生。何由而起。何因何緣。誰為原首。從誰而有。從誰而無<p>佛告帝釋。貪嫉之生。皆由愛憎。愛憎為因。愛憎為緣。愛憎為首。從此而有。無此則無<p>爾時。帝釋即白佛言。實爾。世尊。貪嫉之生。皆由愛憎。愛憎為因。愛憎為緣。愛憎為首。從此而有。無此則無。我今聞佛所說。迷惑悉除。無復疑也。但不解愛憎復何由而生。何因何緣。誰為原首。從誰而有。從誰而無<p>佛告帝釋。愛憎之生。皆由於欲。因欲緣欲。欲為原首。從此而有。無此則無<p>爾時。帝釋白佛言。實爾。世尊。愛憎之生。皆由於欲。因欲緣欲。欲為原首。從此而有。無此則無。我今聞佛所說。迷惑悉除。無復疑也。但不知此欲復何由生。何因何緣。誰為原首。從誰而有。從誰而無<p>佛告帝釋。愛由想生。因想緣想。想為原首。從此而有。無此而無<p>爾時。帝釋白佛言。實爾。世尊。愛由想生。因想緣想。想為原首。從此而有。無此則無。我今聞佛所說。無復疑也。但不解想復何由而生。何因何緣。誰為原首。從誰而有。從誰而無<p>佛告帝釋。想之所生。由於調戲。因調緣調。調為原首。從此而有。無此則無。帝釋。若無調戲則無想。無想則無欲。無欲則無愛憎。無愛憎則無貪嫉。若無貪嫉。則一切眾生不相傷害。帝釋。但緣調為本。因調緣調。調為原首。從此有想。從想有欲。從欲有愛憎。從愛憎有貪嫉。以貪嫉故。使群生等共相傷害<p>帝釋白佛言。實爾。世尊。由調有想。因調緣調。調為原首。從此有想由調而有。無調則無。若本無調者則無想。無想則無欲。無欲則無愛憎。無愛憎則無貪嫉。無貪嫉則一切群生不相傷害。但想由調生。因調緣調。調為原首。從調有想。從想有欲。從欲有愛憎。從愛憎有貪嫉。從貪嫉使一切眾生共相傷害。我今聞佛所說。迷惑悉除。無復疑也<p>爾時。帝釋復白佛言。一切沙門．婆羅門盡除調戲在滅跡耶。為不除調戲在滅跡耶<p>佛告帝釋。一切沙門．婆羅門不盡除調戲在滅跡也。所以然者。帝釋。世間有種種界。眾生各依己界。堅固守持。不能捨離。謂己為實。餘者為虛。是故。帝釋。一切沙門．婆羅門不盡除調戲而在滅跡<p>爾時。帝釋白佛言。實爾。世尊。世間有種種眾生。各依己界。堅固守持。不能捨離。謂己為是。餘為虛妄。是故一切沙門．婆羅門不盡除調戲而在滅跡。我聞佛言。疑惑悉除。無復疑也<p>帝釋復白佛言。齊幾調在滅跡耶<p>佛告帝釋。調戲有三。一者口。二者想。三者求。彼口所言。自害．害他。亦二俱害。捨此言已。如所言。不自害．不害他．不二俱害。知時比丘如口所言。專念不亂。想亦自害．害他。亦二俱害。捨此想已。如所想。不自害．不害他。二俱不害。知時比丘如所想。專念不亂。帝釋。求亦自害．害他。亦二俱害。捨此求已。如所求。不自害．不害他。不二俱害。知時比丘如所求。專念不亂<p>爾時。釋提桓因言。我聞佛所說。無復狐疑<p>又白佛言。齊幾名賢聖捨心<p>佛告帝釋。捨心有三。一者喜身。二者憂身。三者捨身。帝釋。彼喜身者。自害．害他。亦二俱害。捨此喜已。如所喜。不自害．害他。二俱不害。知時比丘專念不忘。即名受具足戒。帝釋。彼憂身者。自害．害彼。亦二俱害。捨此憂已。如所憂。不自害．害他。二俱不害。知時比丘專念不忘。即名受具足戒。復次。帝釋。彼捨身者。自害．害他。亦二俱害。捨此身已。如所捨。不自害．不害他。二俱不害。知時比丘專念不忘。是即名為受具足戒<p>帝釋白佛言。我聞佛所說。無復狐疑<p>又白佛言。齊幾名賢聖律諸根具足<p>佛告帝釋。眼知色。我說有二。可親．不可親。耳聲．鼻香．舌味．身觸．意法。我說有二。可親．不可親<p>爾時。帝釋白佛言。世尊。如來略說。未廣分別。我以具解。眼知色。我說有二。可親．不可親。耳聲．鼻香．舌味．身觸．意法有二。可親．不可親。世尊。如眼觀色。善法損減。不善法增。如此眼知色。我說不可親。耳聲．鼻香．舌味．身觸．意知法。善法損減。不善法增。我說不可親。世尊。如眼見色。善法增長。不善法減。如是眼知色。我說可親。耳聲．鼻香．舌味．身觸．意知法。善法增長。不善法減。我說可親<p>佛告帝釋。善哉。善哉。是名賢聖律諸根具足<p>帝釋白佛言。我聞佛所說。無復狐疑<p>復白佛言。齊幾比丘名為究竟．究竟梵行．究竟安隱．究竟無餘<p>佛告帝釋。為愛所苦。身得減者。是為究竟．究竟梵行．究竟安隱．究竟無餘<p>帝釋白佛言。我本長夜。所懷疑網。今者如來開發所疑<p>佛告帝釋。汝昔頗曾詣沙門．婆羅門所問此義不<p>帝釋白佛言。我自憶念。昔者。曾詣沙門．婆羅門所諮問此義。昔我一時曾集講堂。與諸天眾共論。如來為當出世。為未出世。時共推求。不見如來出現于世。各自還宮。五欲娛樂。世尊。我復於後時見諸大神天。自恣五欲已。漸各命終。時我。世尊。懷大恐怖。衣毛為豎。時。見沙門．婆羅門處在閑靜。去家離欲。我尋至彼所問言。云何名究竟。我問此義。彼不能報。彼既不知。逆問我言。汝為是誰。我尋報言。我是釋提桓因。彼復問言。汝是何釋。我時答言。我是天帝釋。心有所疑。故來相問耳。時。我與彼如所知見。說於釋義。彼問我言。更為我弟子。我今是佛弟子。得須陀洹道。不墮餘趣。極七往返。必成道果。唯願世尊記我為斯陀含。說此語已。復作頌曰<p class='lg'>　由彼染穢想　　故生我狐疑<br>　長夜與諸天　　推求於如來<br>　見諸出家人　　常在閑靜處<br>　謂是佛世尊　　故往稽首言<br>　我今故來問　　云何為究竟<br>　問已不能報　　道跡之所趣<br>　今日無等尊　　是我久所求<br>　已觀察己行　　心已正思惟<br>　唯聖先已知　　我心之所行<br>　長夜所修業　　願淨眼記之<br>　雖命人中上　　三界無極尊<br>　能斷恩愛刺　　今禮日光尊　</p><p>佛告帝釋。汝憶本得喜樂．念樂時不<p>帝釋答曰。如是。世尊。憶昔所得喜樂．念樂。世尊。我昔曾與阿須輪共戰。我時得勝。阿須輪退。我時則還。得歡喜．念樂。計此歡喜．念樂。離有穢惡刀杖喜樂．鬥訟喜樂。今我於佛所得喜．念樂。無有刀杖．諍訟之樂<p>佛告帝釋。汝今得喜樂．念樂。於中欲求何功德果<p>爾時。帝釋白佛言。我於喜樂．念樂中。欲求五功德果。何等五。即說偈言<p class='lg'>　我後若命終　　捨於天上壽<br>　處胎不懷患　　使我心歡喜<br>　佛度未度者　　能說正真道<br>　於三佛法中　　我要修梵行<br>　以智慧身居　　心自見正諦<br>　得達本所起　　於是長解脫<br>　但當勤修行　　習佛真實智<br>　設不獲道證　　功德猶勝天<br>　諸有神妙天　　阿迦尼吒等<br>　下至末後身　　必當生彼處<br>　我今於此處　　受天清淨身<br>　復得增壽命　　淨眼我自知　</p><p>說此偈已。白佛言。我於喜樂．念樂中。欲得如是五功德果<p>爾時。帝釋語忉利諸天曰。汝於忉利天上梵童子前恭敬禮事。今於佛前復設此敬者。不亦善哉<p>其語未久。時梵童子忽然於虛空中天眾上立。向天帝釋而說偈曰<p class='lg'>　天王清淨行　　多利益眾生<br>　摩竭帝釋主　　能問如來義　</p><p>時。梵童子說此偈已。忽然不現。是時。帝釋即從座起。禮世尊足。遶佛三匝。卻行而退。忉利諸天及般遮翼亦禮佛足。卻行而退。時。天帝釋少復前行。顧語般遮翼曰。善哉。善哉。汝能先於佛前鼓琴娛樂。然後我及諸天於後方到。我今知汝補汝父位。於乾沓和中最為上首。當以彼拔陀乾沓和王女與汝為妻<p>世尊說此法時。八萬四千諸天遠塵離垢。諸法法眼生<p>時。釋提桓因．忉利諸天及般遮翼聞佛所說。歡喜奉行<p class='juan'>
佛說長阿含經卷第十</p>
</body></html>
