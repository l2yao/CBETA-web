<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><p></li><p><b>　　<A NAME="n78"></A>No. 4 [No. 1(1), Nos. 2, 3]</b><p class='juan'>
七佛父母姓字經</p>
<p><span class='byline'>　　　　失譯附前魏譯</span><br><p>聞如是。一時佛在舍衛國。國中有婦人。子字無延。因號無延母。佛將五百比丘。到無延母家。殿上坐飯。飯已有數十比丘。於屏處相與共語言。佛是我所尊事神無極。佛自在意變化。何等不作知已去佛及當來佛。年紀壽命父母姓字弟子幾人。所施行志意教令。佛以天耳聞諸比丘共說是事。佛即到諸比丘所問言。屬者若曹共議語何等。諸比丘言。我思念佛最神道德妙達所知高遠。無能過佛者。佛乃知前已去佛及當來佛年紀壽命父母姓字弟子幾人所施行志意教令。佛言。善哉善哉。當爾。若曹行沙門。但當念是諸善耳。佛言。若曹欲聞已去佛及父母諸弟子姓字不。諸比丘言願欲聞之。佛言。皆聽。第一佛字維衛佛。般泥洹已來九十一劫。第二佛字式佛。般泥洹已來三十一劫。第三佛字隨葉佛。般泥洹已來同三十一劫。是披地羅劫中。當有兩五百佛。第一者拘樓秦佛。第二佛者拘那含牟尼佛。第三者迦葉佛。第四者我字釋迦文尼佛<p>維衛佛姓拘鄰。式佛亦姓拘鄰。隨葉佛亦姓拘鄰。拘樓秦佛姓迦葉。拘那含牟尼佛亦姓迦葉。迦葉佛亦姓迦葉。今我作釋迦文尼佛姓瞿曇。維衛佛剎利種。式佛亦剎利種。隨葉佛亦剎利種。拘樓秦佛婆羅門種。拘那含牟尼佛亦婆羅門種。迦葉佛亦婆羅門種。今我作釋迦文尼佛剎利種。維衛佛父字槃裱剎利王。母字槃頭末陀。所治國名剎末提。式佛父字阿輪拏剎利王。母字波羅呵越提。所治國名阿樓那和提<p>隨葉佛父字須波羅提和剎利王。母字耶舍越提。所治國名阿耨憂摩<p>拘樓秦佛父字阿枝違兜婆羅門種。母字隨舍迦。所在國名輪訶唎提那。王字須訶提。拘那含牟尼佛父字耶睒缽多婆羅門種。母字鬱多羅。所在國名差摩越提。王字差摩<p>迦葉佛父字阿枝達耶婆羅門種。母字檀那越提耶。所在國名波羅私。其王名其甚墮。今我作釋迦文尼佛。父字閱頭檀剎利王。母字摩訶摩耶。所治國名迦維羅衛。先大王名槃提<p>維衛佛在世壽八萬歲。式佛在世壽七萬歲。隨葉佛在世壽六萬歲。拘樓秦佛在世壽四萬歲。拘那鋡牟尼佛在世壽三萬歲。迦葉佛在世壽二萬歲。今我作釋迦文佛裁壽百歲或長或短。維衛佛子字須曰多鞬陀。式佛子字阿兜羅。隨葉佛子字須波羅曰。拘樓秦佛子字鬱多羅。拘那含牟尼佛子字墮夷陀先那。迦葉佛子字沙多和。今我作釋迦文尼佛子字羅云<p>維衛佛得道為佛時。於波陀羅樹下。式佛得道為佛時。於分塗利樹下。隨葉佛得道為佛時。於薩羅樹下。拘樓秦佛得道為佛時。於斯利樹下。拘那含牟尼佛得道為佛時。於烏暫樹下。迦葉佛得道為佛時。於尼拘類樹下。今我作釋迦文尼佛時。於阿沛多樹下<p>侍維衛佛者字阿輪。侍式佛者字差摩竭。侍隨葉佛者字復枝葉。侍拘樓秦佛者字浮提。侍拘那含牟尼佛者字薩質。侍迦葉佛者字薩波蜜。今我作釋迦文尼佛侍者字阿難。維衛佛第一弟子字為塞。第二弟子字質含。式佛第一弟子字阿比務。第二弟子字三參。隨葉佛第一弟子字佛提。第二弟子字鬱多。拘樓秦佛第一弟子字僧耆。第二弟子字維留。拘那含牟尼佛第一弟子字轉輪。第二弟子字鬱多。迦葉佛第一弟子字質耶輪。第二弟子字波達和。今我作釋迦文尼佛第一弟子字舍利弗羅。第二弟子字摩目乾連<p>維衛佛前後三會諸比丘說經。第一會說經有十萬比丘皆得阿羅漢。第二會說經。有九萬比丘皆得阿羅漢。第二會說經。有八萬比丘皆得阿羅漢。式佛亦三會說經。第一會說經。有九萬比丘皆得阿羅漢。第二會說經有八萬比丘皆得阿羅漢。第三會說經。有七萬比丘皆得阿羅漢。隨葉佛再會說經。第一會說經。有七萬比丘皆得阿羅漢。第二會說經。有六萬比丘皆得阿羅漢。拘樓秦佛一會說經。有四萬比丘皆得阿羅漢。拘那含牟尼佛一會說經。有三萬比丘皆得阿羅漢。迦葉佛一會說經。有二萬比丘皆得阿羅漢。今我作釋迦文尼佛一會說經。有千二百五十比丘皆得阿羅漢<p>佛告諸比丘言。佛智不可計量亦不可稱。能知七佛本所生父母國王所施行。佛告諸比丘。經不可不學。道不可不為。佛者譬如大海水中船師數千萬人皆仰以得渡海。佛教天下皆使為善得道度世亦如是。諸比丘聞經歡喜。作禮而退<p class='juan'>
七佛父母姓字經</p>
</body></html>
