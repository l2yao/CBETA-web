<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p class='juan'>
佛說大堅固婆羅門緣起經卷下</p>
<p><span class='byline'>　　　　西天譯經三藏朝奉大夫試光祿卿傳法大師賜紫臣施護等奉　詔譯</span><br><p>爾時輔相大堅固婆羅門即時來詣黎努王所。到已伸敬退坐一面。時王歡喜顧囑慰安。輔相亦復肅恭對答。王言。大堅固。汝今為我度此國境分為七分。我與六人童子各各分理。是時輔相受王命已。即時度量分此地界。正北北隅。其界廣闊。正南南隅。其界狹略。猶如車形。中央境土。多人聚處。黎努王居。所有迦陵[<a href='javascript:showpic("../fontimg/035509.gif")'>言*我</a>]國。奈多布囉城。摩濕摩迦國。褒[<a href='javascript:showpic("../fontimg/072410.gif")'>惺-生+土</a>]那城。晚帝那國。摩呬沙摩城。蘇尾囉國。勞嚕迦城。彌體羅國。尾提呬城。摩伽陀國。瞻波大城。波羅奈國。迦尸大城。如是七國。各分界已。時六人童子於彼彼處。受王灌頂。各各為王。統理一處。從是已後。乃有七王。所謂黎努王。破冤王。梵授王。勝尊王。明愛王。持國王。大持國王。如是七王各分統已。後時六王又復集會。共詣輔相婆羅門所。到已謂言。大堅固。如汝所有。智謀才略。助佐黎努大王。我等六王願汝同彼。亦相贊助。輔相婆羅門聞是言已。同佐七王。諸所有事悉共參議<p>爾時輔相婆羅門其後又復教授七千婆羅門。誦彼經典。教授七千婆羅門。讀彼經典。時諸長者婆羅門士庶人民。咸知咸見輔相婆羅門如是才智。互相議言。此大堅固。是為真實大婆羅門。復能與諸婆羅門眾。教授讀誦圍陀典章<p>是時輔相婆羅門聞眾議已。作是念言。此諸婆羅門長者士庶人民。處處相聚參議。於我假以稱揚。謂我才智。又復目我。而為真實大婆羅門。此非我宜。我且自觀。實非真實大婆羅門。我今不復與諸婆羅門教授讀誦圍陀典章。正使廣知。誠非我善。況復世間我身色相而不久住。我昔曾聞。先德耆舊大婆羅門智者所說。婆羅門法中。於夏四月。寂止一處。修悲禪觀。彼觀若成。大梵天王當來現身。施所求願。若如是事。是我所樂。我應如說修此禪觀。如是言念已。時輔相婆羅門將欲於夏四月中寂止一處修悲禪觀。即詣黎努王所。到已白言。大王。我今樂欲。夏四月中寂止一處修悲禪觀。願王聽許。時黎努王言。大堅固。隨汝所欲。今正是時<p>爾時輔相婆羅門。得王許已。詣寂靜處。諦心專注。於夏四月中修悲禪觀。過夏四月已。當苾芻布薩白月十五日。即於彼處。依婆羅門法。以新瞿摩夷。先塗其地。然作四方火壇。其壇中心復作火爐。時輔相婆羅門沐浴其身。著新淨衣。從北而上。至壇南界。擲吉祥草。遍覆壇地。面北而坐。執宰嚕[<a href='javascript:showpic("../fontimg/004555.gif")'>口*縛</a>]。施作火事。以祀梵天。爾時輔相婆羅門作法未久。忽於北方有大光相。輔相婆羅門見是光已。生希有心。身毛喜豎。轉復肅恭。諦心而住。其光熾盛。昔所未見。爾時大梵天王現光未久。從北而來虛空中住。其輔相婆羅門一心歡喜。仰觀虛空。乃見大梵天王處干空中。即時合掌頂禮說伽陀曰<p class='lg'>　威神色相光明具　　是何聖者現空中<br>　我今雖見不能知　　惟願如實為我說　</p><p>爾時大梵天王即說伽陀。答輔相婆羅門曰<p class='lg'>　彼諸淨行者悉知　　我於梵界而常住<br>　又復諸天知我名　　汝婆羅門應自審　</p><p>輔相婆羅門復說伽陀曰<p class='lg'>　所須淨水及座位　　蘇蜜乳粥味中勝<br>　最初奉獻我專心　　惟願梵王哀納受　</p><p>大梵天王復說伽陀曰<p class='lg'>　所須淨水及座位　　蘇蜜乳粥味中勝<br>　汝婆羅門最初獻　　我今如應為汝受　</p><p>輔相婆羅門說伽陀曰<p class='lg'>　五欲諸境名此界　　得生梵世名他界<br>　我忻是義發問端　　惟願梵王聽許我　</p><p>大梵天王說伽陀曰<p class='lg'>　此界他界二義中　　隨汝所樂恣汝問<br>　我今聽許悉無疑　　汝問云何當速說　</p><p>爾時輔相婆羅門即作是念。我於今時。欲解疑惑。先以何義。問彼梵王。為問此界義由何發起邪。為問他界義由何得生邪。輔相婆羅門又復審思此界義者。謂由五欲發起。此不應問。我今當以生他界義問。彼梵王作是念已。即問大梵天王言。勇猛清淨者。大梵天王。我今問汝。願解疑惑。大梵人中。若欲求生寂靜梵天界者。當修何行。而能得生<p>爾時大梵天王即說伽陀。答輔相婆羅門曰<p class='lg'>　修無我者即淨行　　心住一境悲解脫<br>　離諸欲染煩惱除　　此等得生於梵界　</p><p>時輔相婆羅門白大梵天王言。如大梵所說伽陀中言。修無我者是即淨行。我於此義已能解了。謂一類人起正信心。修出家法。剃除鬚髮。被袈裟衣。捨諸富樂。若少若多。智能隨轉。若高族中若下族中。其心平等離諸取著。但持三衣一缽。餘無所有。於諸學中。教授學法。身語意業。具足清淨。淨命自資。離諸過失。如是名為修無我者<p>又如大梵所說。心住一境。我聞其言。亦解是義。謂有一類修定行者。內心清淨。住一境性。無尋無伺。定生喜樂。證二禪定。具足所行。此即名為心住一境<p>又如大梵所說。悲解脫者。我聞其言。亦解是義。謂有一類修悲行者。以悲俱時所生之心。先於東方。遍運悲心。其心廣大。具足所行。平等無二。亦無限量。無冤無惱。如是東方行已。南西北方。四維上下。一切世界。廣運悲心。具足所行。亦復如是。此即名為悲解脫者<p>又如大梵說言。離諸欲染。煩惱除者。我聞其言。不解是義。大梵何等為煩惱。云何人中能令煩惱而得清淨。諸煩惱海充滿流注是中。云何令修行者得生寂靜彼梵天界<p>爾時大梵天王即說伽陀。答輔相婆羅門曰<p class='lg'>　貪瞋癡慢疑忿覆　　惱害誑妄并慳嫉<br>　起此染法及謗他　　是等名為諸煩惱<br>　遠離如是諸煩惱　　即於人中得清淨<br>　諸煩惱海塞其源　　得生寂靜梵天界　</p><p>時輔相婆羅門白大梵天王言。如大梵所說。諸煩惱法。我聞其言。了解是義。我若在家。一向纏縛。我若出家。一向離過。當修清淨正白梵行。何以故。有生皆滅。人命短促。若不覺知。死墮惡趣。是故我今自知自覺。宜善修作。行正梵行。不復世間造諸惡業。大梵我今捨家。而求出家。惟願大梵知我心意。大梵天王言。如汝所欲。今正是時<p>爾時空中所現大梵天王作是言已。隱而不現<p>復次會中。五髻乾闥婆王子前白佛言。世尊我於今日。聞此梵王於世尊前說因緣事。我忽思念。彼時輔相大堅固婆羅門者。豈非即是佛世尊邪。佛告五髻乾闥婆王子言。如是如是。彼時輔相大堅固婆羅門者。即我身是。我念往昔。彼輔相大堅固婆羅門出家等事。汝曾聞不。五髻答言。不也世尊。我昔未聞。佛言。五髻我今次第。為汝宣說。五髻。彼時輔相大堅固婆羅門作火事已。往詣黎努王所。到已跪拜。恭向王前。說伽陀曰<p class='lg'>　我有意願今啟白　　黎努大王國界主<br>　我捨相位求出家　　願王自理國政事　</p><p>爾時黎努大王即說伽陀。答輔相曰<p class='lg'>　汝若闕少所須用　　一切欲者我當與<br>　若人嬈汝今速言　　我以王法為治罰<br>　汝如我父我如子　　汝我相助豈相離<br>　汝雖為相亦我師　　何故于今發是語　</p><p>輔相婆羅門說伽陀曰<p class='lg'>　我諸所用無闕乏　　亦非他人相嬈惱<br>　但為我聞真實言　　發出家心無改轉　</p><p>黎努大王說伽陀曰<p class='lg'>　非人所說何真實　　何故信聽如是言<br>　勿將斯語以為真　　棄輔相位求出家　</p><p>輔相婆羅門說伽陀曰<p class='lg'>　天子我先作火事　　勇發清淨專注心<br>　依法布壇火祀天　　以吉祥草而作用<br>　大梵天王大仙聖　　應我所求即現身<br>　我聞彼說真實言　　是故堅發出家意　</p><p>黎努大王說伽陀曰<p class='lg'>　如汝輔相善所說　　我今悉能生信解<br>　汝既得聞先聖言　　此出家心何能轉<br>　汝心猶如虛空淨　　復如淨妙琉璃寶<br>　如汝所修我亦隨　　我因汝故得開悟　</p><p>時黎努王說伽陀已。又作是言。大堅固。汝心清淨。樂修善行。隨汝所欲。汝有歸趣。我亦有歸<p>時輔相婆羅門復說伽陀。前白王曰<p class='lg'>　汝王當捨諸欲境　　若執著者即愚夫<br>　應發堅固離著心　　三摩呬多忍力具<br>　此所悟者清淨乘　　此清淨道真常住<br>　此所宣說正法門　　由此得生梵天界　</p><p>五髻。彼分理諸國者六王。聞輔相婆羅門捨輔相位樂求出家。即集六王。共在一處。時輔相婆羅門乃自往詣彼六王所。到已跪拜。白諸王言。諸王當知。我今欲捨彼輔相位。惟願諸王。各各別求助國政者。設有授學。別依師範。我今樂欲出家修道。何以故。我於大梵天王所。聞真實言。謂煩惱法。應當捨離。從是已後。不樂在家一向纏縛。我若出家一向離過。當修清淨正白梵行。何以故。有生皆滅。人命短促。若不覺知。死墮惡趣。是故我今自知自覺。宜善修作行正梵行。不復世間造諸惡業。時彼六王咸共議言。此輔相婆羅門何故棄捨富貴。而求出家。婆羅門中亦有愛樂於富貴者。我等應當以富貴事。勸請彼人令勿出家。爾時六王共參議已。咸謂輔相婆羅門言。我等六王以富貴事一切所欲。勸請於汝。然今我等。所有富貴。皆是依法而得。言已即出廣多財寶。諸富樂具。授與輔相婆羅門。時輔相婆羅門白六王言。大王。今此財寶諸富樂具。我悉自有。一切豐足。然我所有。亦依法得。我自所有。尚悉棄捨。況復于今受諸王賜。我今決定志求出家。何以故。我於大梵天王所。聞真實言。謂煩惱法。應當捨離。如是乃至如前廣說。五髻。時彼六王復相議言。婆羅門中亦有愛樂姝妙妓女。我等應答與彼令受。爾時六王共參議已。即以姝妙妓女。與輔相婆羅門。王言。我此妓女。色相殊麗。肌體充實。容止可觀。復多能解。汝宜納受。勿復出家。時輔相婆羅門白六王言。大王。我家自有四十妻室。色相殊麗。肌體充實。容止可觀。端正齊等。雖復自有。尚悉棄捨。況復于今受諸王賜。我今決定志求出家。何以故。我於大梵天王所聞真實言。謂煩惱法。應當捨離。如是乃至如前廣說。五髻。時彼六王咸謂輔相婆羅門言。汝今堅欲求出家者。且復更俟。過七年後。我等諸王子孫及弟。各成立已。我等亦當隨汝出家。汝大堅固。若有歸趣。我等諸王亦有所歸。時輔相婆羅門白六王言。若俟七年。極為久遠。我今堅志願速出家。何以故。我於大梵天王所。聞真實言。謂煩惱法。應當捨離。如是乃至如前廣說。六王又言。汝大堅固。若不爾者。更俟六年。或復五年。乃至一年。輔相答言。若俟一年。極為久遠。我今堅志願速出家。六王又言。若不爾者更俟七月。輔相答言。若俟七月。極為久遠。我今堅志願速出家。六王又言。若不爾者。或復六月。乃至半月。輔相答言。若俟半月。極為久遠。我今堅志願速出家。六王又言。若不爾者。更俟七日。輔相答言。大王若俟七日。斯為可爾。我所出家。捨苦從樂。今正是時。五髻。爾時輔相婆羅門往詣七千教誦經典婆羅門。及七千教讀經典婆羅門所。到已普告一萬四千諸婆羅門言。善來善來。諸婆羅門眾。汝等所有圍陀典章。若讀若誦。從今已後。各別求師而相教習。我今出家。無能教汝。何以故。我於大梵天王所。聞真實言。謂煩惱法。應當捨離。從是已後。不樂在家一向纏縛。我若出家一向離過。當修清淨正白梵行。何以故。有生皆滅。人命短促。若不覺知。死墮惡趣。是故我今自知自覺。宜善修作行正梵行。不復世間造諸惡業。時彼一萬四千婆羅門眾。俱白輔相婆羅門言。我師智者。勿宜出家。何以故。夫出家者。少其義利。少其威德。少有稱譽。若彼婆羅門者。有大義利。有大威德。有大稱譽。時輔相婆羅門告彼一萬四千婆羅門言。汝婆羅門。莫作是語。莫作是語。汝等當知。夫出家者。有大義利。有大威德。有大稱譽。而婆羅門者。少其義利。少其威德。少有稱譽。如汝諸婆羅門有所知解。一切皆從師授為緣。是故汝等。勿生異見。時彼一萬四千婆羅門眾。俱白輔相婆羅門言。如師所說。如是如是。夫出家者。有大義利。有大威德。有大稱譽。乃至我等有所知解。一切皆從師授為緣。汝師今時若有歸趣。我亦有歸。時輔相婆羅門。復告一萬四千諸婆羅門言。我所出家。捨苦從樂。今正是時。時輔相婆羅門。還詣自舍四十妻所。謂諸妻言。善來善來。汝等各各當詣彼彼親族中去。或復樂住別婆羅門族。我今捨汝。志求出家。何以故。我於大梵天王所。聞真實言。謂煩惱法。應當捨離。從是已後。不樂在家一向纏縛。我若出家一向離過。當修清淨正白梵行。何以故。有生皆滅。人命短促。若不覺知。死墮惡趣。是故我今自知自覺。宜善修作行正梵行。不復世間造諸惡業。時四十妻俱白輔相婆羅門言。汝大堅固。應為師尊時汝即是師尊。應為夫主時汝即是夫主。應為善友時汝即是善友。今隨汝所欲。汝有歸趣。我亦有歸。時輔相婆羅門。復謂四十妻言。我所出家。捨苦從樂。今正是時。五髻。爾時輔相婆羅門。所應告語。遍告語已。於七日中。正信堅固。歸佛出家。鬚髮自落。袈裟著身。成苾芻相。威儀具足。輔相婆羅門。既出家已。時彼七王悉捨國境。亦隨出家。所有七千教誦婆羅門。亦隨出家。彼四十妻亦隨出家。是時復有無數百千諸人民眾。各各隨喜。悉樂出家。五髻。時輔相大堅固婆羅門遠離諸欲。證阿羅漢果。證聖果已。復為同梵行者。說諸聲聞種類法門。彼聞法已。解了其義。當生梵界。是時大堅固聲聞。復為諸同修梵行者。說諸聲聞種類法門。彼聞法已。解了其義。得生欲界四大王天。又有一類同梵行者。聞法悟解。生三十三天。或有一類同梵行者。生夜摩天。或有一類。生兜率天。或有一類。生化樂天。或有一類。生他化自在天。五髻。彼時會中若男若女。及同梵行者。或於大堅固聲聞起過失心者。身壞命終。墮地獄中。彼時會中若男若女。及同梵行者。於大堅固聲聞起淨信心者。身壞命終。得生天界。五髻。彼時大堅固聲聞。周行城邑聚落境界。普為一切若王若臣。若長者。若婆羅門。乃至士庶人民。教化利益。令捨邪道。是時國中王臣長者。諸婆羅門。修梵行者。及在家者。乃至一切士庶人民。咸作是言。歸命聖者大堅固。七王輔相快哉。今日得大善利。如是世尊宣說往昔因緣事已。五髻乾闥婆王子心生歡喜。遠塵離垢。得法眼淨<p>佛說此經已。五髻乾闥婆王子等。一切大眾。聞佛所說。皆大歡喜。信受奉行<p class='juan'>
佛說大堅固婆羅門緣起經卷下</p>
</body></html>
