<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><p></li><p><b>　　<A NAME="n93"></A>No. 9 [No. 1(4)]</b><p class='juan'>
佛說人仙經</p>
<p><span class='byline'>　　　　西天譯經三藏朝奉大夫試光祿卿明教大師臣法賢奉　詔譯</span><br><p>如是我聞。一時佛。在那提迦城崑左迦精舍中。與大眾俱。爾時尊者阿難獨止一處。起如是念。我佛世尊。先說所有諸方諸國。及諸城隍。所謂盎[<a href='javascript:showpic("../fontimg/035509.gif")'>言*我</a>]國。摩迦陀國。迦尸國。憍薩羅國。蜜[<a href='javascript:showpic("../fontimg/061971.gif")'>口*爾</a>]沙國。大力士國。奔拏國。蘇摩國。阿說迦國。[<a href='javascript:showpic("../fontimg/004555.gif")'>口*縛</a>]帝國。俱嚕國。半左國。[<a href='javascript:showpic("../fontimg/004555.gif")'>口*縛</a>]蹉國。戍囉西那國。夜[<a href='javascript:showpic("../fontimg/004555.gif")'>口*縛</a>]那國。甘謨惹國等。而彼諸國。所有聲聞。已入滅者。佛皆說彼生於某果報。唯彼摩迦陀國。所有上首。諸優婆塞皆已命終。彼摩迦陀國。空廓無人。我佛世尊。未為宣說生於何處。是時尊者阿難作是念已。即出自舍。往詣佛所。到佛所已。偏袒右肩。右膝著地。即以頭面。禮世尊足。住立佛前。白世尊言。如先所說。諸方諸國。我從佛聞。皆已了知。乃至從佛聞所說法。亦悉了知。乃至那提迦城諸優婆塞所生之處。佛亦說已。又彼那提迦城。次有五百優婆塞。亦已命終。彼優婆塞善斷三障。證須陀洹果。逆生死流。七來人間。七生天上。了苦邊際。決證菩提。又彼那提迦城。復有三百優婆塞。亦次命終。彼優婆塞亦斷三障及貪瞋癡。一來人間。了苦邊際。證斯陀含果。又彼那提迦城。有二百五十優婆塞。復次命終。彼優婆塞能斷五種煩惱及隨煩惱。證阿那含果。不還人間。不復輪轉。如是等事。亦悉了知。唯獨摩伽陀國所有諸上首優婆塞。命終之後。摩伽陀國。空廓無人。云何世尊。獨不說彼諸優婆塞所生之處。唯願世尊。為我宣說。摩伽陀國諸優婆塞。今生何處。所修行業。得何果報。世尊。又彼摩伽陀國。頻婆娑羅王一心向佛。知於正法及奉僧伽。盡於壽命。常念不忘。命終之後。國中人民。咸讚王德。作如是言。此是法王。願此法王。生於善世。獲最勝樂。世尊。云何未說彼王所生之處。及心所願乃至果位。唯願世尊。一一宣說。又復白言。世尊彼摩伽陀國。乃是我佛成正覺地。最勝無比。而此勝地。是王為主。唯願世尊。為說生處<p>爾時世尊受阿難請已。默然而住。時尊者阿難見佛默然。即知受請。便以頭面禮世尊足。還於本處<p>爾時世尊過夜分已。至於來晨食時。著衣執持應器。入那提迦城。次行乞食。得品饌已。還於本處。收衣洗足。敷座而食。飯食訖已。而暫經行。復還本座。觀察阿難所問。摩伽陀國王。及諸優婆塞此處滅已。當生何處。以何行願。得何果報。作是觀時。以佛神通。於虛空中。有聲稱名。世尊。我是人仙。善逝。我是人仙。爾時世尊聞空聲已。即從座起。往聲聞處。彼聲聞眾。圍遶而坐。阿難尊者來詣佛所。偏袒右肩。禮世尊足。住立佛前。而白佛言。世尊。何因何緣倍常適悅<p>爾時世尊告阿難言。如汝所請。為摩伽陀國頻婆娑羅王。及諸優婆塞。此處滅已。當生何處。以何行願。得何果報。我以此義。說時未至。示同世間。憶念而住過是夜分。至於食時。入城乞食。迴還本處。食訖經行。復還本座。以汝所問說時已至。憶念觀察。彼摩伽陀國王。及諸優婆塞。死此生彼。行願果報。如是之次以我神通。於虛空中。有聲稱言。世尊。我是人仙。善逝。我是人仙。佛復告言。阿難。汝於往昔。聞有如是名否。阿難白言。世尊。未聞有是名者。我聞此名。身毛喜豎。尊者阿難。說是語次又聞空中聲曰。世尊我是頻婆娑羅王。善逝。我是頻婆娑羅王。我今向佛。二三稱說名字族氏。世尊。往昔人仙。命終之後。生於人間。得為人王。證須陀洹果。今第七生。生毘沙門宮。為天王子。亦名人仙。世尊。我為毘沙門天王之子。善能了知佛所說法。微妙寂靜安樂之句。當來證得斯陀含果。佛即讚言。善哉善哉。而汝人仙甚善甚善。汝能如是行無放逸。先於何處。以何因緣。而能獲得須陀洹果。人仙答言。我別無因。亦別無緣。唯知佛法微妙最勝。深信奉行。乃證初果。又復白言。世尊。我受持國天王命。往彼南方增長天王處。由是見知我佛世尊。在崑左迦精舍。獨處堂中。觀察摩伽陀國王。及諸優婆塞。從此處滅生於何處。以何行願。得何果報。如是等事。我佛欲說。世尊。我從父王毘沙門所。親聞是事。憶持不忘。是故我今正以此緣。來詣佛所。欲說斯事<p>佛言。人仙。今正是時。汝當廣說。是時人仙承佛聖旨。而白佛言。世尊。一時我聞。父毘沙門天告於眾言。汝等聖者當一心聽。我於往昔在三十三天。說法勝會。諸天皆集。及護世天。亦在彼會。各處本方。持國天王處於東方。面西而坐。增長天王處於南方。面北而坐。廣目天王處於西方。面東而坐。我處北方面南而坐。諸聽法眾坐護世前。是時諸天及護世等。皆為聽法。來赴勝會。既聞法。已欲還本宮。忽有大光。普照勝會。諸天光明映蔽不現<p>爾時帝釋天主告諸天言。汝等當知。今此大光普照勝會。使我諸天光明色相映蔽不現。是故汝等當知非久。大梵天王來此會中。於意云何。大梵天王。凡所行處。先現祥瑞。汝諸天等。勿起本座。知彼何緣現此光明。時諸天眾及護世天白帝釋言。我等承命未起本座。乃至了知所現光明。時大梵王。以童子形。於彼勝會。忽然出現。頭有五髻。色相具足。於彼會中即便說偈。告諸天曰<p class='lg'>　汝歸佛世尊　　世間為眼目<br>　善說微妙法　　令得寂靜句<br>　汝等諸天眾　　威力大色相<br>　因持佛梵行　　由是生天界<br>　復有淨行者　　具色壽名稱<br>　是大智佛子　　非久生此界<br>　天眾聞是語　　心生大歡喜<br>　歸依佛世尊　　信法中妙法<br>　梵王說偈時　　具五種妙音<br>　甚深如雲雷　　聞者樂真實　</p><p>大梵天王說偈之時。具五種妙音。所謂大梵音。迦陵頻伽音。大鼓音。大雷音。及愛樂音等。又彼梵王於勝會中。攝童子形。復現大身。於意云何。大梵天王隨眾心樂。而現其身。所現大身。有二種德。具大色相。普聞名稱。譬如黃金有二種德。謂色及名。大梵天王於天眾中。二種顯現亦復如是。又復梵王到勝會時。會中天眾。不起本座。亦不作禮。時彼天眾。合掌而住。各起所念。嗚呼娑婆世界主。大梵天王於此會前以所現身。復現大身。是時梵王。知天眾心。於大身中。倍復現大。於彼勝會。上虛空中。跏趺而坐。譬大力士於地而坐。大梵天王亦復如是<p>爾時大梵天王復告天眾。所現大身。是四神足力。唯佛世尊悉知悉見。能說能修亦復能現。是故汝等。亦當誠心修彼神足。乃至現通作大利益。四神足者。謂欲勤心慧。是時天眾。又復心念。嗚呼大梵天王。願化我等天眾。一一皆如梵天王身。一一梵天懷中。坐一天王。爾時大梵天王知天眾心。即以神力。攝諸天身。化梵王身。各於懷中。坐一天王。是彼天眾。所有心念。皆悉滿足。獲大安樂。譬如剎帝利王。受父灌頂。而紹王位。心念滿足。獲大安樂。彼諸天眾亦復如是<p>爾時大梵復告天眾。汝等諸天及護世等。當一心聽。諸聖者唯佛如來正等正覺。於四神足。能廣宣說。能久修習。能大變現。是故汝等當發誠心。應勤修習。自在變現。作大利益。是時梵王懷中所坐天王。各生疑念。唯有一大梵王。我坐懷中。云何言時諸天皆言若彼默時諸天亦默。又帝釋天主。起如是念。嗚呼大梵天王。願攝我等天眾本形。變一大身。坐我懷中。時大梵王知帝釋念。攝天眾形。現一大身。帝釋懷中跏趺而坐。大梵天王當以如是神足之力。種種變現。作化事已。又復告彼諸天及護世等。我佛世尊以此四神足力。及聲聞法。先所化度者。即摩伽陀國八萬優婆塞。善斷三障。盡苦邊際。證須陀洹果。於天上人間。七返往來。有生他化自在天者。有生化樂天者。有生三十三天者。有生四王天者。有生人間大剎帝利王宮者。有生上首大婆羅門家。有生上首大長者家。又復諸天眾等。有思念者。嗚呼云何能得四佛出現於世。復有思念。嗚呼云何能得八佛出現於世。大梵天王知彼天眾心之所念。而復告言。汝等天眾莫作是念。思欲四佛出現於世。乃至八佛出現於世。是義不然。汝等當知。我從佛聞。無有二佛同出於世。何有四佛八佛同出世耶。汝等但願。我佛世尊無漏之體。壽命增長。久住世間。時彼諸天。又復作念。大梵天王。云何一一實知我心。彼諸天等。即生驚怖。心懷愁惱。時大梵王告彼眾言。汝諸天眾。及護世等。一心諦聽。如來應供正等正覺。宣說一乘正法。令諸眾生遠離憂悲苦惱。皆得清淨。證真實理。又復告言。有三種法。如來悉知。何名三種。所謂有人。先作身不善業。意不善行。後因親近善友。聽聞妙法。繫念思惟。斷身不善。造身善業。斷意不善。行意善行。是人樂中生樂。悅意中復生悅意。譬如有人於喜生喜。喜復生喜。彼人悅樂亦復如是。此謂第一種法。復次有人。先受五慾作不善業。後親善友聽聞妙法。繫念思惟。棄於慾樂。亦復不造諸不善業。是人樂中生樂。悅意中復生悅意。譬如有人喜中生喜。喜復生喜。悅樂法者亦復如是。此謂第二種法。復次有人。於不善法。如實了知。亦於善法。如實了知。乃至苦集滅道。亦如實知。後復親近善友。於不善法及諸善法。乃至苦集滅道。於是諸法。倍復精曉。是人樂中生樂。於悅意中復生悅意。譬如有人喜中生喜。喜復生喜。悅樂法者亦復如是。此謂第三種法。復次大梵天王又告諸天及護世等。諸聖者當一心聽。有四種法。彼佛世尊悉知悉見。何者為四。謂身受心法。如來以慧觀是四法。若內若外。如實了知。智慧現行。修習圓滿。善說菩提一乘正法。令諸眾生咸得清淨。離憂悲苦惱。證妙法理<p>復次大梵天王又告諸天及護世等言。諸聖者當一心聽。有八正道法。彼佛如來應供正等正覺。悉知悉見。何等為八。謂正見正思惟正語正業正命正精進正念正定。如是八正道。即是三摩地受用法。若有如是得正思惟。行於梵行。修習圓滿。獲梵天樂。又復正語。正一切言。滿一切相。正說梵行。分別顯教。得如實旨。宣說正語。開甘露門。示一乘法。令諸眾生咸得清淨。離憂悲苦。證妙法理<p>爾時人仙白佛言。世尊。如我所說種種法要。皆是大梵天王於帝釋宮。為三十三天及四護世諸天眾等。如是宣說。我父毘沙門天王。迴還本宮。為我宣說。我悉記憶。無所忘失。今承如來大威力故。為尊者阿難。欲知頻婆娑羅王所生所滅行願果報。我今對佛如實宣說。佛即讚言。善哉善哉。汝能善說<p>爾時人仙說是法已。阿難尊者。及諸會眾。得聞是法。歡喜信受。禮佛而退<p class='juan'>
佛說人仙經</p>
</body></html>
