<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><b>　　<A NAME="n110"></A>No. 15 [No. 1(14), No. 26(134)]</b><p class='juan'>
佛說帝釋所問經</p>
<p><span class='byline'>　　　　西天譯經三藏朝奉大夫試光祿卿明教大師臣法賢奉　詔譯</span><br><p>如是我聞。一時佛在摩伽陀國王舍城東菴羅園。大婆羅門聚落之北。毘提呬山帝釋巖中。與大眾俱<p>爾時帝釋天主。聞佛在摩伽陀國毘提呬山帝釋巖中。即告五髻乾闥婆王子言。汝可知不。我聞佛在摩伽陀國毘提呬山帝釋巖中。我欲與汝共詣佛所親近供養。是時五髻乾闥婆王子聞是語已。白帝釋言。甚善天主。作是言已。即持琉璃寶裝箜篌。隨從帝釋。時彼天眾。聞帝釋天主與五髻乾闥婆王子。發心往詣佛所親近供養。亦各發心樂欲隨從往詣佛所親近供養。爾時帝釋天主與五髻乾闥婆王子及彼天眾。從彼天沒。譬如力士屈伸臂頃。即到摩伽陀國毘提呬山側。是時彼山忽有大光普遍照耀。其山四面。所有人民見彼光已。互相謂言。此山何故有大火燃。映蔽本相猶如寶山。爾時帝釋天主告五髻乾闥婆王子言。汝見此山有如是殊妙色不。為佛世尊安止其中四事清淨。又復此山所有堂殿悉皆寶成。人所居者。盡諸煩惱悉證聖果。乃至大力諸天亦常止此。又復告言。是故我等難逢難遇。如先所說親近供養。今正是時。汝五髻乾闥婆王子可以所持之樂。當作供養。何以故。過此已往。實難值遇。時乾闥婆王子聞是語已。白帝釋言。甚善甚善。說是言已即起思念。諸佛如來具天耳通。無遠無近皆悉能聞。作此念已。即動所持琉璃寶裝箜篌。於其聲中而出伽陀。於伽陀中說所樂事。彼伽陀曰<p class='lg'>　如日光賢女　　當請求父王<br>　與我為眷屬　　是知如賢良<br>　我所戀慕汝　　譬如熱惱者<br>　思念於清涼　　如渴人思水<br>　如病者思藥　　如飢者念食<br>　如大象被鉤　　而不能前詣<br>　又如阿羅漢　　樂求寂滅法<br>　今我所求願　　其義亦復然<br>　貪欲增煩惱　　此無有真實<br>　不果所願求　　受種種苦惱<br>　我所作福業　　供養阿羅漢<br>　所獲得果報　　當與汝共之<br>　我求日光女　　是意甚堅固<br>　帝釋諸天主　　當施我所願　</p><p>爾時世尊於帝釋巖中。以天耳通遙聞其聲。即以神力遙告五髻乾闥婆王子言。善哉善哉。乾闥婆王子。汝善於樂鼓動絃時。出微妙音如妙歌聲。作歌聲時復如絃音。以何因故。久發音樂於彼絃中而出伽陀。復於伽陀說三種音。謂愛樂音龍音阿羅漢音<p>爾時五髻乾闥婆王子承佛神力。遙聞佛語即白佛言。世尊。我念一時有乾闥婆王名凍母囉。其王有女名為日光。我心所樂求為眷屬。我時雖設種種方便亦不果願。遂於女前動如是樂。於樂絃中而出伽陀。於伽陀中說三種音。世尊。我當動此樂時。彼善法會有諸天眾。互相謂曰。此五髻乾闥婆王子不見不聞。我佛世尊十號具足。如來應供正遍知明行足善逝世間解無上士調御丈夫天人師佛世尊。於是我謂諸天眾言。汝等諸天善讚佛德。諸天答言。五髻乾婆闥王子。我等所有讚佛功德與汝共之。五髻乾闥婆王子。聞諸天言忽有省覺。報言。仁者。我今歸佛世尊。我以此事故。向於佛動如是樂<p>爾時帝釋天主作如是念。今此五髻乾闥婆王子根緣成熟。未至佛前。已伸供養。作是念已。告五髻乾闥婆王子言。汝持我語。往詣佛所。頭面禮足。如我詞曰。天主帝釋。稽首雙足問訊世尊。少病少惱起居輕利氣力安不。進止無惱不。我今與彼忉利天眾。欲來詣佛親近供養。當聽佛旨。是時五髻乾闥婆王子聞此語已。白帝釋言。甚善天主。作是語已。往詣佛所。頭面禮足住立一面而白佛言。世尊。帝釋天主與忉利天眾。遣我來此禮佛雙足。問訊世尊。少病少惱起居輕利氣力安不。進止無惱不。我等今日欲詣佛所親近供養。故遣我來聽於佛旨。佛即答言。汝可迴還告語帝釋及彼天眾。今正是時。五髻乾闥婆王子承佛聖旨。還帝釋處傳世尊言。今正是時。爾時帝釋及忉利天眾便詣佛所。到佛所已。禮佛雙足住立一面。是時天主即起是念。此帝釋巖。其相迫窄。天眾無數如何坐耶。佛知其意。即以神力令巖寬廣。容諸天眾各不相礙。帝釋天主及彼天眾。各各禮佛次第而坐。眾坐已定。帝釋天主合掌白言。世尊。我於長夜樂欲見佛樂聞正法。世尊。我念一時佛在舍衛國祇樹給孤獨園入火界三昧。是時我在毘沙門宮。見彼宮中有一夫人。名曰妙臂。見佛入是火界三昧。合掌恭敬專心念佛。我見世尊未出三昧。告妙臂言。待佛世尊出於三昧。傳我至誠問訊於佛。少病少惱起居輕利氣力安不。進止無惱不。又復告言。待佛出定。傳我至誠。勿使忘失。世尊。是事實不。佛言帝釋。此事實爾。而彼夫人曾代於汝致敬問訊。佛又告言。天主。我在三昧亦聞汝語。其後非久。即出三昧<p>爾時帝釋白言。世尊。我昔曾聞。有佛如來正等正覺。出現於世作大利益。以大方便隨類引導。或隱人相。或現天身。我今自知。佛出世間作大利益。以善方便隨類引導。或隱或顯。世尊。所有聲聞。從佛出家修持梵行。命終之後生忉利天。而彼天人樂三種事。謂壽命色相及與名稱。世尊。昔有釋女。名曰密行。從佛出家持於梵行。常厭女身求男子相。命終之後生忉利天。為我作子。名曰密行。具大威力是大丈夫。世尊。復有三苾芻修聲聞行。而未能斷貪慾之心。命終之後生於天界。作尾那乾闥婆子。常來為彼密行天子作承事者。時彼密行天向尾那乾闥婆子。說伽陀曰<p class='lg'>　我昔為女人　　具智名密行<br>　厭女求男相　　常供佛法僧<br>　時見汝三子　　而修聲聞行<br>　今生於下族　　為我作承事<br>　汝等今當知　　我為汝說實<br>　汝昔為人時　　四事咸豐足<br>　不依佛禁戒　　今可懷慚恥<br>　了心即正法　　唯智者能了<br>　我昔汝同行　　近佛聞正法<br>　起信持佛戒　　及供養聖眾<br>　我因行正行　　得為帝釋子<br>　具天大威力　　自知名密行<br>　止殊勝宮殿　　轉女成男相<br>　汝乾闥婆子　　從佛持梵行<br>　聞佛最上法　　卻為承事者<br>　我於天界中　　未見事今見<br>　修持聲聞行　　而生於下族<br>　汝乾闥婆子　　受我密行化<br>　汝等所受生　　非彼諸佛子<br>　乾闥婆子言　　天所說誠實<br>　我等因貪慾　　墮乾闥婆趣<br>　我今起精進　　唯念佛正法<br>　知貪慾生過　　斷彼貪慾心<br>　貪為煩惱縛　　其力勝魔軍<br>　棄佛真實法　　故不生勝天<br>　帝釋與梵王　　坐於善法會<br>　觀諸天勝行　　經遊天界者<br>　見我生下族　　經遊於天界<br>　我由行不正　　而不獲勝果<br>　爾時密行天　　白父帝釋言<br>　父王今當知　　我佛最上尊<br>　出現於世聞　　善降諸魔軍<br>　名釋迦牟尼　　此三乾闥婆<br>　是彼佛之子　　忘失於正念<br>　墮乾闥婆趣　　而於彼三中<br>　唯一不正知　　餘二歸正道<br>　常向佛菩提　　而行於正法<br>　所見諸聲聞　　無有能及者<br>　彼遠離所欲　　能斷於煩惱<br>　唯念佛世尊　　不復生餘想<br>　所有未了法　　彼二悉正知<br>　當得勝果報　　而生於梵天　</p><p>世尊。我於爾時聞密行天子說是偈已。我於此事有所未決。故來佛所。欲伸請問。願佛垂愍。為我宣說<p>爾時世尊而作是念。帝釋天主於長夜中無懈無廢無塵無垢。如有所問是真不知非作魔事。彼有所問當為宣說。作是念已即說伽陀。告帝釋曰<p class='lg'>　帝釋今當知　　汝心中所樂<br>　欲有所問義　　當問我為說　</p><p>爾時帝釋天主即說伽陀。白世尊曰<p class='lg'>　今蒙佛聽許　　如我意所樂<br>　我今當啟請　　願佛為宣說　</p><p>帝釋天主說伽陀已白佛言。世尊。所有天人阿修羅乾闥婆及諸異生等。以何為煩惱。佛言。以憎愛為煩惱。帝釋天主。所有天人阿修羅乾闥婆乃至諸異生等。而作是念。嗚呼我自於他先無侵害亦不怨枉。不鬥不諍無訴無訟。又不相持。云何於我返作是事。天主。如是之事由憎愛起。憎愛起故煩惱遂生。帝釋白言。世尊。如是如是。如佛所說。我今從佛了知此義。憎愛為煩惱。斷於疑惑。滿所樂心<p>爾時帝釋天主得聞佛說歡喜信受。復白佛言。世尊。此憎愛煩惱。何因何集。何生何緣。何因得有。何因得無。佛言。天主。此憎愛煩惱。怨親為因。怨親而集。從怨親生。怨親為緣。由怨親故。有憎愛煩惱。若無怨親僧愛即無。帝釋白佛言。如是如是。如佛所說。我今從佛了知此義。憎愛煩惱怨親為因。若無怨親即無憎愛。又復白言。世尊。怨親因何有。從何集。由何生。依何緣。何因得有。何因得無。佛告帝釋。所欲為因。從所欲集。由所欲生。依所欲緣。因其所欲故有怨親。若無所欲怨親即無。帝釋白佛言。世尊。如是如是。如佛所說。而彼怨親因所欲有。又復白言。世尊。而此所欲。何因而有。從何而集。由何而生。依於何緣。何因得有。何因得無。佛言。帝釋。所欲因疑惑有。從疑惑集。由疑惑生。依疑惑緣。因疑惑故而有所欲。若無疑惑即無所欲。帝釋白言。世尊。如是如是。如佛所說。所欲因疑惑有。又復白言。世尊。疑惑何因何集何生何緣。而此疑惑。何因得有。何因得無。佛告帝釋。以虛妄為因。從虛妄而集。由虛妄生。依虛妄緣。以虛妄故即有疑惑。由疑惑故致有所欲。因其所欲故有怨親。由彼怨親遂有憎愛。以憎愛故乃有刀劍相持訴訟鬥諍。情生諂曲。語不真實。起如是等種種罪業不善之法。由此得一大苦蘊集。天主。若無虛妄即無疑惑。若無疑惑即無所欲。所欲既無怨親何有。怨親不立憎愛自除。憎愛無故。刀劍相持訴訟鬥諍。諂曲之情不實之語。如是等種種罪業不善之法。皆悉得滅。如是則一大苦蘊滅。帝釋白佛言。如是如是。如佛所說。因疑惑故則有虛妄。復白佛言。世尊。虛妄之法以何法滅。乃至苾芻當云何行。佛告天主。滅虛妄者。謂八正道。八正道者。正見正思惟正語正業正命正精進正念正定。由是八法虛妄得滅。若諸苾芻行是法者。是即名為滅虛妄行。帝釋白佛言。如是如是。世尊。滅虛妄者是八正道。帝釋復白佛言。世尊。所滅虛妄法。若苾芻行者。當於別解脫法中有幾種法。佛言天主。虛妄法者。於別解脫法中。有六種法。何等為六。所謂眼觀色。耳聽聲。鼻<span class='corr'>嗅</span>香。舌了味。身覺觸。意分別法。天主。眼觀於色有二種義。謂可觀不可觀。不可觀者。謂於一切染法境界而不可觀。可觀者。謂於一切善法境界而可觀察。如是眼觀色境。乃至意分別法亦復如是。世尊。我今從佛了知此義。不可觀者。所有眼境不善之法。若其觀者。是即增長染法。損減善法。其可觀者。所有眼境一切善法。若其觀者。即是增長善法。損減染法。乃至意分別法亦復如是。世尊。我今從佛聞是法已。滿所願樂。斷於疑惑。又復白言。世尊。若復苾芻欲滅虛妄者。當斷幾法。當行幾法。佛言。天主。若有苾芻。欲滅虛妄法者。當斷三法。當行三法。一疑惑。二悕望。三無義語。此三種法。亦有可行。有不可行。不可行者。謂於此三種不善之法。當斷不行。若復行者。增不善法損於善法。可行者。謂於此三種不善之法勤行除斷。即得不善損減善法增長。帝釋白言。世尊。如是如是。我今從佛了知此義疑惑悕望無義語等三種之法。若復行者。損諸善法增長不善。若復苾芻。於此三法勤行除斷。即得不善損減善法增長。又復白言。世尊。若有苾芻。行滅虛妄法者。有幾種身。佛言天主。若有苾芻。行滅虛妄法有三種身。三種身者。謂適悅身。苦惱身。捨身。適悅身者。有其二義。謂可行不可行。可行者。謂諸善法。不可行者。謂諸不善法。苦惱身捨身亦復如是。帝釋白佛言。世尊。如是如是。我今從佛了知此義。若彼苾芻行滅虛妄法者。於適悅身苦惱身捨身。於此三身諸善法等可行。諸不善法等皆不可行<p>爾時帝釋復白言。世尊。所有一切眾生。樂欲憶念色相皆悉同不。佛言不也。天主。一切眾生。非同一欲非同一念非一色相。天主。一切眾生雖然各各居其界趣。亦各不知界趣差別。彼由不知界趣差別。是故行於黑闇之道。返執癡法以為真實。此諸眾生不知界趣種種差別。所了知者唯黑闇界。雖復了知。而亦常行於黑闇道。堅執癡法以為真實。帝釋白言。世尊。如是如是。如佛所說。我今從佛了知此義。一切眾生非同一欲非同一念非一色相。由彼眾生不知差別。故執癡闇而為真實<p>爾時帝釋復白佛言。世尊。所有一切沙門婆羅門等。皆得究竟清淨梵行不。佛言不也。斯有二義。天主。若彼沙門婆羅門等。不能盡彼愛法。決定不獲究竟清淨梵行。若彼沙門婆羅門等。有能盡彼愛法。乃得無上解脫心正解脫。是名獲得究竟清淨梵行。帝釋白佛言。世尊。如是如是。如佛所說。我今從佛了知此義。若沙門婆羅門等不盡愛法。決定不獲究竟清淨梵行。若有沙門婆羅門等盡彼愛法。決定獲得無上解脫心正解脫。是名獲得究竟清淨梵行<p>爾時帝釋復白佛言。世尊。我今云何當得永離諸見之病使不復生。是諸見病從心識生。我此心識當復云何。我雖問佛種種之義。云何不能獲聖果報。得佛如來應正等覺。唯願世尊。為我斷除疑惑根本諸見之病。佛言。天主。汝知之不。於往昔時有沙門婆羅門亦問此義。帝釋白言。世尊。我今憶念。於一時中有大威力諸天。集忉利天善法之會<p>爾時會中有諸天人。不知法者輒欲成佛。以如是意告白世尊。佛察愚闇不與記[<a href='javascript:showpic("../fontimg/031017.gif")'>卄/別</a>]。時彼諸天。不滿所願。心有差別。從座而起。各還本界。本界不現因遂墮落。時彼諸天以墮落故即大驚怖。心生疑惑。各作是念。本界不現定知墮落。我若得見沙門婆羅門者。即往請問。汝是如來應供正等正覺不。時彼諸天或有見我唯獨經行。來詣我所而問我言。仁者。汝是何人。我時答言。是帝釋天主。時彼諸天心苦惱故。白言。天主。豈不見我受於苦惱。以我向佛應當問法而不能問。應可歸依而不歸依。以差別心遂還本界。本界不現定知墮落。是故苦惱。願見救護。天主。我從今日誓歸依佛為聲聞弟子。我於爾時即說伽陀。答彼天曰<p class='lg'>　汝等起邪念　　所言亦不正<br>　求佛心差別　　由是長受苦<br>　或見於沙門　　及彼婆羅門<br>　經行即請問　　汝是正覺不<br>　若是正覺者　　我歸依供養<br>　我即問於彼　　當云何供養<br>　所問不能知　　佛如實正道<br>　時彼諸天眾　　心之所樂欲<br>　心與心所法　　疑惑而分別<br>　我知彼心法　　如世尊所說<br>　我已當為說　　於彼三界中<br>　唯有佛世尊　　是世間大師<br>　善降大魔軍　　能度諸有情<br>　到涅槃彼岸　　如來大覺尊<br>　於天上人間　　無有能等者<br>　無畏大丈夫　　善斷貪受病<br>　如來大日尊　　汝今稽首禮　</p><p>爾時帝釋天主說是事已。佛復告言。天主。汝可知彼過去之事。謂分別利及適悅利。帝釋白言。世尊。我今憶念。往昔一時天與脩羅而相鬥戰。天人得勝脩羅退敗。我作是念。所有天人快樂及脩羅快樂。我今獨受而獲適悅。因獲如是適悅之利。盡此生中當有鬥諍及刀兵相害。是謂因彼適悅之利。分別利者。盡此一生無鬥無諍。乃至刀兵不相持害。此為分別之利。帝釋復言。世尊。我今從佛聞是正法。轉復深信發起行願。願我壽終若生人間。生富貴族巨有財穀。多積珍寶輦輿車乘玩好之具。眷屬熾盛種種具足。常不乏少。願我當生如是上族處智者胎。身肢圓滿色相殊妙。食於上味尊貴自在壽命長遠。起正信心向佛出家。剃除鬚髮被於法服。而為苾芻。常持梵行無所缺犯。證須陀洹斯陀含果。乃至獲得盡苦邊際。世尊。我復聞有色究竟天。願我終於人間復生彼天。佛言。天主。善哉善哉天主。如汝所願。何因何緣有此殊勝所證之果。帝釋白言。世尊。我別無因。乃是從佛聞於正法發起深信。以願力故證如是果。世尊。我今於此會中聞於正法。以法力故增其智慧復增壽命。是時帝釋發是願已。遠塵離垢得法眼淨。復有八萬天人。亦復獲得法眼清淨。爾時帝釋天主。聞法見法而能了知。住法堅固。斷諸疑惑。如是證已。從座而起。偏袒右肩合掌頂禮而白佛言。世尊。我得解脫我得解脫。從於今日盡其壽命。歸佛法僧。持優婆塞戒<p>爾時帝釋天主即於佛前。迴語五髻乾闥婆王子言。汝今於我快生善利及益多人。由汝前來以彼妙樂供養佛故。遂令我等聞法得果。待我還宮。滿汝所願<p>爾時帝釋天主復告忉利天眾言。仁者。汝等當作梵音。三歸於佛。於意云何。今佛世尊已得梵住寂靜涅槃。是時天眾隨於帝釋遶佛三匝。即以頭面禮佛雙足。住於佛前。異口同聲。乃作梵音。三歸佛曰<p>那謨那莫(一)薩多薩昧婆[<a href='javascript:showpic("../fontimg/035509.gif")'>言*我</a>][<a href='javascript:showpic("../fontimg/004555.gif")'>口*縛</a>]帝(二)怛他(引)[<a href='javascript:showpic("../fontimg/035509.gif")'>言*我</a>]多(引)野(三)阿囉訶帝(引)三藐三沒[<a href='javascript:showpic("../fontimg/044633.gif")'>馬*太</a>]野(四)<p>帝釋天主與彼天眾。三復歸依佛已。及彼五髻乾闥婆王子等。隱於會中迴還天界<p>爾時娑婆界主大梵天王。過是日已至於夜分。來詣佛所。身光晃耀。照帝釋巖。到佛前已。禮佛雙足。卻坐一面。合掌頂禮。說伽陀曰<p class='lg'>　帝釋為多利　　向佛問正法<br>　佛以微妙音　　為除斷疑惑　</p><p>爾時梵王說伽陀已。白言。世尊。佛說正法時。帝釋天王遠塵離垢得法眼淨。八萬天人亦得法眼淨。佛言。如是如是。時娑婆界主大梵天王。聞佛語已歡喜信受。禮佛足已隱身不現還於天界<p>爾時世尊即於夜分。往苾芻眾圍遶而坐。告諸苾芻言。過是日已於夜分中。娑婆界主大梵天王。來詣我所。禮我足已。合掌恭敬說伽陀曰<p class='lg'>　帝釋為多利　　向佛問正法<br>　佛以微妙音　　為除斷疑惑　</p><p>復謂我言。帝釋天主聞正法時得法眼淨。及八萬天人亦得法眼淨。我即告言。如是如是。時彼梵王聞我所說歡喜信受。禮我足已隱身不現還於天界。是時諸苾芻眾聞佛說是法已。皆大歡喜禮佛而退<p class='juan'>
佛說帝釋所問經</p>
</body></html>
