<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><p></li><p><b>　　<A NAME="n112"></A>No. 16 [No. 1(16), No. 17, No. 26(135)]</b><p class='juan'>
佛說尸迦羅越六方禮經</p>
<p><span class='byline'>　　　　後漢安息國三藏安世高譯</span><br><p>佛在王舍國雞山中。時有長者子。名尸迦羅越。早起嚴頭。洗浴著文衣。東向四拜。南向四拜。西向四拜。北向四拜。向天四拜。向地四拜。佛入國分衛遙見之。往到其家問之。何為六向拜。此應何法。尸迦羅越言。父在時教我六向拜。不知何應。今父喪亡。不敢於後違之。佛言。父教汝使六向拜。不以身拜。尸迦羅越便長跪言。願佛為我解此六向拜意。佛言。聽之內著心中。其有長者黠人能持四戒不犯者。今世為人所敬。後世生天上。一者不殺諸群生。二者不盜。三者不愛他人婦女。四者不妄言兩舌。心欲貪婬恚怒愚癡自制勿聽。不能制此四意者。惡名日聞。如月盡時光明稍冥。能自制惡意者。如月初生其光稍明。至十五日盛滿時也<p>佛言。復有六事。錢財日耗減。一者喜飲酒。二者喜博掩。三者喜早臥晚起。四者喜請客。亦欲令人請之。五者喜與惡知識相隨。六者憍慢輕人。犯上頭四惡。復行是六事。妨其善行。亦不得憂治生。錢財日耗減。六向拜當何益乎<p>佛言。惡知識有四輩。一者內有怨心。外強為知識。二者於人前好言語。背後說言惡。三者有急時。於人前愁苦。背後歡喜。四者外如親厚。內興怨謀。善知識亦有四輩。一者外如怨家。內有厚意。二者於人前直諫。於外說人善。三者病瘦縣官為其征彸憂解之。四者見人貧賤不棄捐。當念求方便欲富之。惡知識復有四輩。一者難諫曉教之作善故與惡者相隨。二者教之莫與喜酒人為伴故。與嗜酒人相隨。三者教之自守益更多事。四者教之與賢者為友故與博掩子為厚。善知識亦有四輩。一者見人貧窮。卒乏令治生。二者不與人諍計挍。三者日往消息之。四者坐起當相念。善知識復有四輩。一者為吏所捕。將歸藏匿之。於後解決之。二者有病瘦。將歸養視之。三者知識死亡。棺斂視之。四者知識已死。復念其家。善知識復有四輩。一者欲鬥止之。二者欲隨惡知識諫止之。三者不欲治生勸令治生。四者不喜經道。教令信喜之。惡知識復有四輩。一者小侵之便大怒。二者有急倩使之不肯行。三者見人有急時避人走。四者見人死亡棄不視。佛言。擇其善者從之。惡者遠離之。我與善知識相隨。自致成佛<p>佛言。東向拜者。謂子事父母。當有五事。一者當念治生。二者早起敕令奴婢。時作飯食。三者不益父母憂。四者當念父母恩。五者父母疾病。當恐懼求醫師治之。父母視子亦有五事。一者當念令去惡就善。二者當教計書疏。三者當教持經戒。四者當早與娶婦。五者家中所有當給與之<p>南向拜者。謂弟子事師。當有五事。一者當敬難之。二者當念其恩。三者所教隨之。四者思念不厭。五者當從後稱譽之。師教弟子亦有五事。一者當令疾知。二者當令勝他人弟子。三者欲令知不忘。四者諸疑難悉為解說之。五者欲令弟子智慧勝師<p>西向拜者。謂婦事夫。有五事。一者夫從外來。當起迎之。二者夫出不在。當炊蒸掃除待之。三者不得有婬心於外夫。罵言不得還罵作色。四者當用夫教誡。所有什物不得藏匿。五者夫休息蓋藏乃得臥。夫視婦亦有五事。一者出入當敬於婦。二者飯食之。以時節與衣被。三者當給與金銀珠璣。四者家中所有多少。悉用付之。五者不得於外邪畜傳御<p>北向拜者。謂人視親屬朋友。當有五事。一者見之作罪惡。私往於屏處。諫曉呵止之。二者小有急。當奔趣救護之。三者有私語。不得為他人說。四者當相敬難。五者所有好物。當多少分與之<p>向地拜者。謂大夫視奴客婢使。亦有五事。一者當以時飯食與衣被。二者病瘦當為呼醫治之。三者不得妄撾捶之。四者有私財物。不得奪之。五者分付之物當使平等。奴客婢使事大夫亦有五事。一者當早起勿令大夫呼。二者所當作自用心為之。三者當愛惜大夫物。不得棄捐乞丐人。四者大夫出入當送迎之。五者當稱譽大夫善。不得說其惡<p>向天拜者。謂人事沙門道士。當用五事。一者以善心向之。二者擇好言與語。三者以身敬之。四者當戀慕之。五者沙門道士人中之雄。當恭敬承事問度世之事。沙門道士當以六意視凡民。一者教之布施。不得自慳貪。二者教之持戒。不得自犯色。三者教之忍辱。不得自恚怒。四者教之精進。不得自懈慢。五者教人一心。不得自放意。六者教人黠慧。不得自愚癡。沙門道士教人去惡為善。開示正道。恩大於父母。如是行之。為知汝父在時六向拜之教也。何憂不富乎。尸迦羅越即受五戒。作禮而去<p>佛說唄偈<p class='lg'>　雞鳴當早起　　被衣來下床<br>　澡漱令心淨　　兩手奉花香<br>　佛尊過諸天　　鬼神不能當<br>　低頭遶塔寺　　叉手禮十方<br>　賢者不精進　　譬如樹無根<br>　根斷枝葉落　　何時當復連<br>　採華著日中　　能有幾時鮮<br>　放心自縱意　　命過復何言<br>　人當慮非常　　對來無有期<br>　犯過不自覺　　命過為自欺<br>　今當入泥犁　　何時有出期<br>　賢者受佛語　　持戒慎勿疑<br>　佛如好華樹　　無不愛樂者<br>　處處人民聞　　一切皆歡喜<br>　令我得佛時　　願使如法王<br>　過度諸生死　　無不解脫者<br>　戒德可恃怙　　福報常隨己<br>　現法為人長　　終遠三惡道<br>　戒慎除恐畏　　福德三界尊<br>　鬼神邪毒害　　不犯有戒人<br>　墮俗生世苦　　命速如電光<br>　老病死時至　　對來無豪強<br>　無親可恃怙　　無處可隱藏<br>　天福尚有盡　　人命豈久長<br>　父母家室居　　譬如寄客人<br>　宿命壽以盡　　捨故當受新<br>　各追所作行　　無際如車輪<br>　起滅從罪福　　生死十二因<br>　現身遊免亂　　濟育一切人<br>　慈傷墜眾邪　　流沒于深淵<br>　勉進以六度　　修行致自然<br>　是故稽首禮　　歸命天中天<br>　人身既難得　　得人復嗜欲<br>　食婬於意識　　痛想無厭足<br>　豫種後世栽　　歡喜詣地獄<br>　六情幸完具　　何為自困辱<br>　一切能正心　　三世神吉祥<br>　不與八難貪　　隨行生十方<br>　所生趣精進　　六度為橋梁<br>　廣勸無極慧　　一切蒙神光　</p><p class='juan'>
佛說尸迦羅越六方禮經</p>
</body></html>
