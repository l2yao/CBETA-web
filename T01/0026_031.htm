<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p class='juan'>
中阿含經卷第三十一</p>
<p><span class='byline'>　　　　東晉罽賓三藏瞿曇僧伽提婆譯</span><br><p><b>　　<A NAME="n382"></A>（一三二）大品賴吒和羅經第十六(第三念誦)</b><p>我聞如是<p>一時。佛遊拘樓瘦。與大比丘眾俱。往至鋀蘆吒。住鋀蘆吒村北尸攝和園中<p>爾時。鋀蘆吒梵志．居士聞。沙門瞿曇釋種子捨釋宗族。出家學道。遊拘樓瘦。與大比丘眾俱。來至此鋀蘆吒。住鋀蘆吒村北尸攝和園中。彼沙門瞿曇有大名稱。周聞十方。沙門瞿曇如來．無所著．等正覺．明行成為．善逝．世間解．無上士．道法御．天人師。號佛．眾祐。彼於此世。天及魔．梵．沙門．梵志。從人至天。自知自覺。自作證成就遊。彼若說法。初妙．中妙．竟亦妙。有義有文。具足清淨。顯現梵行。若見如來．無所著．等正覺。尊重禮拜。供養承事者。快得善利。我等應共往見沙門瞿曇禮拜供養<p>鋀蘆吒梵志．居士聞已。各與等類眷屬相隨。從鋀蘆吒出。北行至尸攝和園。欲見世尊禮拜．供養。往詣佛已。彼鋀蘆吒梵志．居士或稽首佛足。卻坐一面。或問訊佛。卻坐一面。或叉手向佛。卻坐一面。或遙見佛已。默然而坐。彼時。鋀蘆吒梵志．居士各坐已定。佛為說法。勸發渴仰。成就歡喜。無量方便為彼說法。勸發渴仰。成就歡喜已。默然而住。時。鋀蘆吒梵志．居士。佛為說法。勸發渴仰。成就歡喜已。各從坐起。稽首佛足。繞佛三匝而去<p>彼時。賴吒和羅居士子故坐不起。於是。賴吒和羅居士子。鋀蘆吒梵志．居士去後不久。即從坐起。偏袒著衣。叉手向佛。白曰。世尊。如我知佛所說法者。若我在家。為鎖所鎖。不得盡形壽清淨行梵行。世尊。願我得從世尊出家學道而受具足。得作比丘。淨修梵行<p>世尊問曰。居士子。父母聽汝於正法．律中至信．捨家．無家．學道耶<p>賴吒和羅居士子白曰。世尊。父母未聽我於正法．律中至信．捨家．無家．學道<p>世尊告曰。居士子。若父母不聽汝於正法．律中至信．捨家．無家．學道者。我不得度汝出家學道。亦不得受具足<p>賴吒和羅居士子白曰。世尊。我當方便從父母求。必令聽我於正法．律中至信．捨家．無家．學道<p>世尊告曰。居士子。隨汝所欲<p>於是。賴吒和羅居士子聞佛所說。善受善持。稽首佛足。繞三匝還歸。白曰。二尊。如我知佛所說法者。若我在家。為鎖所鎖。不得盡形壽清淨行梵行。唯願二尊聽我於正法．律中至信．捨家．無家．學道<p>賴吒和羅父母告曰。賴吒和羅。我今唯有汝一子。極愛憐念。意常愛樂。見無厭足。若汝命終。我尚不欲相棄捨也。況生別離不見汝耶<p>賴吒和羅居士子復至再三白曰。二尊。如我知佛所說法者。若我在家。為鎖所鎖。不得盡形壽清淨行梵行。唯願二尊聽我於正法．律中至信．捨家．無家．學道<p>賴吒和羅居士子父母亦至再三告曰。賴吒和羅。我今唯有汝一子。極愛憐念。意常愛樂。見無厭足。若汝命終。我尚不欲相棄捨也。況生別離不見汝耶<p>於是。賴吒和羅居士子即時臥地。從今不起。不飲不食。乃至父母聽我於正法．律中至信．捨家．無家．學道。於是。賴吒和羅居士子一日不食。至二．三．四．多日不食<p>於是。賴吒和羅居士子父母往至子所。告曰。賴吒和羅。汝至柔軟。身體極好。常坐臥好床。汝今不知苦耶。賴吒和羅。汝可速起。行欲布施。快修福業。所以者何。賴吒和羅。世尊境界甚難甚難。出家學道亦復甚難。爾時。賴吒和羅居士子默然不答<p>於是。賴吒和羅居士子父母往至賴吒和羅親親及諸臣所。而作是語。汝等共來至賴吒和羅所。勸令從地起<p>賴吒和羅居士子親親及諸臣等即便共至賴吒和羅所。語曰。賴吒和羅。汝至柔軟。身體極好。常坐臥好床。汝今不知苦耶。賴吒和羅。汝可速起。行欲布施。快修福業。所以者何。世尊境界甚難甚難。出家學道亦復甚難。彼時。賴吒和羅居士子默然不答<p>於是。賴吒和羅居士子父母至賴吒和羅居士子善知識．同伴．同時所。而作是語。汝等共來至賴吒和羅所。勸令從地起<p>於是。賴吒和羅居士子善知識．同伴．同時即共往詣賴吒和羅居士子所。而作是語。賴吒和羅。汝至柔軟。身體極好。常坐臥好床。汝今不知苦耶。賴吒和羅。汝可速起。行欲布施。快修福業。所以者何。賴吒和羅。世尊境界甚難甚難。出家學道亦復甚難。彼時。賴吒和羅居士子默然不答<p>於是。賴吒和羅居士子善知識．同伴．同時往至賴吒和羅居士子父母所。作如是語。可聽賴吒和羅於正法．律中至信．捨家．無家．學道。若其樂者。於此生中。故可相見。若不樂者。必自來還歸父母所。今若不聽。定死無疑。當何所益<p>於是。賴吒和羅居士子父母聞已。語賴吒和羅居士子善知識．同伴．同時曰。我今聽賴吒和羅於正法．律中至信．捨家．無家．學道。若學道來還。故可見也<p>賴吒和羅居士子善知識．同伴．同時即共往詣賴吒和羅所。便作是語。居士子。父母聽汝於正法．律中至信．捨家．無家．學道。若學道已。還見父母<p>賴吒和羅居士子聞是語已。便大歡喜。生愛生樂。從地而起。漸養其身。身平復已。從鋀蘆吒出。往詣佛所。稽首佛足。白曰。世尊。父母聽我於正法．律中至信．捨家．無家．學道。唯願世尊。聽從世尊出家學道而受具足。得作比丘<p>於是。世尊度賴吒和羅居士子出家學道。授其具足。授具足已。於鋀蘆吒隨住數時。於後則便攝衣持缽。遊行展轉。往至舍衛國。住勝林給孤獨園。尊者賴吒和羅出家學道。受具足已。在遠離獨住。心無放逸。修行精懃。彼在遠離獨住。心無放逸。修行精懃已。族姓子所為剃除鬚髮。著袈裟衣。至信．捨家．無家．學道者。唯無上梵行訖。於現法中自知自覺。自作證成就遊。生已盡。梵行已立。所作已辦。不更受有。知如真。尊者賴吒和羅知法已。至得阿羅訶<p>於是。尊者賴吒和羅得阿羅訶已後或九年十年。而作是念。我本已許出家學道還見父母。我今寧可還赴本要。於是。尊者賴吒和羅往詣佛所。稽首佛足。卻坐一面。白曰。世尊。我本有要。出家學道已。還見父母。世尊。我今辭行。往見父母。赴其本要<p>爾時。世尊便作是念。此賴吒和羅族姓子。若使捨戒。罷道行欲如本者。必無是處。世尊知已。告曰。汝去未度者度。未解脫者令得解脫。未滅訖者令得滅訖。賴吒和羅。今隨汝意<p>彼時。尊者賴吒和羅聞佛所說。善受善持。即從坐起。稽首佛足。繞三匝而去。至己房中。收舉臥具。著衣持缽。遊行展轉。往至鋀蘆吒。住鋀蘆吒村北尸攝和園。於是。尊者賴吒和羅過夜平旦。著衣持缽。入鋀蘆吒而行乞食。尊者賴吒和羅作如是念。世尊稱歎次第乞食。我今寧可於此鋀蘆吒次第乞食。尊者賴吒和羅便於鋀蘆吒次第乞食。展轉至本家<p>彼時。尊者賴吒和羅父在中門住。修理鬚髮。尊者賴吒和羅父遙見尊者賴吒和羅來。便作是語。此禿沙門為黑所縛。斷種無子。破壞我家。我有一子。極愛憐念。意常忍樂。見無厭足。彼將去度。當莫與食<p>尊者賴吒和羅自於父家不得布施。但得嘖[<a href='javascript:showpic("../fontimg/004530.gif")'>口*數</a>]。此禿沙門為黑所縛。斷種無子。破壞我家。我有一子。極愛憐念。意常愛樂。見無厭足。彼將去度。當莫與食。尊者賴吒和羅知已。便速出去<p>彼時。尊者賴吒和羅父家婢使以箕盛臭爛飲食。欲棄著糞聚中。尊者賴吒和羅見父婢使以箕盛臭爛飲食。欲棄著糞聚中。便作是語。汝妹。若此爛飲食法應棄者。可著我缽中。我當食之<p>彼時。尊者賴吒和羅父家婢使以箕中臭爛飲食瀉著缽中。瀉著缽中時取其二相識。其音聲及其手足。取二相已。即往至尊者賴吒和羅父所。而作是語。尊今當知。尊子賴吒和羅還來至此鋀蘆吒。可往見之。尊者賴吒和羅父聞已。大歡喜踊躍。左手攝衣。右手摩抆鬚髮。疾往詣尊者賴吒和羅所<p>彼時。尊者賴吒和羅向壁食此臭爛食。尊者賴吒和羅父見尊者賴吒和羅向壁食此臭爛食。作如是說。汝賴吒和羅。汝至柔軟。身體極好。常食好食。賴吒和羅。汝云何乃食此臭爛食耶。賴吒和羅。汝以何意來此鋀蘆吒。而不能還至父母家耶<p>尊者賴吒和羅白曰。居士。我入父家不得布施。但得嘖[<a href='javascript:showpic("../fontimg/004530.gif")'>口*數</a>]。此禿沙門為黑所縛。斷種無子。破壞我家。我唯有子。至愛憐念。意常愛樂。見無厭足。彼將去度。當莫與食。我聞此已。便速出去<p>尊者賴吒和羅父即辭謝曰。賴吒和羅可忍。賴吒和羅可忍。我實不知賴吒和羅還入父家。於是。尊者賴吒和羅父敬心扶抱尊者賴吒和羅。將入於內。敷座令坐。尊者賴吒和羅即便就坐<p>於是。其父見尊者賴吒和羅坐已。往至婦所。而作是語。卿今當知。賴吒和羅族姓子今來還家。可速辦飲食<p>尊者賴吒和羅母聞已。大歡喜踊躍。速辦飲食。辦飲食已。疾輦錢出。著中庭地。聚作大積。彼大錢積。一面立人。一面坐人。各不相見。作大錢積已。往詣尊者賴吒和羅所。作如是語。賴吒和羅。是汝母分所有錢財。汝父錢財無量。百千不可復計。今盡付汝。賴吒和羅。汝可捨戒罷道。行欲布施。快修福業。所以者何。世尊境界甚難甚難。出家學道亦復甚難<p>尊者賴吒和羅白其母曰。我今欲有所說。能見聽不<p>尊者賴吒和羅母語曰。居士子。汝有所說。我當聽之<p>尊者賴吒和羅白其母曰。當作新布囊。用盛滿錢。以車載之。至琣鬫縑C瀉著深處。所以者何。因此錢故。令人憂苦．愁慼．啼哭。不得快樂<p>於是。尊者賴吒和羅母而作是念。以此方便不能令子賴吒和羅捨戒罷道。我寧可至其本婦所。作如是語。諸新婦等。汝可以先所著瓔珞嚴飾其身。賴吒和羅族姓子本在家時極所愛念。以此瓔珞速嚴身已。汝等共往至賴吒和羅族姓子所。各抱一足而作是說。不審賢郎有何天女勝於我者。而令賢郎捨我為彼修梵行耶<p>於是。其母即至尊者賴吒和羅其本婦所。作如是語。諸新婦等。汝可以先所著瓔珞嚴飾其身。賴吒和羅族姓子本在家時極所愛念。以此瓔珞速嚴身已。汝等共往至賴吒和羅族姓子所。各抱一足而作是說。不審賢郎有何天女勝於我者。而令賢郎捨我為彼修梵行耶<p>彼時。尊者賴吒和羅其本<span class='corr'>婦</span>等即各以先所著瓔珞嚴飾其身。尊者賴吒和羅本在家時極所愛念。以此瓔珞嚴飾身已。往詣尊者賴吒和羅所。各抱一足而作是說。不審賢郎有何天女勝於我者。而令賢郎捨我為彼修梵行耶<p>尊者賴吒和羅語本婦曰。諸妹。當知我不為天女故修於梵行。所為修梵行者。彼義已得。佛教所作今已成辦<p>尊者賴吒和羅諸婦等卻住一面。啼泣[<a href='javascript:showpic("../fontimg/005104.gif")'>乖/土</a>]淚而作是語。我非賢郎妹。然賢郎喚我為妹<p>於是。尊者賴吒和羅迴還顧視。白父母曰。居士。若施食者便以時施。何為相嬈<p>爾時。父母即從坐起。自行澡水。以上味餚饌。種種豐饒。食噉含消。手自斟酌。極令飽滿。食訖收器。行澡水竟。取一小床。別坐聽法。尊者賴吒和羅為父母說法。勸發渴仰。成就歡喜。無量方便為彼說法。勸發渴仰。成就歡喜已。即從坐起立。說頌曰<p class='lg'>　觀此嚴飾形　　珍寶瓔珞等<br>　右磐縈其髮　　紺黛畫眉目<br>　此欺愚癡人　　不誑度彼岸<br>　以眾好綵色　　莊嚴臭穢身<br>　此欺愚癡人　　不誑度彼岸<br>　眾香遍塗體　　雌黃黃其足<br>　此欺愚癡人　　不誑度彼岸<br>　身服淨妙衣　　莊嚴猶幻化<br>　此欺愚癡人　　不誑度彼岸<br>　斷絕鹿鞙繈　　及破壞鹿門<br>　我捨離餌去　　誰樂於鹿縛　</p><p>尊者賴吒和羅說此頌已。以如意足乘虛而去。至鋀蘆吒林入彼林中。於鞞醯勒樹下敷尼師檀。結加趺坐。爾時。拘牢婆王及諸群臣前後圍繞。坐於正殿。咨嗟稱歎尊者賴吒和羅。若我聞賴吒和羅族姓子來此鋀蘆吒者。我必往見<p>於是。拘牢婆王告獵師曰。汝去案行鋀蘆吒林。我欲出獵。獵師受教。即便案行鋀蘆吒林。於是。獵師案行鋀蘆吒林。見尊者賴吒和羅在鞞醯勒樹下。敷尼師檀。結加趺坐。便作是念。所為拘牢婆王及諸群臣共坐正殿。咨嗟稱歎者。今已在此<p>爾時。獵師案行鋀蘆吒林已。還詣拘牢婆王所。白曰。大王。當知我已按行鋀蘆吒林。隨大王意。大王本所為與諸群臣共坐正殿。咨嗟稱歎尊者賴吒和羅。若我聞賴吒和羅族姓子來此鋀蘆吒者。我必往見。尊者賴吒和羅族姓子今在鋀蘆吒林中鞞醯勒樹下。敷尼師檀。結加趺坐。大王欲見者。便可往也<p>拘牢婆王聞已。告御者曰。汝速嚴駕。我今欲往見賴吒和羅<p>御者受教。即速嚴駕。訖還白曰。大王。當知嚴駕已辦。隨大王意<p>於是。拘牢婆王即乘車出。往至鋀蘆吒林。遙見尊者賴吒和羅。即便下車。步進往至尊者賴吒和羅所。尊者賴吒和羅見拘牢婆王來。而作是說。大王。今來欲自坐耶<p>拘牢婆王曰。今我雖到自己境界。然我意欲令賴吒和羅族姓子請我令坐<p>尊者賴吒和羅即請拘牢婆王曰。今有別座。大王可坐<p>於是。拘牢婆王與尊者賴吒和羅共相問訊。卻坐一面。語賴吒和羅。若為家衰故出家學道耶。若為無財物故行學道者。賴吒和羅。拘牢婆王家多有財物。我出財物與賴吒和羅。勸賴吒和羅捨戒罷道。行欲布施。快修福業。所以者何。賴吒和羅。師教甚難。出家學道亦復甚難<p>尊者賴吒和羅聞已。語曰。大王。今以不淨請我。非清淨請<p>拘牢婆王聞已。問曰。我當云何以清淨請賴吒和羅。非以不淨耶<p>尊者賴吒和羅語曰。大王。應如是語。賴吒和羅。我國人民安隱快樂。無恐怖．無鬥諍。亦無棘刺．無苦使役。米穀豐饒。乞食易得。賴吒和羅住我國中。我當護如法。大王。如是以淨請我。非以不淨<p>拘牢婆王聞已。語曰。我今以淨請賴吒和羅。非以不淨。我國人民安隱快樂。無恐怖．無鬥諍。亦無棘刺．無苦使役。米穀豐饒。乞食易得。賴吒和羅住我國中。我當護如法<p>復次。賴吒和羅。有四種衰。謂衰衰故。剃除鬚髮。著袈裟衣。至信．捨家．無家．學道。云何為四。病衰．老衰．財衰．親衰。賴吒和羅。云何病衰。或有一人長病疾患。極重甚苦。彼作是念。我長病疾患。極重甚苦。我實有欲。不能行欲。我今寧可剃除鬚髮。著袈裟衣。至信．捨家．無家．學道。彼於後時以病衰故。剃除鬚髮。著袈裟衣。至信．捨家．無家．學道。是為病衰<p>賴吒和羅。云何老衰。或有一人年耆根熟。壽過垂訖。彼作是念。我年耆根熟。壽過[<a href='javascript:showpic("../fontimg/005104.gif")'>乖/土</a>]訖。我實有欲。不能行欲。我今寧可剃除鬚髮。著袈裟衣。至信．捨家．無家．學道。彼於後時以老衰故。剃除鬚髮。著袈裟衣。至信．捨家．無家．學道。是謂老衰<p>賴吒和羅。云何財衰。或有一人貧窮無力。彼作是念。我貧窮無力。我今寧可剃除鬚髮。著袈裟衣。至信．捨家．無家．學道。彼於後時以財衰故。剃除鬚髮。著袈裟衣。至信．捨家．無家．學道。是謂財衰<p>賴吒和羅。云何親衰。或有一人親里斷種。死亡沒盡。彼作是念。我親里斷種。死亡沒盡。我今寧可剃除鬚髮。著袈裟衣。至信．捨家．無家．學道。彼於後時以親衰故。剃除鬚髮。著袈裟衣。至信．捨家．無家．學道。是謂親衰<p>賴吒和羅昔時無病。安隱成就。平等食道。不冷不熱。平正安樂。順次不諍由是之故。食噉含消。安隱得化。賴吒和羅非以病衰故。剃除鬚髮。著袈裟衣。至信．捨家．無家．學道<p>賴吒和羅往昔之時。年幼童子。髮黑清淨。身體盛壯。爾時作倡伎樂。極以自娛。莊嚴其身。常喜遊戲。彼時親屬皆不欲使令其學道。父母啼泣。憂慼懊惱。亦不聽汝出家學道。然汝剃除鬚髮。著袈裟衣。至信．捨家．無家．學道。賴吒和羅不以老衰故。剃鬚髮。著袈裟衣。至信．捨家．無家．學道<p>賴吒和羅。此鋀蘆吒第一家．最大家．最勝家．最上家。謂財物也。賴吒和羅。不以財衰故。剃除鬚髮。著袈裟衣。至信．捨家．無家．學道<p>賴吒和羅。此鋀蘆吒林間。大豪親族親皆存在。賴吒和羅不以親衰故。剃除鬚髮。著袈裟衣。至信．捨家．無家．學道<p>賴吒和羅。此四種衰。或有衰者。剃除鬚髮。著袈裟衣。至信．捨家．無家．學道。我見賴吒和羅都無此衰。可使賴吒和羅剃除鬚髮。著袈裟衣。至信．捨家．無家．學道。賴吒和羅。知見何等。為聞何等。剃除鬚髮。著袈裟衣。至信．捨家．無家．學道<p>尊者賴吒和羅答曰。大王。世尊知．見．如來．無所著等正覺為說四事。我欲忍樂是。我知見聞是。是故剃除鬚髮。著袈裟衣。至信．捨家．無家．學道。云何為四。大王。此世無護。無可依恃。此世一切趣向老法。此世非常。要當捨去。此世無滿。無有厭足。為愛走使<p>拘牢婆王問曰。賴吒和羅。向之所說。大王。此世無護。無可依恃。賴吒和羅。我有兒孫．兄弟．枝黨．象軍．車軍．馬軍．步軍。皆能射御。嚴毅勇猛。王子力士缽邏騫提摩訶能伽有占相．有策慮．有計算．有善知書．有善談論。有君臣．有眷屬。持咒知咒。彼隨諸方。有恐怖者能制止之。若賴吒和羅所說。大王。此世無護。無可依恃。賴吒和羅。向所說。此有何義耶<p>尊者賴吒和羅答曰。大王。我今問王。隨所解答。大王。此身頗有病耶<p>拘牢婆王答曰。賴吒和羅。今我此身常有風病<p>尊者賴吒和羅問曰。大王。風病發時。生極重甚苦者。大王。爾時可得語彼兒孫．兄弟．象軍．馬軍．車軍．步軍皆能射御。嚴毅勇猛。王子力士鋀邏騫提摩訶能伽。占相．策慮．計算．知書．善能談論．君臣．眷屬。持咒知咒。汝等共來暫代我受極重甚苦。令我無病得安樂耶<p>拘牢婆王答曰。不也。所以者何。我自作業。因業緣業。獨受極苦。甚重苦也<p>尊者賴吒和羅語曰。大王。以是故。世尊說此世無護。無可依恃。我欲忍樂是。我知見聞是。是故剃除鬚髮。著袈裟衣。至信．捨家．無家．學道<p>拘牢婆王語曰。若賴吒和羅所說。大王。此世無護。無可依恃。賴吒和羅。我亦欲是忍樂於是。所以者何。此世真實無護。無可依恃<p>拘牢婆王復問曰。若賴吒和羅所說。大王。此世一切趣向老法。賴吒和羅向所說。此復有何義<p>尊者賴吒和羅答曰。大王。我今問王。隨所解答。若大王年或二十四．或二十五者。於意云何。爾時速疾何如於今。爾時筋力．形體．顏色何如於今<p>拘牢婆王答曰。賴吒和羅。若我時年或二十四．或二十五。自憶爾時。速疾．筋力．形體．顏色無勝我者。賴吒和羅。我今極老。諸根衰熟。壽過垂訖。年滿八十。不復能起<p>尊者賴吒和羅語曰。大王。以是故。世尊說此世一切趣向老法。我欲忍樂是。我知見聞是。是故剃除鬚髮。著袈裟衣。至信．捨家．無家．學道<p>拘牢婆王語曰。若賴吒和羅所說。大王。此世一切趣向老法。我亦欲是忍樂於是。所以者何。此世真實一切趣向老法<p>拘牢婆王復問曰。若賴吒和羅所說。大王。此世無常。要當捨去。賴吒和羅向所說。此復有何義<p>尊者賴吒和羅語曰。大王。我今問王。隨所解答。大王。有豐拘樓國及豐後宮．豐倉庫耶<p>拘牢婆王答曰。如是<p>尊者賴吒和羅復問曰。大王。有豐拘樓國及豐後宮．豐倉庫者。若時有法來不可依。忍樂破壞。一切世無不歸死者。爾時豐拘樓國及豐後宮．豐倉庫者。可得從此世持至後世耶<p>拘牢婆王答曰。不也。所以者何。我獨無二。亦無伴侶從此世至後世也<p>尊者賴吒和羅語曰。大王。以是故。世尊說此世無常。要當捨去。我欲忍樂是。我知見聞是。是故剃除鬚髮。著袈裟衣。至信．捨家．無家．學道<p>拘牢婆王語曰。若賴吒和羅所說。大王。此世無常。要當捨去。者。我亦欲是忍樂於是。所以者何。此世真實無常。要當捨去<p>拘牢婆王復問曰。若賴吒和羅所說。大王。此世無滿。無有厭足。為愛走使。賴吒和羅向所說。此復有何義<p>尊者賴吒和羅答曰。大王。我今問王。隨所解答。大王。有豐拘樓國及豐後宮．豐倉庫耶<p>拘牢婆王答曰。如是<p>尊者賴吒和羅復問曰。大王。有豐拘樓國及豐後宮．豐倉庫者。若於東方有一人來。可信可任。不欺誑世。來語王言。我從東方來。見彼國土極大富樂。多有人民。大王。可得彼國爾所財物．人民．力役。欲得彼國整御之耶<p>拘牢婆王答曰。賴吒和羅。若我知有如是豐國。爾所財物．人民．力役。得彼人民整御治者。我必取之<p>如是南方．西方．北方。從大海岸若有人來。可信可任。不欺誑世。來語王言。我從大海彼岸來。見彼國土極大富樂。多有人民。大王。可得彼國爾所財物．人民．力役。欲得彼國整御之耶<p>拘牢婆王答曰。賴吒和羅。若我知有如是豐國。爾所財物．人民．力役。得彼人民整御治者。我必取之<p>尊者賴吒和羅語曰。大王。以是故。世尊說此世無滿。無有厭足。為愛走使。我欲忍樂是。我知見聞是。是故剃除鬚髮。著袈裟衣。至信．捨家．無家．學道<p>拘牢婆王語曰。若賴吒和羅所說。大王。此世無滿。無有厭足。為愛走使。我亦欲是忍樂於是。所以者何。此世真實無滿。無有厭足。為愛走使<p>尊者賴吒和羅語曰。大王。世尊知．見．如來．無所著．等正覺為我說此四事。我知忍樂是。我知見聞是。是故剃除鬚髮。著袈裟衣。至信．捨家．無家．學道<p>於是。尊者賴吒和羅說此頌曰<p class='lg'>　我見世間人　　有財癡不施<br>　得財復更求　　慳貪積聚物<br>　王者得天下　　整御隨其力<br>　海內無厭足　　復求於海外<br>　王及諸人民　　未離欲命盡<br>　散髮妻子哭　　嗚呼苦難伏<br>　衣被而埋藏　　或積薪火燒<br>　緣行至後世　　燒已無慧念<br>　死後財不隨　　妻子及奴婢<br>　貨富俱共同　　愚智亦復然<br>　智者不懷憂　　唯愚抱悒慼<br>　是故智慧勝　　逮得正覺道<br>　深著於有有　　愚癡作惡行<br>　於法非法行　　以力強奪他<br>　少智習效他　　愚多作惡行<br>　趣胎至後世　　數數受生死<br>　已受出生世　　獨作眾惡事<br>　如賊他所縛　　自作惡所害<br>　如是此眾生　　至到於後世<br>　為己所作業　　自作惡所害<br>　如果熟自墮　　老少亦如斯<br>　欲莊美愛樂　　心趣好惡色<br>　為欲所縛害　　因欲恐怖生<br>　王我見此覺　　知是沙門妙　</p><p>尊者賴吒和羅所說如是。拘牢婆王聞尊者賴吒和羅所說。歡喜奉行<p>賴吒和羅經第十六竟(六千七百七十七字)<p class='juan'>
中阿含經卷第三十一(第三念誦)</p>
</body></html>
