<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p class='juan'>
中阿含經卷第三十三</p>
<p><span class='byline'>　　　　東晉罽賓三藏瞿曇僧伽提婆譯</span><br><p><b>　　<A NAME="n386"></A>（一三四）大品釋問經第十八(第三念誦)</b><p>我聞如是<p>一時。佛遊摩竭陀國。在王舍城東。奈林村北。鞞陀提山因陀羅石室<p>爾時。天王釋聞佛遊摩竭陀國。在王舍城東。奈林村北。鞞陀提山因陀羅石室。時。天王釋告五結樂子。我聞世尊遊摩竭陀國。在王舍城東。奈林村北。鞞陀提山因陀羅石室。五結。汝來共往見佛<p>五結樂子白曰。唯然。於是。五結樂子挾琉璃琴從天王釋行。三十三天聞天王釋其意至重。欲往見佛。三十三天亦復侍從天王釋行。於是。天王釋及三十三天．五結樂子猶如力士屈伸臂頃。於三十三天忽沒不現已。住摩竭陀國王舍城東。奈林村北。鞞陀提山。去石室不遠<p>爾時。鞞陀提山光耀極照。明如火[<a href='javascript:showpic("../fontimg/019475.gif")'>火*僉</a>]。彼山左右居民見之。便作是念。鞞陀提山火燒普然<p>時。天王釋住一處已。告曰。五結。世尊如是住無事處山林樹下。樂居高巖。寂無音聲。遠離。無惡。無有人民。隨順燕坐。有大威德。諸天共俱。樂彼遠離。燕坐安隱。快樂遊行。我等未通。不應便前。五結。汝往先通。我等然後當進<p>五結樂子白曰。唯然。於是。五結樂子受天王釋教已。挾琉璃琴即先往至因陀羅石室。便作是念。知此處離佛不近不遠。令佛知我。聞我音聲。住彼處已。調琉璃琴。作欲相應偈．龍相應偈．沙門相應偈．阿羅訶相應偈。而歌頌曰<p class='lg'>　賢禮汝父母　　月及耽浮樓<br>　謂生汝殊妙　　令我發歡心<br>　煩熱求涼風　　渴欲飲冷水<br>　如是我愛汝　　猶羅訶愛法<br>　如收水甚難　　著欲亦復然<br>　無量生共會　　如施與無著<br>　池水清且涼　　底有金粟沙<br>　如龍象熱逼　　入此池水浴<br>　猶如鉤牽象　　我意為汝伏<br>　所行汝不覺　　窈窕未得汝<br>　我意極著汝　　煩冤燒我心<br>　是故我不樂　　如人入虎口<br>　如釋子思禪　　常樂在於一<br>　如牟尼得覺　　得汝妙淨然<br>　如牟尼所樂　　無上正盡覺<br>　如是我所樂　　常求欲得汝<br>　如病欲得藥　　如飢欲得食<br>　賢汝止我心　　猶如水滅火<br>　若我所作福　　供養諸無著<br>　彼是悉淨妙　　我共汝受報<br>　願我共汝終　　不離汝獨沽<br>　我寧共汝死　　不用相離生<br>　釋為與我願　　三十三天尊<br>　汝人無上尊　　是我願最堅<br>　是故禮大雄　　稽首人最上<br>　斷絕諸愛刺　　我禮日之親　</p><p>於是。世尊從三昧起。讚歎五結樂子曰。善哉。善哉。五結。汝歌音與琴聲相應。琴聲與歌音相應。歌音不出琴聲外。琴聲不出歌音外。五結。汝頗憶昔時歌頌此欲相應偈．龍相應偈．沙門相應偈．阿羅訶相應偈耶<p>五結樂子白曰。世尊。唯大仙人自當知之。大仙人。昔時世尊初得覺道。遊鬱鞞羅尼連禪河岸。阿闍和羅尼拘類樹下。爾時。[<a href='javascript:showpic("../fontimg/038049.gif")'>身*冘</a>]浮樓樂王女。名賢月色。有天名結。摩兜麗御車子。求欲彼女。大仙人。彼當求欲於彼女時。我亦復求欲得彼女。然。大仙人。求彼女時竟不能得。我於爾時住彼女後。便歌頌此欲相應偈．龍相應偈．沙門相應偈．阿羅訶相應偈。大仙人。我歌頌此偈時。彼女迴顧。怡然含笑而語我曰。五結。我未曾見彼佛世尊。然我已從三十三天聞彼世尊．如來．無所著．等正覺．明行成為．善逝．世間解．無上士．道法御．天人師。號佛．眾祐。五結。若汝能數稱歎世尊者。可與汝共事大仙人。我唯一共會。自後不復見<p>於是。天王釋而作是念。五結樂子已令世尊從定覺起已。通我於善逝。彼時。天王釋告曰。五結。汝即往彼。為我稽首佛足。問訊世尊聖體康強。安快無病。起居輕便。氣力如常耶。作如是語。大仙人。天王釋稽首佛足。問訊世尊聖體康強。安快無病。起居輕便。氣力如常耶。大仙人。天王釋及三十三天欲見世尊<p>五結樂子白曰。唯然<p>於是。五結樂子捨琉璃琴。叉手向佛。白曰。世尊。唯大仙人。天王釋稽首佛足。問訊世尊聖體康強。安快無病。起居輕便。氣力如常耶。大仙人。天王釋及三十三天欲見世尊<p>爾時。世尊告曰。五結。今天王釋安隱快樂。及諸天．人．阿修羅．揵沓和．羅剎及餘種種身安隱快樂。五結。天王釋欲見我者。隨其所欲<p>於是。五結樂子聞佛所說。善受善持。稽首佛足。遶三匝而去。往詣天王釋所。白曰。天王。我已為白世尊。世尊今待天王。唯願天王自當知時<p>於是。天王釋及三十三天．五結樂子往詣佛所。時。天王釋稽首佛足。再三自稱名姓言。唯大仙人。我是天王釋。我是天王釋<p>世尊告曰。如是。如是。拘翼。汝是天王釋<p>時。天王釋再三自稱名姓。稽首佛足。卻住一面。三十三天及五結樂子亦稽首佛足。卻住一面。時天王釋白曰。唯大仙人。我去世尊近遠坐耶<p>世尊告曰。汝近我坐。所以者何。汝有大天眷屬。於是。天王釋稽首佛足。卻坐一面。三十三天及五結樂子亦稽首佛足。卻坐一面。爾時。因陀羅石室忽然廣大。所以者何。佛之威神及諸天威德<p>時。天王釋坐已。白曰。唯大仙人。我於長夜欲見世尊。欲請問法。大仙人。往昔一時世尊遊舍衛國。住石巖中。大仙人。我爾時自為及為三十三天。乘千象車。往至鞞沙門大王家。爾時。鞞沙門大王家有妾。名槃闍那。爾時。世尊入定寂然。彼妾叉手禮世尊足。大仙人。我語彼曰。妹。我今非往見世尊時。世尊入定。若世尊從定寤者。妹便為我稽首佛足。問訊世尊聖體康強。安快無病。起居輕便。氣力如常耶。作如是說。唯大仙人。天王釋稽首佛足。問訊世尊聖體康強。安快無病。起居輕便。氣力如常耶。大仙人。彼妹為我稽首佛足。問訊世尊。世尊為憶不耶<p>世尊告曰。拘翼。彼妹為汝稽首我足。具宣汝意。問訊於我。我亦憶。拘翼。當汝去時。聞此音聲。便從定寤<p>大仙人。昔時我聞。若如來．無所著．等正覺．明行成為．善逝．世間解．無上士．道法御．天人師。號佛．眾祐出於世時。增諸天眾。減阿修羅。大仙人。我自眼見世尊弟子比丘從世尊修習梵行。捨欲離欲。身壞命終。得至善處。生於天中。大仙人。瞿毘釋女是世尊弟子。亦從世尊修習梵行。憎惡是女身。愛樂男形。轉女人身。受男子形。捨欲離欲。身壞命終。得生妙處三十三天。為我作子。彼既生已。諸天悉知。瞿婆天子有大如意足。有大威德。有大福祐。有大威神<p>大仙人。我復見有世尊弟子三比丘等。亦從世尊修習梵行。不捨離欲。身壞命終。生餘下賤伎樂宮中。彼既生已。日日來至三十三天供事諸天。奉侍瞿婆天子。天子見彼已。而說頌曰<p class='lg'>　與眼優婆私　　我字名瞿毘<br>　奉敬佛及法　　淨意供養眾<br>　我已蒙佛恩　　釋子大祐德<br>　妙生三十三　　彼知祐天子<br>　見彼本比丘　　受生伎樂神<br>　叉手面前立　　瞿婆為說偈<br>　是本瞿曇子　　我本為人時<br>　來至到我家　　飲食好供養<br>　此本與聖等　　行無上梵行<br>　今為他所使　　日來奉事天<br>　我本承事汝　　聞聖善說法<br>　得信成就戒　　妙生三十三<br>　汝本受奉事　　行無上梵行<br>　今為他所使　　日來奉事天<br>　汝以何為面　　受持佛法已<br>　反背不向法　　是眼覺善說<br>　我昔見汝等　　今生下伎樂<br>　自行非法行　　自生於非法<br>　我本在居家　　觀我今勝德<br>　轉女成天子　　自在五欲樂<br>　彼訶瞿曇等　　厭已歎瞿曇<br>　我今當進行　　天子真諦說<br>　二於彼懃行　　憶瞿曇法律<br>　知欲有災患　　即彼捨離欲<br>　彼為欲結縛　　即得捨遠離<br>　如象斷羈靽　　度三十三天<br>　因陀羅天梵　　一切皆來集<br>　即彼坐上去　　雄猛捨塵欲<br>　帝釋見已厭　　勝天天中天<br>　彼本生下賤　　度三十三天<br>　厭已妙息言　　瞿婆後說曰<br>　人中有佛勝　　釋牟尼知欲<br>　彼子中失念　　我訶更復得<br>　於三中之一　　則生伎樂中<br>　二成等正道　　在天定根樂<br>　汝說如是法　　弟子無有惑<br>　度漏斷邪疑　　禮佛勝伏根<br>　若彼覺諸法　　二得昇進處<br>　彼得昇進已　　生於梵天中<br>　我等知彼法　　大仙來至此　</p><p>爾時。世尊便作是念。此鬼長夜無有諛諂。亦無欺誑。無幻質直。若有問者。盡欲知故。不欲觸嬈彼之所問亦復如是。我寧可說甚深阿毘曇。世尊知已。為天王釋說此頌曰<p class='lg'>　於現法樂故　　亦為後世樂<br>　拘翼自恣問　　隨意之所樂<br>　彼彼之所問　　盡當為決斷<br>　世尊已見聽　　日天求見義<br>　在摩竭陀國　　賢婆娑婆問　</p><p>於是。天王釋白曰。世尊。天．人．阿修羅．揵沓和．羅剎及餘種種身各各有幾結耶<p>世尊聞已。答曰。拘翼。天．人．阿修羅．揵沓和．羅剎及餘種種身各各有二結。慳及嫉也。彼各各作是念。令我無杖．無結．無怨．無恚．無諍．無鬥．無苦。安樂遊行。彼雖作是念。然故有杖．有結．有怨．有恚．有諍．有鬥．有苦。無安樂遊行<p>時。天王釋聞已。白曰。唯然。世尊。唯然。善逝。唯然。大仙人。天．人．阿修羅．揵沓和．羅剎及餘種種身各各有二結。彼作是念。令我無杖．無結．無怨．無恚．無諍．無鬥．無苦。安樂遊行。彼雖作是念。然故有杖有結．有怨．有恚．有諍．有鬥．有苦。無安樂遊行。唯然。世尊。唯然。善逝。唯然。大仙人。如佛所說法。我悉知之。我斷疑度惑。無有猶豫。聞佛所說故<p>時。天王釋聞佛所說。歡喜奉行<p>復問曰。大仙人。慳．嫉者。何因何緣。為從何生。由何而有。復何因由無慳．嫉耶<p>世尊聞已。答曰。拘翼。慳．嫉者。因愛．不愛。緣愛．不愛。從愛．不愛生。由愛．不愛有。若無愛．不愛者。則無慳．嫉也<p>時。天王釋聞已。白曰。唯然。世尊。唯然。善逝。唯然。大仙人。慳．嫉者。因愛．不愛。緣愛．不愛。從愛．不愛生。由愛．不愛有。若無愛．不愛者。則無慳．嫉也。唯然。世尊。唯然。善逝。唯然。大仙人。如佛所說法。我悉知之。我斷疑度惑。無有猶豫。聞佛所說故<p>時。天王釋聞佛所說。歡喜奉行<p>復問曰。大仙人。愛．不愛者。何因何緣。為從何生。由何而有。復何因由無愛．不愛耶<p>世尊聞已。答曰。拘翼。愛．不愛者。因欲緣欲。從欲而生。由欲故有。若無欲者。則無愛．不愛<p>時。天王釋聞已。白曰。唯然。世尊。唯然。善逝。唯然。大仙人。愛．不愛者。因欲緣欲。從欲而生。由欲故有。若無欲者。則無愛．不愛。唯然。世尊。唯然。善逝。唯然。大仙人。如佛所說法。我悉知之。我斷疑度惑。無有猶豫。聞佛所說故<p>時。天王釋聞佛所說。歡喜奉行<p>復問曰。大仙人。欲者。何因何緣。為從何生。由何而有。復何因由無有欲耶<p>世尊聞已。答曰。拘翼。欲者。因念緣念。從念而生。由念故有。若無念者。則無有欲<p>時。天王釋聞已。白曰。唯然。世尊。唯然。善逝。唯然。大仙人。欲者。因念緣念。從念而生。由念故有。若無念者。則無有欲。唯然。世尊。唯然。善逝。唯然。大仙人。如佛所說法。我悉知之。我斷疑度惑。無有猶豫。聞佛所說故<p>時。天王釋聞佛所說。歡喜奉行<p>復問曰。大仙人。念者。何因何緣。為從何生。由何而有。復何因由無有念耶<p>世尊聞已。答曰。拘翼。念者。因思緣思。從思而生。由思故有。若無思者。則無有念。由念故有欲。由欲故有愛．不愛。由愛．不愛故有慳．嫉。由慳．嫉故有刀杖．鬥諍．憎嫉．諛諂．欺誑．妄言．兩舌。心中生無量惡不善之法。如是此純大苦陰生。若無思者。則無有念。若無念者。則無有欲。若無欲者。則無愛．不愛。若無愛．不愛者。則無慳．嫉。若無慳．嫉者。則無刀杖．鬥諍．憎嫉．諛諂．欺誑．妄言．兩舌。心中不生無量惡不善之法。如是此純大苦陰滅<p>時。天王釋聞已。白曰。唯然。世尊。唯然。善逝。唯然。大仙人。念者。因思緣思。從思而生。由思故有。若無思者。則無有念。由念故有欲。由欲故有愛．不愛。由愛．不愛故有慳．嫉。由慳．嫉故有刀杖．鬥諍．憎嫉．諛諂．欺誑．妄言．兩舌。心中生無量惡不善之法。如是此純大苦陰生。若無思者。則無有念。若無念者。則無有欲。若無欲者。則無愛．不愛。若無愛．不愛者。則無慳．嫉。若無慳．嫉者。則無刀杖．鬥諍．憎嫉．諛諂．欺誑．妄言．兩舌。心中不生無量惡不善之法。如是此純大苦陰滅。唯然。世尊。唯然。善逝。唯然。大仙人。如佛所說法。我悉知之。我斷疑度惑。無有猶豫。聞佛所說故<p>時。天王釋聞佛所說。歡喜奉行<p>復問曰。大仙人。何者滅戲道跡。比丘何行趣向滅戲道跡耶<p>世尊聞已。答曰。拘翼。滅戲道跡者。謂八支聖道。正見。乃至正定為八。拘翼。是謂滅戲道跡。比丘者。行此趣向滅戲道跡<p>時。天王釋聞已。白曰。唯然。世尊。唯然。善逝。唯然。大仙人。滅戲道跡者。謂八支聖道。正見乃至正定為八。大仙人。是為滅戲道跡。比丘者。行此趣向滅戲道跡。唯然。世尊。唯然。善逝。唯然。大仙人。如佛所說法。我悉知之。我斷疑度惑。無有猶豫。聞佛所說故<p>時。天王釋聞佛所說。歡喜奉行<p>復問曰。大仙人。比丘者。趣向滅戲道跡。斷幾法。行幾法耶<p>世尊聞已。答曰。拘翼。比丘者。趣向滅戲道跡。斷三法。修行三法。云何為三。一曰念。二曰言。三曰求。拘翼。念者。我說有二種。可行．不可行。若念不可行者。我即斷彼。若念可行者。我為彼知時。有念有智。為成就彼念故。言亦如是。拘翼。求者。我說亦有二種。可行．不可行。若求不可行者。我即斷彼。若求可行者。我為彼知時。有念有智。成就彼求故<p>時。天王釋聞已。白曰。唯然。世尊。唯然。善逝。唯然。大仙人。比丘者。趣向滅戲道跡。斷三法。修行三法。云何為三。一曰念。二曰言。三曰求。大仙人說念有二種。可行。不可行。若念增長惡不善法。減損善法者。大仙人便斷彼。若念減損惡不善法。增長善法者。大仙人為彼知時。有念有智。成就彼念故。言亦如是。大仙人說求亦有二種。可行．不可行。若求增長惡不善法。減損善法者。大仙人便斷彼。若求減損惡不善法。增長善法者。大仙人為彼知時。有念有智。成就彼求故。唯然。世尊。唯然。善逝。唯然。大仙人。如佛所說法。我悉知之。我斷疑度惑。無有猶豫。聞佛所說故<p>時。天王釋聞佛所說。歡喜奉行<p>復問曰。大仙人。比丘者。趣向滅戲道跡有幾法。護從解脫行幾法耶<p>世尊聞已。答曰。拘翼。比丘者。趣向滅戲道跡有六法。護從解脫行六法也。云何為六。眼視色。耳聞聲。鼻嗅香。舌嘗味。身覺觸。意知法。拘翼。眼視色者。我說有二種。可行．不可行。若眼視色不可行者。我即斷彼。若眼視色可行者。我為彼知時。有念有智。成就彼故。如是耳聞聲．鼻嗅香．舌嘗味．身覺觸．意知法者。我說亦有二種。可行．不可行。若意知法不可行者。我即斷彼。若意知法可行者。我為彼知時。有念有智。成就彼故<p>時。天王釋聞已。白曰。唯然。世尊。唯然。善逝。唯然。大仙人。比丘者。趣向滅戲道跡者有六法。護從解脫行六法。云何為六。眼視色。耳聞聲。鼻嗅香。舌嘗味。身覺觸。意知法。大仙人說眼視色者。有二種。可行．不可行。若眼視色增長惡不善法。<span class='corr'>減</span>損善法者。大仙人即斷彼。若眼視色減損惡不善法。增長善法者。大仙人為彼知時。有念有智。成就彼故。如是耳聞聲．鼻嗅香．舌嘗味．身覺觸。大仙人說意知法者。亦有二種。可行．不可行。若意知法增長惡不善法。減損善法者。大仙人即斷彼。若意知法減損惡不善法。增長善法者。大仙人為彼知時。有念有智。成就彼故。唯然。世尊。唯然。善逝。唯然。大仙人。如佛所說法。我悉知之。我斷疑度惑。無有猶豫。聞佛所說故<p>時。天王釋聞佛所說。歡喜奉行<p>復問曰。大仙人。比丘者。趣向滅戲道跡。命存一時頃。復斷幾法。行幾法耶<p>世尊聞已。答曰。拘翼。比丘者。趣向滅戲道跡。命存一時頃。復斷三法。行三法。云何為三。一曰喜。二曰憂。三曰捨。拘翼。喜者。我說有二種。可行．不可行。若喜不可行者。我即斷彼。若喜可行者。我為彼知時。有念有智。成就彼故。憂亦如是。拘翼。捨者。我說亦有二種。可行．不可行。若捨不可行者。我即斷彼。若捨可行者。我為彼知時。有念有智。成就彼故<p>時。天王釋聞已。白曰。唯然。世尊。唯然。善逝。唯然。大仙人。比丘者。趣向滅戲道跡。命存一時頃。斷三法。行三法。云何為三。一曰喜。二曰憂。三曰捨。大仙人說喜者。有二種。可行．不可行。若喜增長惡不善法。減損善法者。大仙人即斷彼。若喜減損惡不善法。增長善法者。大仙人為彼知時。有念有智。成就彼故。憂亦如是。大仙人說捨者。亦有二種。可行．不可行。若捨增長惡不善法。減損善法者。大仙人即斷彼。若捨減損惡不善法。增長善法者。大仙人為彼知時。有念有智。成就彼故。唯然。世尊。唯然。善逝。唯然。大仙人。如佛所說法。我悉知之。我斷疑度惑。無有猶豫。聞佛所說故<p>時。天王釋聞佛所說。歡喜奉行<p>復問曰。大仙人。一切沙門．梵志同一說．一欲．一愛．一樂．一意耶<p>世尊聞已。答曰。拘翼。一切沙門．梵志不同一說．一欲．一愛．一樂．一意也<p>時。天王釋復問曰。大仙人。一切沙門．梵志以何等故。不同一說．一欲．一愛．一樂．一意耶<p>世尊聞已。答曰。拘翼。此世有若干種界。有無量界。彼隨所知界。即彼界隨其力。隨其方便。一向說此為真諦。餘者虛妄。拘翼。是故一切沙門．梵志不同一說．一欲．一愛．一樂．一意耳<p>時。天王釋聞已。白曰。唯然。世尊。唯然。善逝。唯然。大仙人。此世有若干種界。有無量界。彼隨所知界。即彼界隨其力。隨其方便。一向說此為真諦。餘者虛妄。大仙人。以是故。一切沙門．梵志不同一說．一欲．一愛．一樂．一意耳。唯然。世尊。唯然。善逝。唯然。大仙人。如佛所說法。我悉知之。我斷疑度惑。無有猶豫。聞佛所說故<p>時。天王釋聞佛所說。歡喜奉行<p>復問曰。大仙人。一切沙門．梵志得至究竟。究竟白淨．究竟梵行．究竟梵行訖耶<p>世尊聞已。答曰。拘翼。不必一切沙門．梵志得至究竟。究竟白淨．究竟梵行．究竟梵行訖<p>時。天王釋復問曰。大仙人。以何等故。不必一切沙門．梵志得至究竟。究竟白淨．究竟梵行．究竟梵行訖耶<p>世尊聞已。答曰。拘翼。若有沙門．梵志於無上愛盡。不正善心解脫者。彼不至究竟。不究竟白淨。不究竟梵行。不究竟梵行訖。拘翼。若有沙門．梵志於無上愛盡。正善心解脫者。彼至究竟．究竟白淨．究竟梵行．究竟梵行訖<p>時。天王釋聞已。白曰。唯然。世尊。唯然。善逝。唯然。大仙人。若有沙門．梵志於無上愛盡。不正善心解脫者。彼不至究竟。不究竟白淨。不究竟梵行。不究竟梵行訖。大仙人。若有沙門．梵志。於無上愛盡。正善心解脫者。彼至究竟。究竟白淨．究竟梵行．究竟梵行訖。唯然。世尊。唯然。善逝。唯然。大仙人。如佛所說法。我悉知之。我斷疑度惑。無有猶豫。聞佛所說故<p>時。天王釋聞佛所說。善受善持。白曰。大仙人。我於長夜有疑惑刺。世尊今日而拔出之。所以者何。謂如來．無所著．等正覺故<p>世尊問曰。拘翼。汝頗憶昔時曾問餘沙門．梵志如此事耶<p>時。天王釋答曰。世尊。唯大仙人自當知之。大仙人。三十三天集在法堂。各懷愁慼。數數歎說。我等若值如來．無所著。等正覺者。必當往見。大仙人。然我等不得值如來．無所著．等正覺已。便行具足五欲功德。大仙人。我等放逸。行放逸已。大威德天子於極妙處。即便命終。大仙人。我見大威德天子於極妙處。即命終時。便生極厭。身毛皆豎。莫令我於此處速命終<p>大仙人。我因此厭．因此憂慼故。若見餘沙門．梵志在無事處山林樹下。樂居高巖。寂無音聲。遠離。無惡。無有人民。隨順燕坐。彼樂遠離。燕坐安隱。快樂遊行。我見彼已。便謂是如來．無所著．等正覺。即往奉見。彼不識我。而問我言。汝為是誰。我時答彼。大仙人。我是天王釋。大仙人。我是天王釋。彼復問我。我曾見釋。亦見釋種姓。以何等故名為釋。以何等故為釋種姓。我便答彼。大仙人。若有來問我事者。我便隨所能．隨其力而答彼。是故我名為釋。彼作是說。我等若隨其事以問釋者。釋亦隨其事答我。彼問我事。我不問彼。彼歸命我。我不歸命彼。大仙人。從彼沙門．梵志竟不得威儀法教。況復得如是問耶<p>時。天王釋而說頌曰<p class='lg'>　釋往釋往已　　釋今作是說<br>　遠離意所念　　除疑諸猶豫<br>　久遠行於世　　推求索如來<br>　見沙門梵志　　在遠離燕坐<br>　謂是正盡覺　　往奉敬禮事<br>　云何得昇進　　如是我問彼<br>　問已不能知　　聖道及道跡<br>　世尊今為我　　若意有所疑<br>　所念及所思　　其意之所行<br>　知心隱及現　　明者為我說<br>　尊佛尊為師　　尊無著牟尼<br>　尊斷諸結使　　自度度眾生<br>　覺者第一覺　　御者最上御<br>　息者尊妙息　　大仙自度度<br>　故我禮天尊　　稽首人最上<br>　斷絕諸愛刺　　我禮日之親　</p><p>於是。世尊問曰。拘翼。汝頗憶昔時。得如是離。得如是歡喜。謂於我得法喜耶<p>時。天王釋答曰。世尊。唯大仙人自當知之。大仙人。昔一時天及阿修羅而共鬥戰。大仙人。天及阿修羅共鬥戰時。我作是念。令天得勝破阿修羅。諸天食及阿修羅食。盡令三十三天食。大仙人。天及阿修羅共鬥戰時。天便得勝。破阿修羅。諸天食及阿修羅食。盡令三十三天食。大仙人。爾時有離有喜。雜刀杖．結怨．鬥諍．憎嫉。不得神通。不得覺道。不得涅槃。大仙人。今日得離得喜。不雜刀杖．結怨．鬥諍．憎嫉。得通得覺。亦得涅槃<p>世尊問曰。拘翼。汝何因得離得喜。謂於我得法喜耶<p>時。天王釋答曰。大仙人。我作是念。我於此命終。生於人間。彼若有族。極大富樂。資財無量。畜牧．產業不可稱計。封戶．食邑種種具足。謂剎利長者族．梵志長者族．居士長者族及餘族。極大富樂。資財無量。畜牧．產業不可稱計。封戶．食邑種種具足。生如是族已。成就諸根。如來所說法．律有得信者。得信已。剃除鬚髮。著袈裟衣。至信．捨家．無家．學道。學智。學智已。若得智者。便得究竟智。得究竟邊。學智。學智已。若得智．不得究竟智者。若有諸天。有大福祐。色像巍巍。光耀煒燁極有威力。安隱快樂。長住宮殿。生於最上。我生彼中<p>於是。天王釋而說頌曰<p class='lg'>　捨離於天身　　來下生人間<br>　不愚癡入胎　　隨我意所樂<br>　得身具足已　　逮質直正道<br>　行具足梵行　　常樂於乞食　</p><p>學智。學智已。若得智者。便得究竟智。得究竟邊。學智。學智已。若得智．不得究竟智者。當作最上妙天。諸天聞名。色究竟天。往生彼中。大仙人。願當得阿那含。大仙人。我今定得須陀洹<p>世尊問曰。拘翼。汝何因得此極好．極高．極廣差降。而自稱說得須陀洹耶<p>時。天王釋以偈答曰<p class='lg'>　不更有餘尊　　唯世尊境界<br>　得最上差降　　未曾有此處<br>　大仙我此坐　　即於此天身<br>　我更得增壽　　如是自眼見　</p><p>說此法時。天王釋遠塵離垢。諸法法眼生。及八萬諸天亦遠塵離垢。諸法法眼生。於是。天王釋見法得法。覺白淨法。斷疑度惑。更無餘尊。不復從他。無有猶豫。已住果證。於世尊法得無所畏。即從坐起。稽首佛足。白曰。世尊。我今自歸佛．法及比丘眾。唯願世尊受我為優婆塞。從今日始。終身自歸。乃至命盡<p>於是。天王釋稱歎五結樂子曰。善哉。善哉。汝五結大益於我。所以者何。由汝故。佛從定寤。以汝先使世尊從定寤故。令我等後得見佛。五結。我從此歸。以[<a href='javascript:showpic("../fontimg/038049.gif")'>身*冘</a>]浮樓伎樂王女賢月色嫁與汝作婦。及其父樂王本國拜與汝作伎樂王<p>於是。天王釋告三十三天曰。汝等共來。若我等本為梵天王。住梵天上。再三恭敬禮事者。彼今盡為世尊恭敬禮事。所以者何。世尊梵天。梵天當造化最尊生眾生眾生有及當有彼所。可知盡知。可見盡見<p>於是。天王釋及三十三天．五結樂子若本為梵天。住梵天上。再三恭敬禮事者。彼盡為世尊恭敬禮事。稽首如來．無所著．等正覺。於是。天王釋及三十三天．五結樂子再為世尊恭敬禮事。稽首佛足。遶三匝已。即於彼處忽沒不現<p>爾時。梵天色像巍巍。光耀煒燁。夜將向旦。往詣佛所。稽首佛足。卻住一面。即時以偈白世尊曰<p class='lg'>　為多饒益義　　見利義曰天<br>　賢住摩竭國　　婆娑婆問事　</p><p>大仙人說此法時。天王釋遠塵離垢。諸法法眼生。及八萬諸天亦遠塵離垢。諸法法眼生。於是。世尊告梵天曰。如是。如是。梵天所說<p class='lg'>　為多饒益義　　見利義曰天<br>　賢住摩竭國　　婆娑婆問事　</p><p>梵天。我說法時。天王釋遠塵離垢。諸法法眼生。及八萬諸天亦遠塵離垢。諸法法眼生<p>佛說如是。時。天王釋及三十三天．五結樂子并大梵天聞佛所說。歡喜奉行<p>釋問經第十八竟(七千三百六十八字)<p><b>　　<A NAME="n387"></A>（一三五）中阿含大品善生經第十九(第三念誦)</b><p>我聞如是<p>一時。佛遊王舍城。在饒蝦蟆林<p>爾時。善生居士子。父臨終時。因六方故。遺敕其子。善教善訶曰。善生。我命終後。汝當叉手向六方禮。東方若有眾生者。我盡恭敬．供養．禮事彼。我盡恭敬．供養．禮事彼已。彼亦當恭敬．供養．禮事我。如是南方．西方．北方．下方．上方。若有眾生者。我盡恭敬．供養．禮事彼。我盡恭敬．供養．禮事彼已。彼亦當恭敬．供養．禮事我<p>善生居士子聞父教已。白父曰。唯。當如尊敕<p>於是。善生居士子。父命終後。平旦沐浴。著新芻磨衣。手執生拘舍葉。往至水邊。叉手向六方禮。東方若有眾生者。我盡恭敬．供養．禮事彼。我盡恭敬．供養．禮事彼已。彼亦當恭敬．供養．禮事我。如是南方．西方．北方．下方．上方。若有眾生者。我盡恭敬．供養．禮事彼。我盡恭敬．供養．禮事彼已。彼亦當恭敬．供養．禮事我<p>彼時。世尊過夜平旦。著衣持缽。入王舍城而行乞食。世尊入王舍城乞食時。遙見善生居士子平旦沐浴。著新芻磨衣。手執生拘舍葉。往至水邊。叉手向六方禮。東方若有眾生者。我盡恭敬．供養．禮事彼。我盡恭敬．供養．禮事彼已。彼亦當恭敬．供養．禮事我。如是南方．西方．北方．下方．上方。若有眾生者。我盡恭敬．供養．禮事彼。我盡恭敬．供養．禮事彼已。彼亦當恭敬．供養．禮事我<p>世尊見已。往至善生居士子所。問曰。居士子。受何沙門．梵志教。教汝恭敬．供養．禮事。平旦沐浴。著新芻磨衣。手執生拘舍葉。往至水邊。叉手向六方禮。東方若有眾生者。我盡恭敬．供養．禮事彼。我盡恭敬．供養．禮事彼已。彼亦當恭敬．供養．禮事我。如是南方．西方．北方．下方．上方。若有眾生者。我盡恭敬．供養．禮事彼。我盡恭敬．供養．禮事彼已。彼亦當恭敬．供養．禮事我耶<p>善生居士子答曰。世尊。我不受餘沙門．梵志教也。世尊。我父臨命終時。因六方故。遺敕於我。善教善訶曰。善生。我命終後。汝當叉手向六方禮。東方若有眾生者。我盡恭敬．供養．禮事彼。我盡恭敬．供養．禮事彼已。彼亦當恭敬．供養．禮事我。如是南方．西方．北方．下方．上方。若有眾生者。我盡恭敬．供養．禮事彼。我盡恭敬．供養．禮事彼已。彼亦當恭敬．供養．禮事我。世尊。我受父遺教。恭敬．供養．禮事故。平旦沐浴。著新芻磨衣。手執生拘舍葉。往至水邊。叉手向六方禮。東方若有眾生者。我盡恭敬．供養．禮事彼。我盡恭敬。供養．禮事彼已。彼亦當恭敬．供養．禮事我。如是南方．西方．北方．下方．上方。若有眾生者。我盡恭敬．供養．禮事彼。我盡恭敬．供養．禮事彼已。彼亦當恭敬．供養．禮事我<p>世尊聞已。告曰。居士子。我說有六方。不說無也。居士子。若有人善別六方。離四方惡不善業垢。彼於現法可敬可重。身壞命終。必至善處。上生天中。居士子。眾生有四種業．四種穢。云何為四。居士子。殺生者。是眾生業種．穢種。不與取．邪婬．妄言者。是眾生業種．穢種。於是。世尊說此頌曰<p class='lg'>　殺生不與取　　邪婬犯他妻<br>　所言不真實　　慧者不稱譽　</p><p>居士子。人因四事故。便得多罪。云何為四。行欲．行恚．行怖．行癡。於是。世尊說此頌曰<p class='lg'>　欲恚怖及癡　　行惡非法行<br>　彼必滅名稱　　如月向盡沒　</p><p>居士子。人因四事故。便得多福。云何為四。不行欲．不行恚．不行怖．不行癡。於是。世尊說此頌曰<p class='lg'>　斷欲無恚怖　　無癡行法行<br>　彼名稱普聞　　如月漸盛滿　</p><p>居士子。求財物者。當知有六非道。云何為六。一曰種種戲求財物者為非道。二曰非時行求財物者為非道。三曰飲酒放逸求財物者為非道。四曰親近惡知識求財物者為非道。五曰常喜妓樂求財物者為非道。六曰懶惰求財物者為非道<p>居士子。若人種種戲者。當知有六災患。云何為六。一者負則生怨。二者失則生恥。三者負則眠不安。四者令怨家懷喜。五者使宗親懷憂。六者在眾所說人不信用。居士子。人博戲者。不經營作事。作事不營。則功業不成。未得財物。則不能得。本有財物。便轉消耗<p>居士子。人非時行者。當知有六災患。云何為六。一者不自護。二者不護財物。三者不護妻子。四者為人所疑。五者多生苦患。六者為人所謗。居士子。人非時行者。不經營作事。作事不營。則功業不成。未得財物。則不能得。本有財物。便轉消耗<p>居士子。若人飲酒放逸者。當知有六災患。一者現財物失。二者多有疾患。三者增諸鬥諍。四者隱藏發露。五者不稱不護。六者滅慧生癡。居士子。人飲酒放逸者。不經營作事。作事不營。則功業不成。未得財物。則不能得。本有財物。便轉消耗<p>居士子。若人親近惡知識者。當知有六災患。云何為六。一者親近賊。二者親近欺誑。三者親近狂醉。四者親近放恣。五者逐會嬉戲。六者以此為親友。以此為伴侶。居士子。若人親近惡知識者。不經營作事。作事不營。則功業不成。未得財物。則不能得。本有財物。便轉消耗<p>居士子。若人喜伎樂者。當知有六災患。云何為六。一者喜聞歌。二者喜見舞。三者喜往作樂。四者喜見弄鈴。五者喜拍兩手。六者喜大聚會。居士子。若人喜伎樂者。不經營作事。作事不營。則功業不成。未得財物。則不能得。本有財物。便轉消耗<p>居士子。若有懶惰者。當知有六災患。云何為六。一者大早不作業。二者大晚不作業。三者大寒不作業。四者大熱不作業。五者大飽不作業。六者大飢不作業。居士子。若人懶惰者不經營作事。作事不營則功業不成。未得財物則不能得。本有財物便轉消耗。於是世尊說此頌曰<p class='lg'>　種種戲逐色　　嗜酒喜作樂<br>　親近惡知識　　懶惰不作業<br>　放恣不自護　　此處壞敗人<br>　行來不防護　　邪婬犯他妻<br>　心中常結怨　　求願無有利<br>　飲酒念女色　　此處壞敗人<br>　重作不善行　　佷戾不受教<br>　罵沙門梵志　　顛倒有邪見<br>　凶暴行黑業　　此處壞敗人<br>　自乏無財物　　飲酒失衣被<br>　負債如涌泉　　彼必壞門族<br>　數往至酒鑪　　親近惡朋友<br>　應得財不得　　是伴黨為樂<br>　多有惡朋友　　常隨不善伴<br>　今世及後世　　二俱得敗壞<br>　人習惡轉減　　習善轉興盛<br>　習勝者轉增　　是故當習勝<br>　習昇則得昇　　常逮智慧昇<br>　轉獲清淨戒　　及與微妙上<br>　晝則喜眠臥　　夜則好遊行<br>　放逸常飲酒　　居家不得成<br>　大寒及大熱　　謂有懶惰人<br>　至竟不成業　　終不獲財利<br>　若寒及大熱　　不計猶如草<br>　若人作是業　　彼終不失樂　</p><p>居士子。有四不親而似親。云何為四。一者知事非親似如親。二者面前愛言非親似如親。三者言語非親似如親。四者惡趣伴非親似如親。<span class='corr'>居</span>士子。因四事故。知事非親似如親。云何為四。一者以知事奪財。二者以少取多。三者或以恐怖。四者或為利狎習。於是世尊說此頌曰<p class='lg'>　人以知為事　　言語至柔軟<br>　怖為利狎習　　知非親如親<br>　常當遠離彼　　如道有恐怖　</p><p>居士子。因四事故。面前愛言非親似如親。云何為四。一者制妙事。二者教作惡。三者面前稱譽。四者背說其惡。於是世尊說此頌曰<p class='lg'>　若制妙善法　　教作惡不善<br>　對面前稱譽　　背後說其惡<br>　若知妙及惡　　亦復覺二說<br>　是親不可親　　知彼人如是<br>　常當遠離彼　　如道有恐怖　</p><p>居士子。因四事故言語非親似如親。云何為四。一者認過去事。二者必辯當來事。三者虛不真說。四者現事必滅。我當作不作認說。於是世尊說此頌曰<p class='lg'>　認過及未來　　虛論現滅事<br>　當作不作說　　知非親如親<br>　常當遠離彼　　如道有恐怖　</p><p>居士子。因四事故。惡趣伴非親似如親。云何為四。一者教種種戲。二者教非時行。三者教令飲酒。四者教親近惡知識。於是世尊說此頌曰<p class='lg'>　教若干種戲　　飲酒犯他妻<br>　習下不習勝　　彼滅如月盡<br>　常當遠離彼　　如道有恐怖　</p><p>居士子。善親當知有四種。云何為四。一者同苦樂。當知是善親。二者愍念。當知是善親。三者求利。當知是善親。四者饒益。當知是善親。居士子。因四事故同苦樂。當知是善親。云何為四。一者為彼捨己。二者為彼捨財。三者為彼捨妻子。四者所說堪忍。於是世尊說此頌曰<p class='lg'>　捨欲財妻子　　所說能堪忍<br>　知親同苦樂　　慧者當狎習　</p><p>居士子。因四事故愍念。當知是善親。云何為四。一者教妙法。二者制惡法。三者面前稱說。四者卻怨家。於是世尊說此頌曰<p class='lg'>　教妙善制惡　　面稱卻怨家<br>　知善親愍念　　慧者當狎習　</p><p>居士子。因四事故求利。當知是善親。云何為四。一者密事發露。二者密不覆藏。三者得利為喜。四者不得利不憂。於是世尊說此頌曰<p class='lg'>　密事露不藏　　利喜無不憂<br>　知善親求利　　慧者當狎習　</p><p>居士子。因四事故饒益。當知是善親。云何為四。一者知財物盡。二者知財物盡已便給與物。三者見放逸教訶。四者常以愍念。於是世尊說此頌曰<p class='lg'>　知財盡與物　　放逸教愍念<br>　知善親饒益　　慧者當狎習　</p><p>居士子。聖法律中有六方。東方．南方．西方．北方．下方．上方。居士子。如東方者。如是子觀父母。子當以五事奉敬供養父母。云何為五。一者增益財物。二者備辦眾事。三者所欲則奉。四者自恣不違。五者所有私物盡以奉上。子以此五事奉敬供養父母。父母亦以五事善念其子。云何為五。一者愛念兒子。二者供給無乏。三者令子不負債。四者婚娶稱可。五者父母可意所有財物盡以付子。父母以此五事善念其子。居士子。如是東方二俱分別。居士子。聖法律中東方者。謂子父母也。居士子。若慈孝父母者。必有增益則無衰耗<p>居士子。如南方者。如是弟子觀師。弟子當以五事恭敬供養於師。云何為五。一者善恭順。二者善承事。三者速起。四者所作業善。五者能奉敬師。弟子以此五事恭敬供養於師。師亦以五事善念弟子。云何為五。一者教技術。二者速教。三者盡教所知。四者安處善方。五者付囑善知識。師以此五事善念弟子。居士子。如是南方二俱分別。居士子。聖法律中南方者。謂弟子師也。居士子。若人慈順於師者。必有增益則無衰耗<p>居士子。如西方者。如是夫觀妻子。夫當以五事愛敬供給妻子。云何為五。一者憐念妻子。二者不輕慢。三者為作瓔珞嚴具。四者於家中得自在。五者念妻親親。夫以此五事愛敬供給妻子。妻子當以十三事善敬順夫。云何十三。一者重愛敬夫。二者重供養夫。三者善念其夫。四者攝持作業。五者善攝眷屬。六者前以瞻侍。七者後以愛行。八者言以誠實。九者不禁制門。十者見來讚善。十一者敷設床待。十二者施設淨美豐饒飲食。十三者供養沙門梵志。妻子以此十三事善敬順夫。居士子。如是西方二俱分別。居士子。聖法律中西方者。謂夫妻子也。居士子。若人慈愍妻子者。必有增益則無衰耗<p>居士子。如北方者。如是大家觀奴婢使人。大家當以五事愍念給恤奴婢使人。云何為五。一者隨其力而作業。二者隨時食之。三者隨時飲之。四者及日休息。五者病給湯藥。大家以此五事愍念給恤奴婢使人。奴婢使人當以九事善奉大家。云何為九。一者隨時作業。二者專心作業。三者一切作業。四者前以瞻侍。五者後以愛行。六者言以誠實。七者急時不遠離。八者行他方時則便讚歎。九者稱大家庶幾。奴婢使人以此九事善奉大家。居士子。如是北方二俱分別。居士子。聖法律中北方者。謂大家奴婢使人也。居士子。若有人慈愍奴婢使人者。必有增益則無衰耗<p>居士子。如下方者。如是親友觀親友臣。親友當以五事愛敬供給親友臣。云何為五。一者愛敬。二者不輕慢。三者不欺誑。四者施與珍寶。五者拯念親友臣。親友以此五事愛敬供給親友臣。親友臣亦以五事善念親友。云何為五。一者知財物盡。二者知財物盡已供給財物。三者見放逸教訶。四者愛念。五者急時可歸依。親友臣以此五事善念親友。居士子。如是下方二俱分別。居士子。聖法律中下方者。謂親友親友臣也。居士子。若人慈愍親友臣者。必有增益則無衰耗<p>居士子。如上方者。如是施主觀沙門梵志。施主當以五事尊敬供養沙門梵志。云何為五。一者不禁制門。二者見來讚善。三者敷設床待。四者施設淨美豐饒飲食。五者擁護如法。施主以此五事尊敬供養沙門梵志。沙門梵志亦以五事善念施主。云何為五。一者教信行信念信。二者教禁戒。三者教博聞。四者教布施。五者教慧行慧立慧。沙門梵志以此五事善念施主。居士子。如是上方二俱分別。居士子。聖法律中上方者。謂施主沙門梵志也。居士子。若人尊奉沙門梵志者。必有增益則無衰耗<p>居士子。有四攝事。云何為四。一者惠施。二者愛言。三者行利。四者等利。於是世尊說此頌曰<p class='lg'>　惠施及愛言　　常為他行利<br>　眾生等同利　　名稱普遠至<br>　此則攝持世　　猶如御車人<br>　若無攝持者　　母不因其子<br>　得供養恭敬　　父因子亦然<br>　若有此法攝　　故得大福祐<br>　照遠猶日光　　速利翻捷疾<br>　不麤說聰明　　如是得名稱<br>　定獲無功高　　速利翻捷疾<br>　成就信尸賴　　如是得名稱<br>　常起不懶惰　　喜施人飲食<br>　將去調御正　　如是得名稱<br>　親友臣同恤　　愛樂有齊限<br>　謂攝在親中　　殊妙如師子<br>　初當學技術　　於後求財物<br>　後求財物已　　分別作四分<br>　一分作飲食　　一分作田業<br>　一分舉藏置　　急時赴所須<br>　耕作商人給　　一分出息利<br>　第五為取婦　　第六作屋宅<br>　家若具六事　　不增快得樂<br>　彼必饒錢財　　如海中水流<br>　彼如是求財　　猶如蜂採花<br>　長夜求錢財　　當自受快樂<br>　出財莫令遠　　亦勿令普漫<br>　不可以財與　　兇暴及豪強<br>　東方為父母　　南方為師尊<br>　西方為妻子　　北方為奴婢<br>　下方親友臣　　上沙門梵志<br>　願禮此諸方　　二俱得大稱<br>　禮此諸方已　　施主得生天　</p><p>佛說如是。善生居士子聞佛所說。歡喜奉行<p>善生經第十九竟(四千二百五十五字)<p class='juan'>
中阿含經卷第三十三(萬一千六百二十三字)</p>
</body></html>
