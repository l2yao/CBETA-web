<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><b>　　<A NAME="n514"></A>No. 28 [No. 26(2), No. 125(39.2)]</b><p class='juan'>
佛說園生樹經</p>
<p><span class='byline'>　　　　西天譯經三藏朝奉大夫試鴻臚卿傳法大師臣施護奉　詔譯</span><br><p>如是我聞。一時佛在舍衛國祇樹給孤獨園。與苾芻眾俱。是時佛告諸苾芻言。汝等當知。彼三十三天中有一大樹名為園生。其樹盤根及五由旬高百由旬。所有枝葉覆五十由旬。彼天子眾依時往彼樹下遊觀。其樹即生半努缽羅舍。時諸天子見是事已。即生歡喜適悅快樂。其後非久復生尸囉拏缽羅舍。諸天子眾依時往彼遊觀。轉增適悅快樂。又復非久即生寶網。以覆其上而為莊嚴。彼天子眾依時往彼樹下遊觀。轉復增於適悅快樂。又復非久生叉囉迦。彼天子眾依時往彼樹下遊觀。見是事已轉復增於適悅快樂。又復非久生俱砧摩羅迦。彼天子眾依時往彼樹下遊觀。轉復增於適悅快樂。又復非久生迦迦寫。彼天子眾依時遊觀。轉增適悅。又復非久彼園生樹滿樹開華。其華清淨異香殊妙。微風吹動。其香馥郁五十由旬。大風所吹滿百由旬。復有殊妙光明照於八十由旬。其樹既開華已。彼天子眾見樹開華。轉倍於前生大快樂。於夏四月居其樹下適悅娛樂<p>佛告諸苾芻。汝等當知。彼園生樹有如是事。妙華異香人所愛樂。諸聲聞人亦復如是。彼樹初生半努缽羅舍時。即如聲聞人初發信心出家向道。復次彼樹生尸囉拏缽羅舍時。即如聲聞人剃除鬚髮。被袈裟衣成聲聞相。復次彼樹生寶網時。即如聲聞人厭離諸欲捨不善法。遠離種種思惟分別。獲得初禪離生喜樂定<p>復次彼樹生叉[<a href='javascript:showpic("../fontimg/014264.gif")'>日*羅</a>]迦時。即如聲聞人外相善寂內心靜住。離諸思惟定心一想。獲得二禪定生喜樂定<p>復次彼樹生俱砧摩羅迦時。即如聲聞人離諸喜愛。身得輕安適悅妙樂。獲得第三禪離喜妙樂定<p>復次彼樹生迦迦寫時。即如聲聞人斷除一切憂苦喜樂住平等心。獲得第四禪捨念清淨定<p>復次彼樹開敷妙華。異香遍聞人所愛樂時。即如聲聞人諸漏已盡非漏隨增證無學果不受後有。人天瞻敬受大供養。同彼華開其事如是。佛告諸苾芻。汝等當知。彼三十三天諸天子眾。各各色相殊異嚴好種種莊飾。居善法堂集會圍繞。聽受帝釋天主宣說妙法。汝諸苾芻。各獲果證清淨圓滿。梵行具足一切見敬。圍繞世尊聽受妙法。同彼天眾亦復如是<p>爾時諸苾芻聞佛宣說園生樹已。各各心生歡喜踊躍。信受奉行<p class='juan'>
佛說園生樹經</p>
</body></html>
