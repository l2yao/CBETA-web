<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><p></li><p><b>　　<A NAME="n516"></A>No. 29 [No. 26(4), No. 125(39.3)]</b><p class='juan'>
佛說鹹水喻經</p>
<p><span class='byline'>　　　　失譯人名今附西晉錄</span><br><p>聞如是。一時婆伽婆。在舍衛城祇樹給孤獨園。爾時世尊告諸比丘。我與汝等說水喻七事。諦聽諦思念之。我當說。對曰。如是世尊。爾時諸比丘從佛聞教。世尊告曰。云何比丘水喻七事。若人沒於水。從水出頭復還沒水。或出頭遍觀四方。或出頭不復沒水。或有人欲行出水。或有人欲至彼岸。或有人已至彼岸。淨志得立彼岸。彼云何人沒溺於水。或有一人以不善法盡纏裹身。純罪熟至地獄一劫受罪不可療治。是謂此人常沒溺於水。是謂初入水沒溺。彼云何人出頭還沒入水。或有一人作是沒溺。有信於善法。懷慚愧求其方便。於諸善法皆懷慚愧。彼出於水還沒溺水。是謂二人沒溺於水。彼云何人出水遍觀四方。或有一人出水。彼有信於善法。有慚愧心有勇猛意。於諸不善法皆有慚愧。彼出水上不復沒溺於水。此諸賢。是謂三人喻彼出水。彼云何人出水住。或有一人作是出水。有信於善法。有慚愧有精進。於諸善法皆懷慚愧。彼於三結使盡。成須陀洹而不退轉。必當還所獲。是謂四人喻彼出水住。彼云何人出水欲至彼岸。或有一人作如是出水。彼有信於善法。有慚愧有勇猛意。於諸善法悉懷慚愧。彼盡三結使。貪欲瞋恚愚癡薄。成斯陀含。來至此間而盡苦本。是謂彼人喻彼水欲至彼岸。云何彼人已至彼岸。或有一人便出水。有信於善法。有慚愧有勇猛意。於諸善法皆懷慚愧。彼便盡五下分結成阿那含。於彼般涅槃。不復來至此間。是謂六人喻彼出水已至彼岸。彼云何人已至彼岸。淨志得立彼岸。或有一人而出水上。有信於善法。有慚愧有勇猛意。於諸善法皆懷慚愧。或有一人盡有漏成無漏。念解脫智慧解脫。於現法中疾得證通。而自娛樂盡生死源。梵行已立所作已辦。更不復受母胎。是謂彼人喻彼水已立彼出岸。如是比丘。此七人我今與汝等說七人喻水。諸世尊與諸聲聞所應。當說有大慈。欲使獲安隱皆使得度。所謂閑居處樹下空處露坐。汝等坐禪勿有懈怠。今不精勤後備有悔。是謂我所教敕。爾時諸比丘聞佛所說。歡喜奉行<p class='juan'>
佛說鹹水喻經</p>
</body></html>
