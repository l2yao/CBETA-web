<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><p></li><p><b>　　<A NAME="n530"></A>No. 36 [No. 26(51), No. 37]</b><p class='juan'>
佛說本相猗致經</p>
<p><span class='byline'>　　　　後漢安息國三藏安世高譯</span><br><p>聞如是。一時佛在舍衛國祇樹給孤獨園。佛便告比丘。本有愛不見不了。今見有從有愛。設是本有愛無有今為有。今見分明。從是本因緣。令致有愛。有愛比丘從致有本。不為無有本。何等為比丘從有愛致本。謂為癡<p>癡亦比丘有從致本不為無有本。何等為比丘癡有本從致。謂為五蓋<p>五蓋比丘亦從有本致。不為無有本。何等為比丘五蓋從有致。謂為三惡行。三惡行比丘亦有本從致。不為無有本。何等為比丘三惡行本從致。謂為不攝根<p>不攝根比丘亦有本從致。不為無有本。何等為比丘不攝根從致。謂非本念故<p>非本念比丘亦有本從致。不為無有本。何等為比丘非本念從致。謂不信故<p>不信比丘亦有本從致。不為無有本。何等為比丘不信本從致。謂惡非法聞故<p>非法聞比丘亦有本從致。不為無有本。何等為比丘非法聞本從致。謂非賢者人事<p>非賢者亦有本從致。不為無有本。何等為比丘非賢者從致。謂非賢者人共會樂<p>如是比丘已不賢者聚會滿。令不賢者事滿。已不賢者事滿。令非法滿。已非法滿。令不信滿。已不信滿。令非本念滿。已非本念滿。令不攝根滿。已不攝根滿。令三惡行犯法滿。已三惡行犯法滿。令五蓋滿。已五蓋滿。令癡滿。已癡滿。令有世間愛滿。如是愛樂滿稍轉稍轉猗增有<p>度世智慧解脫亦有本。不為無有本。何等為度世智慧解脫本。謂七覺意為本<p>七覺意從有本。不為無有本。何等為七覺意從有本。謂為四意止<p>四意止從有本。不為無有本。何等為比丘四意止從有本。謂三清淨行<p>三清淨比丘亦有本從行。不為無有本。何等為比丘三清淨有本。謂為守攝根<p>守攝根亦有本。不為無有本。何等為比丘守攝根有本。謂為本念故<p>本念比丘亦有本。不為無有本。何等為比丘本念本。謂為信本<p>信本比丘亦有本。不為無有本。何等為比丘信本有本。謂聞法經本<p>聞法經亦有本。不為無有本。何等為聞法經本。謂事賢者本<p>事賢者亦有本。不為無有本。何等為事賢者有本。謂賢者聚本<p>如是比丘。聚賢者能得事賢者。已事賢者。便聞法言。已聞法言。便致信本。已致信本。便得念本。已得念本。便攝守根。已攝守根。便得三清淨。已有三清淨。便得四意止。已得四意止本。便有七覺意。已有七覺意。便有無為解脫得度世。如是解脫度世。轉轉本。令得度世。佛說如是。弟子受行<p class='juan'>
佛說本相猗致經</p>
</body></html>
