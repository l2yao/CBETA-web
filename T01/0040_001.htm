<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><p></li><p><b>　　<A NAME="n538"></A>No. 40 [No. 26(60), No. 39]</b><p class='juan'>
佛說文陀竭王經</p>
<p><span class='byline'>　　　　北涼三藏曇無讖譯</span><br><p>聞如是。一時佛在舍衛國祇樹給孤獨園。是時阿難於屏處思惟。世間人略厭五所思者少。至死不知厭足者多。阿難日中後到佛所前為佛作禮。卻白佛言。我於屏處思惟。世間人略厭五所思者少。至死不知厭足者多。佛言。審如阿難言。世間人略厭五所思者少。至死不知厭足者多。所以者何。昔者有王名號文陀竭。生從母頂出。是故字為文陀竭。後作遮迦越王。東西南北皆屬之。有七寶。一者金輪。二者白象。三者紺色馬。四者明月珠。五者玉女婦。六者聖輔臣。七者導道主兵臣。作遮迦越王有七寶如是。王仁賢修正法不煩擾萬民。有千子皆端正高才健猛力壯。四天下皆降屬之。作王數千歲。意中自念。我有四天下人民熾盛。穀米平賤人民多富。王復自念言。我有千子皆端正無比高才健猛力壯。令天為我雨錢金銀七日七夜快耶。天聞其語隨其所願。即為雨錢金銀七日七夜。王見天雨錢金銀七日七夜。大歡喜即共相娛樂數千歲。王自念言。四天下皆屬我。我有千子七寶皆在我前。所欲得者皆已得之。天復不奪我所願。為我雨錢金銀七日七夜。文陀竭王。聞南方有閻浮提國大樂人民熾盛。王意欲往。適生意便舉七寶四種兵俱飛到。閻浮提國二十八萬里。其國見王即降伏屬之。王宿命作善故至使得是福。在俱耶尼國數千歲。王復生意。我有大國在西方。名俱耶尼。縱廣三十二萬里。我有七寶。天為我雨錢金銀七日七夜。我有千子皆端正無比高才健猛力壯。我有南方閻浮提國二十八萬里。王聞東方有弗于逮國人民熾盛。穀米平賤其國大樂。王意欲往。適生意便舉七寶四種兵俱飛行到。其國王及人民便降伏屬之。王因以正法治國。如是數千歲。王復生意。我有閻浮提國二十八萬里。我有俱耶尼國三十二萬里。我有弗于逮國三十六萬里。王聞北方有鬱單曰天下大樂人民熾盛。王意欲往到其國。其國中無貧窮。無豪羸強弱。無有奴婢尊卑。皆同一等。令我人眾官屬共食之自然粳米。自然衣被服飾諸珍寶。王適生意。便舉七寶四種兵俱飛行入鬱單曰國界。遙見地正青如翠羽色。王問邊臣言。汝曹寧見是地正青如翠羽色不。邊臣對言。唯然見之。王言。是故鬱單曰天下也。王適前行。復見地正白如雪。王復語邊臣言。見是地正白不。邊臣對言。唯然見之。王言。是故鬱單曰地自然生成擣稻米。汝曹皆當共食之。適復前行遙見諸寶樹百種衣樹。金銀璧環瓔珞皆懸著樹。王問邊臣言。汝曹見是諸寶樹不。邊臣言。唯然見之。王言。是故百種衣樹。金銀璧環瓔珞樹也。汝曹往皆當共取著之。王便前到鬱單曰國。人民皆悉降伏屬之。王治鬱單曰數千歲。復生意自念言。我有閻浮提地有拘耶尼地有弗于逮地有鬱單曰四十萬里。王意欲上須彌四寶山王。至忉利天王釋所止處。王適生意。便舉七寶百官俱飛到須彌山上。便前入天王釋宮。釋遙見文陀竭王來。便起迎之言。數聞功德。欲相見日久。仁者來大善便牽與共坐。以半之座與文陀竭王。適坐左右顧視天上有玉女侍使。皆以七寶金銀琉璃水精珊瑚虎魄車磲。以為宮殿。見之心便念言。我有閻浮提俱耶尼弗于逮鬱單曰。我舍中有雨錢金銀七日七夜。文陀竭王自念言。使天王釋死去。我欲代其處治天上。如治天下時快耶。王適生意。神便去即來還在天下。便被病困劣著床。王所從群臣官屬。悉在王床邊問王。得無有遺言。王曰。有敢問汝曹。王有何等遺言。汝曹語之言。王在時治四天下。天為雨錢金銀七日七夜。王有千子七寶皆能飛行。王上忉利天上。天王釋起迎勞賚問訊。以半之座坐之。尚復生意欲得天王釋處。適生意便來下在地。即被病困劣自悔言。人至死無有厭足。知厭足者少耳。經說言不以天雨錢金銀七日七夜故不飽也。其利少耳。其過大重。有智之人當思惟是事。復得天王釋半尚復不足。人行求道得須陀洹斯陀含阿那含阿羅漢辟支佛。至得佛道乃厭足耳。佛告阿難。時文陀竭王者。是我身也。佛說如是。阿難歡喜為佛作禮<p class='juan'>
佛說文陀竭王經</p>
</body></html>
