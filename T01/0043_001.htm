<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><p></li><p><b>　　<A NAME="n544"></A>No. 43 [No. 26(64), No. 42, No. 125(32.4)]</b><p class='juan'>
佛說閻羅王五天使者經</p>
<p><span class='byline'>　　　　宋沙門慧簡譯</span><br><p>聞如是。一時佛在舍衛國祇樹給孤獨園。佛告諸比丘。善聽以置心中。我以天眼徹見眾人生死所趣善惡之道。或有醜惡或有勇強或有怯弱。或生善道或生惡道。凡人所作為皆分別知之。人身行惡口言惡心念惡。謗訕賢聖。見邪行邪。其人壽終便墮惡道入泥犁中。凡人身行善口言善心念善。稱譽賢聖。見正行正。其人壽終便生天上人間。如是比丘。我以天眼見人終便生天上人間。如是比丘。我以天眼觀天雨墮水中。見一泡興一泡滅。我見人死識神出生。有好色者有惡色者。有勇強者有怯弱者。或生善處或生苦處。自生自死如水泡無異。復譬如人以五綵縷貫琉璃珠。用珠淨故。縷色青黃赤白黑悉現分明。我見人死魂神出生亦如是。又如冥夜以明月珠懸著宮門。有人住一面。觀門中出入者。皆一一見之。又如居高樓上望見下人往者來者走者步者坐者立者。我見人死時魂神出生。端正醜惡勇強怯弱。如所施行分別知之<p>佛告諸比丘。人生在世間時不孝父母。不敬沙門道人。不行仁義無可用心。不學經戒不畏後世者。其人身死魂神當墮閻王地獄。主者輒持行白王言。其過惡。此人非法不孝父母。不敬沙門道人。不隨仁義無可用心。無有福德不恐畏死。當有所見唯大王處其罰。如是閻王。常先安徐。以忠正語為現五天使者而問言。汝本不見。世間人始為嬰兒時。僵臥屎尿不能自護。口不知言語。亦不知好惡者耶。人言。已見皆有是。王言。汝自謂獨不如是耶。人神從行終即有生。雖尚未見常當為善。自端其身端其口端其意。奈何放心快志。人言。實愚暗不知故耳。王曰。汝自以愚癡作惡。非是父母師長君天沙門道人過也。罪自由汝。豈得以不樂故止乎。今當受之。是為閻王現第一天使<p>閻王復問。子為人時。天使者次第到。寧能覺不。人言。實不覺知。王曰。汝不見世間丈夫母人。年老時髮白齒墮。羸瘦僂步起居拄杖。人言有是。王曰。汝謂獨可得不老。凡人已生法皆當老。曼其強壯常當為善。端身口心奉行經戒。奈何自放恣。人言。愚闇故耳。王曰。汝自以愚癡作惡。非是父母君天沙門道人過也。罪自由汝。豈得以不樂故止乎。今當受之。是為閻王正教現第二天使<p>閻王復問曰。子為人時。豈不見世間男女婦人疾病者軀體苦痛坐起不安。命近憂促。眾醫不能復治。人言有是。王曰。汝謂可得不病耶。人生既老法皆當病。曼身強健當勉為善。奉行經戒端身口意。奈何自放恣。人言。愚闇故耳。王曰。汝自以愚癡作惡。非父母君天沙門道人過也。罪自由汝。豈得以不樂故止乎。今當受之。是為閻王正教現第三天使<p>閻王復問曰。子為人時。豈不見世間諸死亡者。或藏其屍或棄損之。一日至七日肌肉壞敗。狐狸百鳥皆就食之。凡人已死身惡腐爛。人言有是。王曰。汝謂獨可得不死耶。凡人已生法皆當死。曼在世間常為善。飭身口意奉行經戒。奈何自放恣。人言。愚闇故耳。王曰。汝自作惡。非是父母君天沙門道人過也。罪自由汝。不得以不樂故止。今當受之。是為閻王正教現第四天使<p>閻王復問曰。子為人時。獨不見世間弊人惡子。為吏所捕取。案罪所應刑法加之。或斷手足或削鼻耳。銳掠治刓刻肌膚。熱沙沸膏燒灌其形。裹蘊火燎懸頭日炙。屠割支解毒痛參并。人言有是。王曰。汝謂為惡獨可得解邪。眼見世間罪福分明。何不守善敕身口意奉行經道。云何自快心。人言。愚闇故耳。王曰汝自用心。作不忠正。非是父母君天沙門道人過也。今是殃罪要當自受。豈得以不樂故止耶。是為閻王忠正之教現第五天使者。佛說已。諸弟子皆受教誡。各前作禮<p class='juan'>
佛說閻羅王五天使者經</p>
</body></html>
