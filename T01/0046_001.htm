<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><p></li><p><b>　　<A NAME="n551"></A>No. 46 [No. 26(74), No. 125(41.6)]</b><p class='juan'>
佛說阿那律八念經</p>
<p><span class='byline'>　　　　後漢西域三藏支曜譯</span><br><p>聞如是。一時佛在誓牧山求師樹下。賢者阿那律。在彼禪空澤中坐思惟言。道法少欲多欲非道。道法知足無厭非道。道法隱處樂眾非道。道法精進懈怠非道。道法制心放蕩非道。道法定意多念非道。道法智慧愚闇非道。佛以聖心逆知其意。譬如力士屈申臂頃飛到其前。讚言。善哉善哉阿那律。汝所念者為大士念。聽吾語汝。大士八念善思行之。當學四禪撿意觀法。而無中止必獲大利不失所願。何謂四禪。惟棄欲惡不善之法意以歡喜。為一禪行。以捨惡念專心守一不用歡喜。為二禪行。歡喜以止。惟如法觀覺見苦樂。為三禪行又棄苦樂憂喜悉斷而住清淨。為四禪行。已學如是。而後惟行八大人念。四禪為撿意法。快見於行得利願。疾不復中止。又少欲者其義譬如王有邊臣。主諸椷簏滿中綵衣。而汝自樂著麤弊者。少欲知足。隱處精進。制心定意。智慧捨家。不以戲慢。無有差跌。必安隱人。至泥洹門。是八大人念。惟四禪撿意觀法。其義譬如王有邊臣。監主廚宰和調五味。而汝自樂乞食。趣得救身不以快心。其義譬如王有遊觀樓閣。而汝自樂山澤樹間燕處。精進無欲於世。其義譬如王有邊臣。主諸良藥及酪酥醍醐石蜜。而汝自樂有疾以服。小便趣得除惱。以行八念思惟四禪。精進不虧。心無差跌。必自安隱至泥洹門<p>佛說是已。即還誓牧告諸弟子。道當少欲無得多欲。道當知足無畜遺餘。道當隱處無樂眾會。道當精進無得懈怠。道當制心無得放逸。道當定意無得亂念。道當智慧無得愚闇。比丘當少欲者快。謂身自少欲。不使眾人知我少欲。義當從是。比丘知足。謂應器法衣床臥病藥。得食足止不畜遺餘。義當從是。比丘隱處。謂避人間。不入眾會。遠居山澤巖石樹間。如有四輩。若王大臣來從問道。為說清淨欲令疾去。譬如貧人負豪姓債為主所牽抴。欲離不樂潛隱遠遁。義當從是。比丘精進。謂斷非法。勤行經道未常懈惓。上中後夜經行坐臥。常覺寤意念淨以除五蓋。義當從是。比丘制心。棄欲惡法。坐意惟觀。以斷苦樂得四禪行。義當從是。比丘定意。謂常一心。觀身觀意觀法。不為猗行。攝念就道捨癡惱想。義當從是。比丘智慧。謂知四諦苦習盡道。何謂苦諦。生苦老苦病苦死苦。憂悲惱苦。恩愛別苦。怨憎會苦。所欲不得苦。合五盛陰苦。生苦者。謂人隨行所墮。受胞成生已出形現根入受長。老者。謂人根熟形變。髮白齒落筋緩皮皺僂步拄杖。病者。謂人罪行所致癰疽瘡膿癇癲長病亦百餘種。死者。謂人命逝形壞。溫消氣絕魂神離逝。是皆為苦。何謂習諦。謂婬心樂喜而生恩愛志在貪欲令復有漏。眾行滋盛以著自縛。所謂愛者。眼愛色耳愛聲。鼻愛香舌愛味。身愛細滑心愛所欲。但觀其常樂。在望安以為利。呼言是我有以著自縛。從是故色痛想行識五陰愛盛。見常貪樂。謂是我有以著自縛。所謂色者。精神所受。地氣水氣火氣風氣變化為形。以所愛著。令眼識色耳識聲鼻識香舌識味身識細滑意識法著。信為習諦。何謂盡諦。不受不入愛盡無餘。縛著已解。如慧見者。不復有一切故。世間人無所見五陰所著。計數已盡愛縛都解。已從慧見。非常苦空非身故斷。是為盡諦。何謂道諦。謂八直道。正見正思正言正行正治正命正志正定。何謂正見。正見有二有俗有道。知有仁義。知有父母。知有沙門梵志。知有得道真人。知有今世後世。知有善惡罪福。從此到彼以行為證。是為世間正見。已解四諦苦習盡道。已得慧見空淨非身。是為道正見。正思亦有二。思學問思和敬思誡慎思無害。是為世間正思。思出處思忍默思滅愛盡著。是為道正思。正言亦有二。不兩舌不惡罵不妄言不綺語。是為世間正言。離口四過講誦道語。心不造為盡無復餘。是為道正言。正行亦有二。身行善口言善心念善。是為世間正行。身口精進心念空淨。消蕩滅著。是為道正行。正治亦有二。不殺盜婬。不自貢高。修德自守。是為世間正治。離身三惡。除斷苦習。滅愛求度。是為道正治。正命亦有二。求財以道不貪苟得。不詐紿心於人。是為世間正命。以離邪業。捨世占候。不犯道禁。是為道正命。正志亦有二。不嫉妒不恚怒不事邪。是為世間正念。離心三惡。行四意端。清淨無為。是為道正志。正定亦有二。性體淳調安善安固。心不邪曲。是為世間正定。得四意志。惟空無想不願見泥洹源。是為道正定。是為道諦。比丘捨家棄捐恩愛。安靜思道無所戀慕。意不隨欲淨無罣礙。是為道法義當從是。賢者阿那律聞佛說經。開導其意受行三月。漏盡意解得三治以為證已。自覺得羅漢。便說偈言<p class='lg'>　夫欲而無厭　　樂眾以放意<br>　是行以致苦　　修惡多所著<br>　少欲知道行　　知慚不自見<br>　是法墮清淨　　遠惡致度世<br>　道意不貪生　　亦無樂死別<br>　吾以如空定　　諸苦得待時<br>　從佛受教命　　守行棄欲惡<br>　所身患已捨　　得利就無為<br>　自致至三治　　已拔恩愛根<br>　當於維沙聚　　竹園般泥洹　</p><p class='juan'>
佛說阿那律八念經</p>
</body></html>
