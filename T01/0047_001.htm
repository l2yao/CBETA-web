<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><p></li><p><b>　　<A NAME="n553"></A>No. 47 [No. 26(83)]</b><p class='juan'>
佛說離睡經</p>
<p><span class='byline'>　　　　西晉月氏國三藏竺法護譯</span><br><p>聞如是。一時婆伽婆。在婆祇尸牧摩鼻量鹿野苑中。彼時尊者大目乾連在摩竭善知識村。彼尊者大目乾連。獨在靜處經行而睡。世尊知尊者大目乾連獨在靜處經行而睡。彼時世尊知尊者大目乾連獨在靜處經行睡已。即如其像三昧正受。以三昧意猶若力士屈申臂頃。世尊亦如是。在婆祇尸牧摩鼻量鹿野苑中忽然不現。至摩竭善知識村在尊者大目乾連前。彼時世尊從三昧起告尊者大目乾連曰。汝目乾連汝目乾連汝欲睡。唯然世尊。為何以念而欲睡耶。莫行想。莫分別想。莫多分別。如是睡當離。汝若睡不離者。汝目乾連。如所聞法如所誦法。廣當誦習。如是睡當離。若不離者。汝目乾連。如所聞法如所誦法。當廣為他說。如是睡當離。若不離者。汝目乾連。如所誦法如所聞法。意當念當行。如是睡當離。若不離者。汝目乾連。當以冷水洗眼及洗身支節。如是睡當離。若不離者。汝目乾連。當以兩手相挑兩耳。如是睡當離。若不離者。汝目乾連。當起出講堂。四方視及觀星宿。如是睡當離。若不離者。汝目乾連。當在空處仿佯行。當護諸根。意念諸施後當具想。如是睡當離。若不離者。汝目乾連。當還離仿佯。舉尼師壇敷著床上結跏趺坐。如是睡當離。若不離者。汝目乾連。當還入講堂。四疊敷鬱多羅僧著床上。舉僧伽梨著頭前。右脅著床上。足足相累。當作明想當無亂意。常作起想思惟住。汝目乾連。莫樂床莫樂右脅眠莫樂睡。莫樂世間恭敬以為味。何以故。目乾連。我不說近一切法。我亦不說不近一切法。云何目乾連。我說不近一切法。汝目乾連。我說不親近白衣。目乾連。若親近白衣住者。但有論俱不與誦俱。因彼論便有諛諂憍慢。因有憍慢便有嫉妒。因嫉妒不知息。汝目乾連。若有不息已。三昧便遠離。是為目乾連我說此不親近法。云何目乾連。我說親近法。目乾連。當至靜處草蓐為床。默然不言。遠離諸惡離人眾。常當坐思惟。是為目乾連我說親近法。目乾連。若入村乞食。當莫求利報。當莫求恭敬。汝目乾連息利報恭敬意已。當入村乞食。汝目乾連。入村乞食。當莫以想入他家。何以故。目乾連。居士家多有俗緣。若比丘入居士家不共言。彼比丘便作是念。誰有向此居士護說。我而令居士不共我言。便有恚心。有恚已便有貢高。因有貢高便有不息。目乾連。有不息意。已便遠離三昧。汝目乾連。若說法時當莫見勝負。當作不勝意。若作勝意便有多論。因多論便有貢高。因貢高便有嫉妒。因嫉妒便有不息。目乾連。不息已。我說遠離三昧。汝目乾連。若說法時當作有益。當決定說。當莫非他說。當如師子吼論。如是目乾連。當如是學。於是尊者大目乾連從坐起一面著衣。叉手向世尊。白世尊曰。唯世尊。云何比丘。至竟盡至竟無垢至竟行梵行。此目乾連。若比丘所有病痛。若苦若樂若不苦不樂。當觀彼痛是無常住。當觀是敗壞。當觀是無染。當觀是盡。當觀是正。當觀是止住處。當如是觀彼痛。當觀彼痛無常住。當觀是敗壞。當觀是無染。當觀是盡。當觀是止。當觀是止住。便不著此世間。不著已便不恐怖。不恐怖已捨有餘般涅槃。生便盡梵行已成所作已辦。名色已有知如真。是為目乾連比丘至竟盡至竟無垢至竟梵行至竟行梵行。佛如是說。尊者目乾連聞世尊所說。歡喜而樂<p class='juan'>
佛說離睡經</p>
</body></html>
