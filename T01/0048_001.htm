<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><p></li><p><b>　　<A NAME="n555"></A>No. 48 [No. 26(85)]</b><p class='juan'>
佛說是法非法經(出中阿含)</p>
<p><span class='byline'>　　　　後漢安息國三藏安世高譯</span><br><p>聞如是。一時佛在舍衛國祇樹給孤獨園。是時佛告諸比丘。比丘應曰唯然。比丘從佛聽佛說。有賢者法。比丘聽說。亦有非賢者法。當聽熟聽熟知熟念說。比丘唯然從佛受教。佛便說是<p>何等比丘非賢者法。若比丘大姓。<span class='corr'>喜</span>道欲學道。若有餘同學比丘非大姓。比丘大姓故。為自憍身欺餘。是非賢者法<p>何等為賢者法。賢者學計是我不必從大姓。能斷貪婬能斷瞋恚能斷愚癡。或時有比丘非大姓家。但有方便受法。如法說如要行隨法行。為從是名聞故。如法行隨法諦不自譽。亦不欺餘。是賢者法。或時一者比丘。色像多端正。餘比丘不如。便從端正故自譽欺餘。是非賢者法。賢者復不爾。賢者自計色端正我不必從。是能斷貪婬能斷瞋恚能斷愚癡。或時有比丘不端正。但隨法多少受行。便從是得譽得名聞。受法諦隨法行。不自譽亦不欺餘。是賢者法<p>或時一者比丘。善語言善說。餘比丘不如。便從善語言善說自譽欺餘。是非賢者法。賢者復不爾。賢者學計是我不必從善美語。亦不從知善美說。能斷欲貪能斷瞋恚能斷愚癡<p>或時比丘。言語不善美。亦不善說故。但如法受教。多少隨行。便從是得恭敬。從是得名聞。是法從受法行諦。不自譽亦不欺餘。是賢者法<p>或時是聞一者比丘。年大多知識。相知富饒。餘比丘不如。便從年大從多知識。從是自譽自憍欺餘。是非賢者法<p>賢者復不爾。賢者但念學計是我不必從年大故。亦不從多知識故。亦不從多得福故。能斷貪欲能斷瞋恚能斷愚癡<p>或時比丘年亦不大。亦不多知識。福亦不饒。但受法欲隨法。欲隨法行。多少便從是得名聞。是從法隨法諦。不自譽不自憍亦不欺餘。是賢者法<p>或時是聞一者比丘。知聞經能說經。知律知入通經。餘比丘不如。便從入故。從通經故。自譽自憍欺餘。是非賢者法<p>賢者復不爾。賢故但計學。是我不必從入故。亦不從通經故。能斷貪欲能斷瞋恚能斷愚癡<p>或時有比丘。無有入。亦不通經。但受法隨法。正求隨法行。便從是得恭敬得名聞。是從持法隨法行諦。不自譽不自憍亦不欺餘。是賢者法<p>或時一者比丘。自求不從相知求。不過七家。一處坐一時食。從後不取。餘比丘不如。便從一食後不取。自譽自憍欺餘。是非賢者法。賢者復不爾。賢者但學。我不必從一食後不取不從。是故能斷貪欲能斷瞋恚能斷愚癡。或時比丘不一食不從後取。但受法隨法正受隨法。從是得恭敬。從是得名聞。是法隨法諦。不自譽不自憍亦不欺餘。是賢者法<p>或時一者比丘。土中塚間止但三領名故。餘比丘不如。便從名故。自譽自憍欺餘。是非賢者法<p>賢者復不爾。賢者但計學。我不必從三領名故。能斷貪欲能斷瞋恚能斷愚癡。或時比丘。無有三領名。但受法隨法。正受隨法。便從是得恭敬得名聞。是法隨法諦。不自譽不自憍亦不欺餘。是賢者法<p>或時一者比丘露中止。或時樹下。或時空澤塚間。在所臥具。餘比丘不如。便從是故。自譽自憍欺餘。是非賢者法<p>賢者復不爾。賢者但計學。我不必從是露中樹下空澤間故。能斷貪欲能斷瞋恚能斷愚癡<p>或時比丘。無有是上說。但受法隨法。正受隨法。便從是得恭敬得名聞。是法隨法諦。不自譽不自憍不欺餘。是賢者法<p>或時比丘。已得第一禪。餘比丘不如便從第一禪故。自譽自憍欺餘。是非賢者法<p>賢者復不爾。賢者但學第一禪者。佛說自知是受是法諦。不自譽不自憍不欺餘。是賢者法<p>或時比丘。有二禪德。或有三禪德。或有四禪德。如第一禪說。是賢者法<p>或時比丘。解空行意。或時解識行意。或時解非常行意。或時解無有思想意行有思想行意。餘比丘不如。便從是得思想無有思想行。便自譽自憍亦欺餘。是非賢者法。賢者復不爾。賢者但計學。無有思想亦無有思想行。佛說從計我有是是受法隨法諦。不自譽不自憍不欺餘。是賢者法<p>佛說比丘我已說賢者法。亦說非賢者法。比丘當自思惟。賢者法亦當思惟。非賢者法已思惟。當行賢者法。捨非賢者法。受賢者法隨法。比丘應當學是佛說。是比丘受著心行<p class='juan'>
佛說是法非法經</p>
</body></html>
