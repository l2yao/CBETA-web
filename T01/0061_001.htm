<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><p></li><p><b>　　<A NAME="n581"></A>No. 61 [No. 26(121), Nos. 62, 63, No. 99(1212), No. 100(228), 125(32.5)]</b><p class='juan'>
佛說受新歲經</p>
<p><span class='byline'>　　　　西晉月氏國三藏竺法護譯</span><br><p>聞如是。一時佛在舍衛國東苑鹿母園中。與大比丘眾五百人俱。是時世尊。七月十五日。於露地敷坐。比丘僧前後圍遶。佛告阿難曰。汝今於露地速擊揵槌。所以然者。今七月十五日是受新歲之日。是時尊者阿難。右膝著地長跪叉手。便說此偈<p class='lg'>　淨眼無與等　　無事而不練<br>　智慧無染著　　何等名受歲　</p><p>爾時世尊復說此偈報阿難曰<p class='lg'>　受歲三業淨　　身口意所作<br>　兩兩比丘對　　自陳所作短<br>　還自稱名字　　今日眾受歲<br>　我亦淨意受　　唯願原其過　</p><p>爾時阿難復以此偈問其儀曰<p class='lg'>　過去琩F佛　　辟支及聲聞<br>　盡是諸佛法　　獨是釋迦文　</p><p>爾時世尊復更以偈報阿難曰<p class='lg'>　琩F過去佛　　弟子清淨心<br>　皆是諸佛法　　非今釋迦文<br>　辟支無此法　　無歲無弟子<br>　獨逝無伴侶　　不與他說法<br>　當來佛世尊　　琩F不可計<br>　彼亦受此歲　　如今瞿曇法　</p><p>是時尊者阿難聞此語已。歡喜踊躍不能自勝。即昇講堂手執揵槌。並作是說。我今擊此如來信鼓。諸有如來弟子眾者盡當普集。爾時阿難復說此偈<p class='lg'>　降伏魔力怨　　除結無有餘<br>　露地擊揵槌　　比丘聞當集<br>　諸欲聞法人　　度流生死海<br>　聞此妙響音　　盡當速集此　</p><p>爾時尊者阿難已擊揵槌。至世尊所頭面禮足。在一面住白世尊言。今正是時。唯願世尊。何所敕使。是時世尊告阿難曰。汝隨次第坐。如來自當知時。是時世尊坐于草坐。告諸比丘。汝等盡當坐于草坐。諸比丘對曰。如是世尊。時諸比丘各坐草坐。是時世尊默然觀諸比丘已。便敕諸比丘。我今欲受新歲。我無過咎於眾人乎。又不犯身口意耶。如來說此語已。諸比丘默然不對。如來是時復三告諸比丘。我今欲受新歲。然我無過於眾人乎。是時尊者舍利弗。即從坐起長跪叉手。白世尊言。諸比丘眾觀察如來無身口意過。所以然者。世尊今日不度者度。不脫者脫。不涅槃者令得涅槃。無救護者為作救護。為盲者作眼目。為病者作醫王。三界獨尊無能及者。最尊最上。未起道意者令發道意。眾人未悟。尊令悟之。未聞法者使令聞之。為迷者作徑路導以正法。以此事緣如來無咎於眾人也。亦無身口意過。是時舍利弗白世尊言。我今亦向如來自陳。然無過咎於如來及比丘僧乎。世尊告曰。汝今舍利弗。都無身口意所作非行。所以然者。汝今智慧無能及者。種種智慧。無量智慧。無邊之智。無與等智。疾智捷智。甚深之智。平等之智。少欲知足樂之處。多諸方便。念不錯亂摠持三昧。根原具足戒。成就三昧。成就智慧。成就解脫。成就解脫知見。成就勇悍。能忍所說。知惡之為非法。心性庠序。不行卒暴。猶如轉輪聖王最大太子。當紹王位。轉於寶輪。舍利弗亦復如是。轉於無上清淨法輪。諸天世人及龍鬼神魔若魔天。本所不轉。汝今所說常如法議。未曾違理<p>是時舍利弗白佛言。此五百比丘盡當受歲。此五百人盡無過咎於如來乎。世尊告曰。我亦不責此五百比丘身口意行。所以然者。此舍利弗大眾之中。極為清淨無諸瑕穢。今此眾中最小下座。得須陀洹道。必當上及不退轉法。以是之故我不怨責此眾<p>爾時朋耆奢在此眾中。即從坐起前至世尊所。頭面禮足白世尊言。我今堪任欲有所論。世尊告曰。欲有所說今正是時。朋耆奢即於佛前。歎佛及比丘僧。而說此偈<p class='lg'>　十五清淨日　　五百比丘集<br>　諸縛結悉解　　無愛更不生<br>　轉輪大聖王　　群臣所圍繞<br>　普遍諸世界　　天上及世間<br>　大將人眾導　　為人作導師<br>　弟子樂侍從　　三達六通徹<br>　皆是真佛子　　無有塵垢者<br>　能斷欲愛刺　　今日自歸命　</p><p>爾時世尊可朋耆奢所說。是時朋耆奢作是念。如來今日可我所說。歡喜踊躍不能自勝。即從坐起禮佛卻退還就本位。爾時世尊告諸比丘。我聲聞中第一造偈弟子。所謂朋耆奢比丘是。所說無疑難。亦是朋耆奢比丘是也。爾時諸比丘聞佛所說。歡喜奉行<p class='juan'>
佛說受新歲經</p>
<blockquote class='FuWen'>按此受新歲經。竺法護譯者。國本宋本。皆編於容函中。丹藏則容函中。有名受歲經者。而與此經大別。今依開元錄撿之。則丹藏之經正是容函受歲經耳。此宋藏經。與此竟函新歲經。文異義同。似是同本異譯耳。則開元錄中以新歲經。為單譯者厥義未詳。今且欲類聚以待賢哲。故以此經移編于竟函焉</blockquote></body></html>
