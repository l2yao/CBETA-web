<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><p></li><p><b>　　<A NAME="n583"></A>No. 62 [No. 26(121), Nos. 61, 63 No. 99(1212), No. 100(228), No. 125(32.5)]</b><p class='juan'>
佛說新歲經</p>
<p><span class='byline'>　　　　東晉天竺三藏曇無蘭譯</span><br><p>聞如是。一時佛在舍衛國祇樹給孤獨園。與大比丘眾八萬四千人俱。舍利弗目連等。前後圍遶。聽佛說經。佛處大會。猶如須彌眾山之王。獨峻高顯。如月盛滿照于群星。威光唯景。如紫金耀於是場地。皆作金色。卓然特異。巍巍無侶。於時世尊。與比丘眾俱。清淨無量。如日如雲。終竟三月。以至新歲。諸比丘眾寂然憺怕。一心自思念於道。定無有異想。於是賢者阿難。即從座起。偏袒右臂。右膝著地。長跪叉手。前自歸佛足。以偈歎曰<p class='lg'>　佛尊所以來　　遊此以濟護<br>　三月處於斯　　祇樹孤獨園<br>　所願以具足　　今正是其時<br>　導師無等倫　　應宣布新歲　</p><p>於時世尊。聞阿難說偈歎誦。至真寂坐一面。告賢者大目揵連。汝往詣三千大千世界。幽閑山谷。峻頂石室。悉遍聲告諸比丘眾。始進舊學。逮諸未悟。悉使來會於斯祇樹。所以者何。如來以到欲立新歲。時大目揵連。踊在虛空。承佛聖旨。而發洪音。告于三千大千世界。其大響中自然演偈。而說頌曰<p class='lg'>　仁等所以處　　林藪山石間<br>　新歲時已到　　心所願當成　</p><p>時諸比丘。所在遊居。三千大千世界。聞斯偈告。各各以神足若干方便。變現其身。到祇樹園。行詣佛所。受立新歲。并在佛邊。合集弟子。各從異方他土來者。一時都會。凡八十萬四千億垓。欲受新歲。彼時世尊。告賢者阿難。汝往擊于揵搥。時今已到。阿難受教。即從座起。而撾揵搥。聲遍佛土。一佛大國。地獄餓鬼畜生。聞揵搥音。承佛威神。一切諸病苦毒悉除。皆得安隱。於時世尊。以淨梵音。告諸比丘。汝等宜起行舍羅籌。各各相對。悔過自責。相謝眾失所犯非法。各忍和同。淨身口心。令無餘穢。時諸比丘。即受佛教。各從坐起。在世尊前。各各相謝。懺悔所失訖。還復坐在其本位<p>佛時見眾各還位坐。佛[<a href='javascript:showpic("../fontimg/005104.gif")'>乖/土</a>]慈愍。因從座起。而自叉手。向諸比丘言。諸比丘眾。當和心相向。向汝悔過。所以者何。我身口意。儻相違失。雖無上尊如來至真無有誤失。闕漏之業。心不放逸。不失智慧。無所貪慕。不毀禁戒。於諸聲聞緣覺中。尊德超諸天世間人民。三界最長。而無等侶。又諸比丘若種姓出家學道。修沙門法。心性各異。志操不同。在斯佛業。當可施行。宜奉訓誨。不得違犯。所以者何。若有比丘。處於聖眾。建立新歲。身行各異。心念不同。而懷諛諂。計彼比丘。不受真正。不應具戒。所以者何。身口意淨。乃善真正。受佛具戒。心抱恭恪。順上中下。不為慢恣。慚愧下意。乃應法戒。所以者何。如是行者。無有怨憎。不為結恨。觀古今法。無有憒亂。建立新歲。亦無瞋恚自大之心。所以者何。戒禁清淨。造立新歲。建立最大戒。不清淨。非佛弟子。猶如死人屍形在地。棄捐塚間。天上世間。諸天人民。各齎良藥。神咒好術。愍念療之。不能使活。如是比丘。毀犯禁戒。正使入眾。若干新歲。不能自救。建成新歲。所以者何。是人毀戒。會歸自然。因還獲報。地獄餓<span class='corr'>鬼</span>畜生苦毒。酸楚無量。汝勤慎之。佛說是法已。即從座起。離于草蓐。尋時三千大千世界。六反震動。箜篌伎樂。不鼓自鳴。天於虛空。雨眾名香。而散雜花。佛說是戒法品時。告比丘眾。時諸比丘。各在本坐。以佛聖旨威神之誨。功勳光明。皆以普周。各自起立。心不復樂。在於常坐山巖樹下。唯是為欲。各從座起。稽首佛足。口自白言。一切諸法。皆從佛受。聖則道本。為一切護。慈愍之目。最尊殊特。聖德無上。超絕無侶。巍巍堂堂。宣布道化。於時如來。遷延尊位。懺謝聖眾。矜愍天下。還就草蓐。佛適復坐。聖眾亦然。各就故位。復坐如法<p>爾時世尊。見歲時到。愍念諸會。在比丘前。三自令竟。所立畢訖。五比丘從座起。建立新歲。適立新歲。一萬比丘。得成道跡。八千比丘。得阿羅漢。虛空諸天。八萬四千。咸見開化。皆發無上正真道意。講說經法。不可計數。眾生之類。建立三乘。今佛慈哀。[<a href='javascript:showpic("../fontimg/011859.gif")'>打-丁+王</a>]屈至尊。處在眾座。度脫危厄。十方蒙濟。於時難頭和難龍王。各捨本居。皆持澤香栴檀雜香。往詣佛所。至新歲場。歸命於佛及與聖眾。稽首足下。以栴檀雜香。供養佛及比丘僧。便以斯偈。而歡頌曰<p class='lg'>　其在於山巖　　坐於陰樹下<br>　若遊於大海　　而懷飢瞋恨<br>　來坐立新歲　　億載眾生集<br>　供養悉奉佛　　得成甘露門　</p><p>於時海龍王。齎赤真珠。化作上妙交露閣帳。廣長四百里。紫紺琉璃。而共合成。手執擎持。行虛空中。出龍宮上。從交露閣。八味水池。流清灑地。供養如來及比丘眾。以交露閣。貢上大聖及比丘僧。以珠瓔珞。散佛聖眾。即說偈言<p class='lg'>　清淨如虛空　　等一自然無<br>　禁戒最清淨　　踰珍妙明珠<br>　無央數眾輩　　坐在於大會<br>　悉供養安住　　及諸聲聞眾　</p><p>爾時十方諸菩薩。天龍神王。各從十方面而來合會。化作若干奇妙供具。供養世尊及比丘眾。稽首歸命。諮受經典。各復如是。等無有異。咸來稽首。皆發無上正真道意。於是天人。各各發心。供養世尊及諸聖眾。以偈歎曰<p class='lg'>　其心以清淨　　第一無思議<br>　聖眾最尊長　　在於會中坐<br>　去離一切想　　善除眾垢穢<br>　今日奉供養　　所敬不可議<br>　開化常眾難　　一切諸塵勞<br>　其戒禁清淨　　猶寶明月珠<br>　常心思惟正　　斷眾結瞋恨<br>　今日離垢尊　　合會立新歲<br>　誨心難調化　　遵行猶太山<br>　消礙常行法　　佛安立新歲　</p><p>時諸天人。說是偈已。稽首佛足。忽然不現。各歸本宮。而各欣悅以法自娛。於時世尊。顯大陰涼。眾寶交露。以布聖眾。便說此偈<p class='lg'>　其戒最清淨　　所行甚難逮<br>　今日以樂施　　覆遍立新歲<br>　貢上安住子　　護戒甚清淨<br>　如鶡愛其毛　　佛威護新歲　</p><p>佛告諸比丘。今佛世尊。雖新歲一年一會。修行法則。清淨道護。嚴身口意三事無穢。奉行十善。四等六度。蠲除六情三毒五蓋十二牽連。淨如日出照於天下。明暉照耀眾冥消索入于道明。無上正真。一切和同。苦樂無二。乃應道法。佛於是即說頌曰<p class='lg'>　諸佛興出快　　說經法亦快<br>　聖眾和同快　　和常得安樂　</p><p>佛說如是。諸比丘眾。諸天龍鬼神阿須倫。世間人民。聞佛所說。莫不歡喜。作禮而去<p class='lg'>　最尊行為在舍衛　　為眾弟子說如是<br>　一切為在祇樹會　　今缽和蘭造為常<br>　舍利弗叉手白佛　　願聞等見缽和蘭<br>　三界有名誠說時　　比丘自淨法云何<br>　舍利弗羅我布草　　為於樹下降魔力<br>　若曹布草亦如是　　今汝所生當自淨<br>　如應賢者坐　　是為無所畏<br>　已坐樂無欲　　在三界安隱<br>　夏行今已竟　　為是佛弟子<br>　當各自分別　　愍傷在世間<br>　今是歲大月　　為覺第一智<br>　能自捨身行　　見斷若干苦<br>　為說諸罪惱　　覺知無數苦<br>　是已得道跡　　今為缽和蘭<br>　貪欲瞋恚薄　　亦能除本癡<br>　為能斷生死　　亦不惱想根<br>　自致得天上　　亦來生人間<br>　是已得二道　　今為缽和蘭<br>　已致得天上　　亦不得下生<br>　為在所生天　　諸愛為已滅<br>　世間第一法　　尊行為已得<br>　是已得二道　　今為缽和蘭<br>　一切諸惡惱　　為盡得解脫<br>　已得四甘露　　是為無所畏<br>　諸冥為已壞　　所向一切苦<br>　是二四最道　　今為缽和蘭　</p><p>一月已竟即得一智　二月已到便得二智　一時三月便得三智　噲樂三智今為缽和蘭　已拔四瘡無有餘者　已度岸住為得安隱　已竟四月為無所者　已成功德今為缽和蘭　能伏龍頭難頭和羅　須彌山動亦并海水　所致天處皆為其動　目揵連輩今為缽和蘭<p class='lg'>　自覺最賢者　　為諸處已盡<br>　為世間祐者　　佛自說是語<br>　常獨行樹間　　為譬喻如群<br>　為最辟支佛　　今為缽和蘭<br>　三處不復著　　眾為意清淨<br>　三神為已定　　為己離憍慢<br>　在三界無欲　　亦不動靜意<br>　安譬如須彌　　今為缽和蘭<br>　已行在右四　　四道為已定<br>　佛說是賢者　　最為眾增德<br>　所祠施最安　　終無有能敗<br>　佛得眾聚慧　　今為缽和蘭<br>　持戒為已具　　眾力不能動<br>　法食衣被服　　常樂在山間<br>　是為已堅行　　具足無瑕穢<br>　清淨行者地　　今為缽和蘭<br>　持戒斷諸惡　　眾叉手受法<br>　為一切所向　　眾魔皆為伏<br>　諸天常善人　　稱譽戒具足<br>　不復睹眾魔　　今為缽和蘭　</p><p class='juan'>
佛說新歲經</p>
</body></html>
