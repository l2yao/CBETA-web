<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><p></li><p><b>　　<A NAME="n587"></A>No. 64 [No. 26(122)]</b><p class='juan'>
佛說瞻婆比丘經</p>
<p><span class='byline'>　　　　西晉三藏法師法炬譯</span><br><p>聞如是。一時婆伽婆。在瞻婆琣髐W法賴池水上。彼時世尊十五日說戒。在比丘僧前坐。世尊坐已觀諸比丘意之所念。觀諸比丘意之所念已。夜初一分時坐默然住。於是有異比丘從坐起一向著衣叉手向世尊白世尊曰。唯世尊。夜一時已過。世尊及比丘僧坐已久。唯願世尊。當說戒。彼時世尊默然住。世尊至夜半默然坐住。彼比丘再叉手向世尊白世尊曰。唯世尊。夜已過初時夜已過半。世尊。比丘僧坐已久。唯願世尊。當說戒。彼時世尊亦默然住。彼時世尊於夜半後坐默然住。彼比丘三叉手向世尊白世尊曰。唯願世尊。夜已過初時。夜已過半。夜已過半後明星欲出。不久當明星出。世尊。比丘僧坐已久。唯願世尊。當說戒。彼時世尊告此比丘曰。我比丘眾中有不淨者。彼時尊者大目乾連亦在眾中會。眾中會已。於是尊者大目乾連作是念。世尊為說何比丘。言眾中有不淨。我寧可作如其像三昧正受。以三昧意。觀諸比丘意之所念。於是尊者大目乾連。即如其像三昧正受。以三昧意觀諸比丘意之所念。尊者大目乾連即便知之。世尊所為比丘。於是尊者大目乾連從三昧起。便至彼比丘所。到已牽彼比丘臂將出門外。汝愚人去。汝不應在此宿。無有比丘共汝住者。汝今為比丘外。於是尊者大目乾連牽彼比丘臂將出門外。反閉門。閉門已。至世尊所。到已禮世尊足。卻坐一面。尊者大目乾連卻一面已白世尊曰。世尊。所說比丘者。言眾中有不淨。我已牽彼比丘臂將出門外。汝愚人去。汝不應在此宿。無有比丘共住汝。今比丘為是外。唯世尊。已過夜初分。已過夜半。已過夜半後夜。已欲曉明星出時。明星不久當出。世尊。比丘僧坐已久。願世尊。當說戒。汝目乾連。彼愚癡人為多受罪。而觸嬈世尊及比丘僧。若目乾連。眾中有不淨比丘。如來說戒者。彼愚人頭當破為七分。是故汝目乾連。從今日始汝等當共說戒。如來不復來說戒。何以故。目乾連。此一愚人如是過已。過觀而觀屈申卷舒持僧伽梨衣缽。而於他梵行者自言是梵行。此目乾連。若人言是梵行者。若人作是念。沙門為幻。沙門為麤。沙門為刺。沙門非言。如是知已便棄著外。何以故。恐壞餘淨比丘故。猶若目乾連。成就稻田麥田。若中有惡草生。彼草根如麥根。枝節葉實亦如是。未成其子當棄之。目乾連。若成子已。彼田居士便作是念。此為是壞麥子之草。麥之刺麥之麤。彼便拔棄著外。何以故。恐壞餘淨麥故。如是目乾連。若有一愚人作是念過已。過觀而觀屈申卷舒持僧伽梨衣缽。而於餘梵行者自言是梵行者。若目乾連。他稱言是梵行者。彼若作是念。此沙門壞。此沙門<span class='corr'>刺</span>。此沙門麤。此沙門非言。彼知已便棄著外。何以故。恐壞餘淨比丘故。猶若目乾連。彼田居士。於冬月時治大穀積。若彼穀所有豎固住者。一向皆離去。謂所有若草若葉。彼揚著風中一向吹去。彼田居士。執掃帚在中是目乾連若愚人作是行過已過觀穀故。如是目乾連。若一愚人。作是行過已。過觀而觀屈申卷舒持僧伽梨衣缽。而於他梵行者。自言是梵行者。若目乾連。他稱是梵行者他作是念。此沙門壞。此沙門麤。此沙門刺。彼知已棄著外。何以故。恐壞餘比丘故。猶目乾連。彼田居士。彼求水欲通水。執極利斧入於林中。彼執斧<span class='corr'>[<a href='javascript:showpic("../fontimg/014822.gif")'>木*豕</a>]</span>樹。謂彼所有樹堅固住而不可入。謂所有枯樹打已斧則陷入。田居士截其根。載根已通其中。通其中已便作木筧函通水。如是目乾連。或一愚人作如是行過已。過觀而觀屈申卷舒持僧伽梨衣缽。而於他梵行者。自言是梵行者。若目乾連。他稱言是梵行者。彼作是念。沙門壞。沙門麤。沙門刺。沙門非。彼知已棄著外。何以故。恐壞餘淨比丘故。說偈曰<p class='lg'>　共止及當知　　惡求及瞋恚<br>　恚恨不捨貪　　不棄幻諛諂<br>　莊人詐言息　　自說是沙門<br>　自作諸惡行　　惡見非是樂<br>　多作諸妄言　　如是知彼已<br>　悉皆不與會　　擯棄不共止<br>　知時具淨行　　分別誰言已<br>　非息言沙門　　惡行擯棄已<br>　不與惡共止　　數數及日日<br>　悉皆共集會　　當棄此苦際　</p><p>佛如是說。彼諸比丘聞世尊所說。歡喜而樂<p class='juan'>
佛說瞻婆比丘經</p>
</body></html>
