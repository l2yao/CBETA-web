<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><b>　　<A NAME="n591"></A>No. 66 [No. 26(131), No. 67]</b><p class='juan'>
佛說魔嬈亂經</p>
<p><span class='byline'>　　　　失譯人名附後漢錄</span><br><p>聞如是。一時婆伽婆。在跋祇尸牧摩鼻量鹿野園中。彼時尊者大目乾連。為世尊作窟。時露地彷徉。教授令作。彼時魔波旬。自化其身令微小。入尊者目乾連腹中。彼時目乾連。便作是念。何以故。我腹便重。猶若食豆。我寧可如其像三昧正受。以三昧意。自觀己腹。於是尊者大目乾連。離彷徉處。至經行捶。敷尼師壇。結跏趺坐。於是尊者大目乾連。即如其像三昧正受。以三昧意。自觀己腹。彼尊者大目乾連。即便知之。此魔波旬。入我腹中。於是尊者大目乾連。還從三昧起告魔波旬曰。汝波旬還出。汝波旬還出。莫觸饒如來及如來弟子。莫於長夜遭無量苦。無義饒益。於是魔波旬。便作是念。此沙門亦不知不見。而作此言。汝波旬出。汝波旬出。莫觸嬈如來及如來弟子。莫於長夜遭無量苦。無義饒益。謂彼世尊。有如是力。如是有所能。彼世尊猶不能知我見我。況復弟子。能知能見。是事不然。汝波旬汝所念。我亦知之汝所作念。沙門不知不見。而作此言。波旬出波旬出。莫觸嬈如來及如來弟子。莫於長夜遭無量苦。無義饒益。謂彼世尊。有如是力。如是有所能。彼猶不能知我見我。況復弟子。能知見我。是事不然。於是魔波旬。復作是念。此沙門為知見我。而作此言。汝波旬出。汝波旬出。莫觸嬈如來及如來弟子。莫於長夜遭無量苦。無義饒益。於是魔波旬。即從尊者大目乾連口中出。便在前立。彼魔波旬。卻住一面已。尊者大目乾連。告波旬曰。波旬昔過去世有如來。名拘樓孫無所著等正覺。我在彼時。亦為觸嬈魔。我有妹名迦羅。汝是彼子。汝波旬當以此知。汝是我妹子。彼拘樓孫如來無所著等正覺。魔波旬有弟子。名毗樓(音聲)薩若。最上最賢。勝諸弟子。何以故。波旬而令尊者毗樓。字為毗樓薩若。波旬此尊者毗樓者。住梵天上。能以香聲。滿千世界。無有弟子與此等者與聲等者。無相似者。謂能說法。此波旬以是故。而令尊者毗樓。名曰毗樓薩若。此波旬以何方便令彼名薩若字曰薩若。此波旬名薩若者。彼依村城住。早起著衣服持衣缽。詣村城乞食。自護其身。諸根具足。意念常定。彼詣村城乞食已。中後而還。舉衣缽澡浴其足。舉尼師壇。著右肩上。若至靜處。若至樹下。若至空處。依敷尼師壇。結跏趺坐。輕舉速疾。入想知滅正受。彼中牧羊人。若見牧牛人。或擔薪人。或行路人。若見彼速疾入想知滅正受。見已作是念。此沙門。坐此靜處今命終。我等寧可以乾草木牛糞。若敷碎草木。積覆其身。然火當還。彼牧羊人牧牛人。擔薪人行路人。以乾草木。若敷碎草木。積覆其身。然火已離而還。於是尊者薩若。過夜已從三昧起。輕舉速疾收拭其衣。依城村住。彼晨起著衣服。與衣缽俱。詣城村乞食。自能護身。具足諸根。意念常定。若彼所見。牧羊人。牧牛人。擔薪人。行路人。見已作是念。此沙門在他靜處而命終。我等以乾草木牛糞。若敷碎草木。積覆其身。然火已離而還。而今此尊者。還復命存。此波旬。以是方便故。名為薩若。字曰薩若(還生)。於是度數(弊也)簸提旬(惡也常波)作是念。此剃頭沙門。以黑纏形。彼與禪俱。與禪相應。常行於禪。猶若驢常荷擔。繫在櫪上。或不得麥。禪而禪。與禪相應。常行於禪。如是剃頭沙門。以黑纏形。或與禪俱。與禪相應。行禪。猶若貓子。在於鼠穴前。而欲捕鼠在中。禪而禪。與禪相應。行於禪。如是此剃頭沙門。以黑纏形。常與禪俱。與禪相應。常行禪。猶若猶若鵂狐在空牆上。在中捕鼠。禪而禪。與禪相應。常行禪。如是此剃頭沙門。以黑纏形常與禪俱。與禪相應。常行禪。猶若鵁在水岸上。伺魚於中。禪而禪。如是此剃頭沙門。以黑纏形。與禪相應。禪而禪。此云何名為禪。為何所禪。為是何禪。或亂或忘或不定。我亦不見來。亦不見去。亦不見住。亦不見終。亦不見生。我寧可為婆羅門居士說。如是此沙門。精進當罵之。當打。當說非。當恚之。若少多罵打。瞋恚說其非。若意有異者。此惡魔求其便索其便。或得其便。或得其因緣。此魔波旬為弊魔。而向婆羅門居士。彼沙門精進。當罵之說其非。當瞋恚之。彼精進沙門。當以木打之。當以石擲。或以杖撾。或破彼精進沙門頭。或裂衣壞缽。謂彼時婆羅門居士命終。彼因彼緣。身壞死生惡趣泥犁中。生彼已。作是念。今已受此苦。更或能復劇是處。而我於精進沙門。發於邪。於是波旬。取拘樓孫如來無所著等正覺弟子。破其頭壞其缽裂其衣。便往至拘樓孫如來無所著等正覺所。彼時拘樓孫如來無所著等正覺。在無量百千眾前圍遶。而為說法。拘樓孫如來無所著等正覺。遙見弟子。頭被打破。衣缽被裂。從遠而來。見已告諸比丘。汝諸比丘。當見此比丘。為弊魔。向婆羅門居士說。汝當取精進沙門。罵之撾打。當瞋恚少多撾打。瞋恚意或能有若干。而此弊魔。求其便。索其因緣。求其因緣。得其因緣。汝諸比丘。當與慈俱滿一方已正受住。如是二三四上下一切諸方意與慈俱。無怨無二無恚。極廣極大。無量極分別。滿一切諸方已正受住。如是意與悲喜護俱。滿一切諸方已正受住。當令弊魔求其便。索其因緣。不得其便。不得其因緣。於是波旬。向拘樓孫如來無所著等正覺弟子。說如此言。彼與慈俱。滿一方已正受住。如是二三四上下一切諸方意與慈俱。無怨無二無恚。極廣極大。無量極分別。滿諸方已正受住。如是意與悲喜護俱。滿一切諸方已正受住。謂彼惡魔求其便。索其因緣。不能得其便。不能得其因緣。於是波旬弊魔作是念。我以此方便。不能得此沙門便。不能得此沙門其因緣。我寧可向婆羅門居士說。汝當取此精進沙門。當恭敬承事禮事供養。少多供養承事禮事已。若意有異。而彼弊魔。求其便索其便。索其因緣。得其便。得其因緣。此弊魔旬。向居士婆羅門說。彼精進沙門。當供養。當承事禮事。令婆羅門居士。脫衣敷地。而作是言。令此精進沙門。當蹈上行。精進沙門當遊上行。此精進沙門。為極苦行。當令我等於長夜得義饒益。令婆羅門居士。自洗其髮。以敷著地。而作是言。精進沙門。當蹈上行。精進沙門。當遊上行。此精進沙門。為極苦行。當令我等於長夜得義饒益。當令婆羅門居士。手執囊種種滿中。而作是言。唯願諸賢。當取此隨所用之。當令我等長夜得義饒益。令婆羅門居士信樂。為彼精進沙門。自以手牽。將入己家。隨所欲施。唯願諸賢。當取此施。隨所用之。當令我等長夜得義饒益。彼時婆羅門居士命終。彼因彼緣。身壞死。生善處天上。生於彼已。便作是念。我等此樂。無過於是。我等因向精進沙門有等見故。於是波旬為拘樓孫如來無所著等正覺弟子。供養恭敬。承事禮事。便至拘樓孫如來無所著等正覺弟子所。彼時拘樓孫如來無所著等正覺。於無量百千眾在前圍繞。而為說法。拘樓孫如來無所著等正覺。遙見弟子他所供養恭敬。承事禮事。從遠而來。見已告諸比丘。汝諸比丘見不。此弊魔波旬。向婆羅門居士。說當供養恭敬。承事禮事。恭敬彼精進沙門。少多恭敬承事禮事供養意。若有異。彼弊魔波旬。求其便。索其因緣。得其便。得其因緣。汝諸比丘。當於一切行。見無常住。當見盡。當見離。當見滅。當見止。當見止住處。而令弊魔波旬。求其便。索其因緣。不得其便。不得其因緣。彼波旬。為拘樓孫如來無所著等正覺弟子。說如此言。此一切行。見無常住見盡見離見滅見止住處。彼弊魔波旬。求其便。索其因緣。不能得便。不得其因緣。於是弊魔波旬。便作是念。我以此方便。不能得精進沙門便。不能得其因緣。我寧可化作年少小兒童男形像。住他道邊。手執大木。當用擊尊者毗樓首。破令血流。彼時拘樓孫如來無所著等正覺。依城村住。晨起著衣服持衣缽。欲詣城村乞食。及尊者毗樓。隨後比丘。於是弊魔。在他處化作年少小兒童男形像已。在他道邊。手執大木。用擊尊者毗樓首。令血流。於是尊者毗樓。被擊首破流血。隨從拘樓孫如來無所著等正覺後。於是拘樓孫如來無所著等正覺。至村已。以一切身力。右旋顧視而視。不恐不怖。不驚不懅。而觀諸方。拘樓孫如來無所著等正覺。見尊者毘樓。被擊首破血流。從後而來。見已說言。此弊魔為非為無厭足。復次波旬。拘樓孫如來無所著等正覺。說言未竟。彼時弊魔。即以其身。墮大泥犁中。彼波旬。在大泥犁中。具有四事。無樂六更。身現受痛。鉤鎖鎖之。謂彼地獄獄卒。便至弊魔所。到已作是言。汝若此鎖解者。汝當知我在地獄中。以滿百歲在地獄中。彼時魔波旬。便恐怖身毛皆豎。尊者大目乾連。即時說偈曰<p class='lg'>　云何止地獄　　而令惡在中<br>　犯佛婆羅門　　及犯此比丘<br>　名阿鼻泥犁　　而令惡止中<br>　犯佛婆羅門　　及犯此比丘<br>　鎖解則為百　　在中受苦痛<br>　在阿鼻泥犁　　令惡止其中<br>　若有不知者　　比丘佛弟子<br>　如是受此苦　　當受黑之報<br>　在於園觀中　　及此地眾生<br>　不種食粳米　　當生北拘牢<br>　極大須彌山　　親近於解脫<br>　自能分別者　　身則行念持<br>　彼山止泉中　　常住於此劫<br>　其形如金色　　光明靡不照<br>　作眾諸伎樂　　是釋樂所遊<br>　彼亦有二俱　　在前而恭敬<br>　若釋在前行　　升此高堂上<br>　見釋所從來　　各各自娛樂<br>　若見比丘來　　還顧有羞恥<br>　若有升堂上　　則能問比丘<br>　當知有此魔　　愛盡得解脫<br>　當為比丘記　　聞說當如是<br>　拘翼我知汝　　愛盡得解脫<br>　聞說智慧記　　釋得歡喜樂<br>　比丘多作行　　當為更說此<br>　若有升此堂　　釋者能致問<br>　云何名為堂　　汝釋在其上<br>　汝釋我當記　　此名受報處<br>　如是千世界　　有此千世界<br>　無有勝此堂　　如是受報處<br>　釋得自在遊　　在中最清明<br>　化一能為百　　在此報堂上<br>　釋得自在遊　　昇在此堂上<br>　足指能動之　　令天眼而睹<br>　釋得自在遊　　昇在鹿堂上<br>　神足能動轉　　甚深極覆藏<br>　難動難可轉　　彼有琉璃地<br>　聖之所居處　　滑澤極柔軟<br>　所敷極軟褥　　言語亦柔軟<br>　最勝今天王　　善能作伎樂<br>　種種若干異　　諸天來會聚<br>　趣向須陀洹　　無量諸千種<br>　及百諸那術　　至三十三天<br>　說法為作眼　　彼聞此法已<br>　信樂則然可　　我知有此法<br>　則名曰仙人　　謂至梵天上<br>　能令諸梵問　　彼梵有此見<br>　所見亦如前　　常見有常住<br>　我當為梵記　　仙人我此見<br>　不見不如前　　我常有常住<br>　我見報相應　　梵天身在前<br>　我今當何說　　我常計有常<br>　謂能知此世　　等覺之所說<br>　若有有所習　　所生受其報<br>　火無有是念　　我當燒愚人<br>　火燒愚人已　　隨行則被燒<br>　如是汝波旬　　近於此如來<br>　久作斯惡行　　受報亦當久<br>　汝魔莫厭佛　　及莫嬈比丘<br>　以此比丘說　　魔在鼻量國<br>　鬼有憂慼念　　目連所感勤<br>　恐怖極恐懼　　忽然則不現　</p><p class='juan'>
佛說魔嬈亂經</p>
</body></html>
