<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><b>　　<A NAME="n593"></A>No. 67 [No. 26(131), No. 66]</b><p class='juan'>
弊魔試目連經(一名魔嬈亂經)</p>
<p><span class='byline'>　　　　吳月支國居士支謙譯</span><br><p>聞如是。一時佛遊於焚祇國妙華山恐懼聚鹿苑中。爾時賢者大目乾連。夜於冥中經行。由於平路經行往返。於時弊魔往詣佛所。自化徹景入目連腹中。賢者大目乾連。吾腹何故而作雷鳴。猶如飢人而負重擔。吾將入室正受三昧觀察其源。於是目連即入其室三昧觀身。即時睹見弊魔作化徹景入其腹中。即謂之曰。弊魔且出且出。莫嬈如來及其弟子。將無長夜獲苦不安墜于惡趣。魔心念言。今此沙門未會見我亦不知我。橫造妄語弊魔且出且出。勿嬈如來及其弟子。將無長夜獲苦不安。正使其師大聖世尊尚不知吾。況其弟子。目連報曰。吾復知復知卿今心所念。其師大聖尚不能知。況其弟子。知吾所在耶。魔即恐懼。今此沙門已覺我矣。即化徹身出住其前。目連告魔。乃往過去久遠之世。拘樓秦佛時。我曾為魔。號曰瞋恨。吾有一姐名曰黤黑。爾時汝為作子。以是知之是吾姐子。爾時有佛出于世間。號拘樓秦如來至真等正覺。有二弟子。一曰洪音。二曰知想。最尊第一仁賢難及。何故賢者名曰洪音。住於梵天謦揚大聲。聞于三千大千世界。何故賢者名知想。若處閑居坐於樹下曠野山中。如其色像三昧正受。牧羊牧牛擔薪負草田居行人。見之如此各相謂言。於此命過。吾等各各輩薪負草共蛇維之。如其所言即共蛇維。知想比丘從三昧起。奮迅衣服去其埃灰。更整法服持缽入城國邑聚落而行分衛。牧牛羊者負薪草人。必懷驚愕各各相謂。吾在曠野閑居。見此比丘坐於樹下。而不喘息謂之命過。共積薪草而蛇維之。今者知想以是之故曰想識。於是瞋恚魔心自念言。此輩沙門自謂持戒。寂然默聲思惟而行。譬如狗貓思欲捕鼠。靜然不動鼠出即搏。沙門禪思亦復如是。譬如鶬鶴而欲捕魚。默靜聲潛思魚出則吞。諸沙門等亦復如是。潛思惟念專有所求。譬如大驢晝負重[<a href='javascript:showpic("../fontimg/044633.gif")'>馬*太</a>]至夜疲極。飢渴潛思欲得食飲。諸沙門等亦復如是<p>時魔心念。我寧可化於此國土長者梵志。取諸持戒沙門道人。撾捶罵詈裂衣破缽破頭。<span class='corr'>令</span>起瞋恚。吾因是緣得其方便。尋如所念。即化國中長者梵志。取諸沙門持戒奉法。撾捶罵詈壞缽破頭裂其被服。此諸沙門。如貓捕鼠如鶴吞魚。譬如鴟梟於樹間捕鼠。諸沙門坐禪亦復如是如驢飢疲。時諸比丘。皆被毀辱低頭直行。至拘樓秦佛所。佛為四輩天龍鬼神廣說經道。見諸比丘被毀辱來告諸比丘。比丘。今瞋恨魔化諸國中長者梵志。取諸持戒奉法沙門。撾捶罵詈破頭壞缽裂其衣服。令心變恨起瞋恚意。吾以是緣得其方便使道不成。爾等於此當行四等慈悲喜護。不懷怨結無瞋恨心。廣大難限普安無邊等于十方。雖求汝便終不能得。比丘受教。所在閑居曠野一心禪思。行四等心意無增減。時瞋恚魔。雖求持戒奉法沙門之便永不能得。爾時長者梵志從受魔教。毀辱持戒奉法沙門。壽終之後皆歸惡趣勤苦瘦惱考掠之處。在地獄中受其化身。譬如大樹。其廣大如大曠野。在燒鐵地裸形目投。各自謂言。吾等薄祐殃暴弊惡。乃取持戒奉法沙門毀辱罵詈。吾等於此歸命呼嗟。不能得見持戒奉法沙門。欲求其便因緣相見。已自造此自獲其殃坐隨魔教不能護身<p>爾時瞋恚魔心自念言。因是方便求諸沙門持戒人便。永不能得。必當變行化諸長者梵志。供養奉侍持戒沙門。衣被飯食床臥醫藥使貪供養。因是之緣吾得其便。尋如其計即化國中長者梵志。所在行路四徼道中。若在街曲見諸持戒沙門道人。布髮著地令行其上。皆口稱曰持戒沙門。修身勤行難值難遇。唯蹈吾髮使我長夜得福無量。持擎衣服往造其所稽首長跪。願見愍傷受此衣服。笥斂盛食詣就精舍。若街巷里頭供奉上供養持戒沙門難值難遇。願受此供使我長夜得福無量。抱之擎之若負擔之。輿之歸於其舍坐著好床。出諸飯食衣服袈裟金銀七寶。而著其前長跪白曰。持戒沙門難值難見。願受此供。唯見愍傷恣意所欲。使我長夜得福無量。時拘樓秦佛為諸四輩諸天龍神。見諸持戒沙門道士。為諸長者梵志所見供養敬事無量。告諸比丘。今瞋恚魔化諸長者梵志使供養持戒沙門道士。衣被飯食床臥醫藥。恣意所欲使著供養。吾因是緣得其方便。壞其善心使道不成。汝等所由閑居巖處曠野。念諸萬物所在無常。雖著衣食莫以貪樂苦空非身。魔雖求便終不能得。諸比丘即受拘樓秦如來至真等正覺教行之如法。魔雖求便永不能得魔所教化。長者梵志。使令供養持戒沙門。由此之德皆生天上。生天上已各心念言。吾等供養奉法沙門持戒清淨自獲是福。不由他人非天所與<p>爾時拘樓秦佛如來至真等正覺。飯食之後以日昳時。與大弟子洪音俱行遊於郡縣。於時弊魔化作大人為勇猛士。手執大棒住于道側。竊舉大棒擊洪音頭。破頭灑血其血流離。爾時辟[<a href='javascript:showpic("../fontimg/042504.gif")'>雨/對</a>]在世尊後。如影隨形默聲無言。時拘樓秦如來無極大聖。還顧歎息口演此言。今瞋恚魔。不知節限所造大過。時瞋恚魔。即以此身墮沒地獄宛轉地獄。如魚蝌蚪出水在於陸地。譬如生剝牛皮。宛轉在地痛不可言。時魔波旬。在於地獄宛轉毒痛。又過於此億千萬倍。譬若如人身得狂病走不安處。時魔波旬。墮大地獄苦痛無量。時泥梨傍往語之言。子欲知之。若有一籌。一鳥飛現知過十千萬歲。如是之比亦復難限。弊魔吾在地獄壽數如是。然後乃從大地獄出。更復遭厄二萬餘歲。爾時弊魔甚大愁毒。佛為目連說此偈言<p class='lg'>　瞋魔所受罪　　其地獄何類<br>　拘樓秦佛時　　化眾及弟子<br>　所可受患惱　　一切見考治<br>　火然自燒身　　其[<a href='javascript:showpic("../fontimg/019475.gif")'>火*僉</a>]面繞形<br>　其地獄如斯　　瞋恚魔所在<br>　拘樓秦佛時　　洪音大弟子<br>　假使在佛前　　及觀比丘眾<br>　因由緣受罪　　斯須得動擾<br>　設有喜評相　　比丘佛弟子<br>　必當獲此殃　　趣於極苦患<br>　如人投深淵　　捨於天宮殿<br>　不在玉女間　　棄於天上樂<br>　其有曉了此　　比丘佛弟子<br>　自興從已出　　危害墮苦患<br>　魔當知吾身　　倚於解脫門<br>　不天處天人　　忉利名聞天<br>　假使分別此　　比丘佛弟子<br>　自身犯非法　　因此歸惡趣<br>　其以一足指　　動搖最勝宮<br>　所處神足力　　目連大感應<br>　其有曉了此　　比丘佛弟子<br>　身自為興立　　安能墮惡趣<br>　設端正有百　　微妙好玉女<br>　見比丘禪思　　彼不住園觀<br>　假使分別此　　比丘佛弟子<br>　比丘自造行　　或能歸惡趣<br>　假使等和同　　詣帝釋問事<br>　天帝為解不　　何因獲解脫<br>　釋應時發遣　　隨其所問答<br>　若自無所著　　然後得解脫<br>　假使曉了此　　比丘佛弟子<br>　隨己所作行　　自到歸惡趣<br>　或有至梵天　　難問梵天王<br>　何因致是處　　得立于梵天<br>　梵天即答曰　　隨問而發遣<br>　今吾所立處　　未曾懷邪見<br>　從梵天普見　　光明有退轉<br>　吾今當何說　　我身長存乎<br>　假使曉了比　　比丘佛弟子<br>　身自犯非法　　自然歸勤苦<br>　其火無想念　　我當燒愚癡<br>　愚騃自興火　　還自危燒身<br>　波旬當解此　　用意向如來<br>　還自危其身　　如火燒癡人<br>　人喜為眾惡　　長夜為己身<br>　命來不自覺　　無得嬈比丘<br>　魔慎莫試佛　　無嬈諸弟子<br>　長夜不安隱　　必當歸惡趣<br>　於時魔降伏　　坐恐比丘故<br>　彼聞此憂愁　　應時忽不現　</p><p>佛說如是。諸天龍神莫不歡喜<p class='juan'>
弊魔試目連經</p>
</body></html>
