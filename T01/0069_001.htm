<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><p></li><p><b>　　<A NAME="n597"></A>No. 69 [No. 26(132), No. 68]</b><p class='juan'>
佛說護國經</p>
<p><span class='byline'>　　　　西天譯經三藏朝奉大夫試光祿卿明教大師臣法賢奉　詔譯</span><br><p>如是我聞。一時世尊在俱盧城。出遊化利漸漸至于睹羅聚落。與大苾芻眾安止其中。時彼聚落有婆羅門大長者等。互相議曰。此大沙門瞿曇。棄捨王位出家為道。果滿圓明名稱普聞。即是應供正等正覺明行足善逝世間解無上士調御丈夫天人師佛世尊。於天魔。梵沙門婆羅門人及非人等界。以自行願成等正覺。流大悲心宣說正法。初善中善後善。文義深遠純一無雜。具足圓滿梵行之相。如是具足最尊最上。我等若見共獲善利。是故我等。當詣佛所瞻禮稱讚。眾共議已同往佛會。到佛所已有禮佛者。有但合掌者。有種種稱讚者。如是之眾禮讚既已。各坐一面。爾時世尊為眾說法。令眾心悅發大道意。時彼婆羅門大長者等。聽受法已咸皆忻悅發大道心。即從座起合掌向佛。種種稱讚禮佛而退<p>爾時會中有大長者名曰護國。戀慕佛故不離法會。作如是念。我所聞法堪可依憑必成正覺。我若在家永處輪迴。佛難值遇。以信出家為求出離。是故我今離諸放逸發大精進。依佛出家淨修梵行。我當志願剃除鬚髮而被法服。是時護國長者作是念已。即從座起前詣佛所。頭面禮足合掌向佛而白佛言。我從世尊獲聞正法。厭輪迴苦起信樂心。是故我今求佛出家。唯願世尊。攝受於我。佛言護國。汝信出家父母聽不。護國答言。不也世尊。父母不聽。佛言護國。父母不聽不得出家。護國復白佛言。世尊。雖父母未聽。我當求請堅令聽許。佛告護國。如汝所願今正是時<p>爾時護國長者稟承佛旨禮佛而退。還歸其舍白父母言。父母慈念願聽我言。我於佛會聞佛說法。其所聞法我悉了知。即起正信樂欲出家。唯願父母當聽許我。是時父母告護國言。汝樂出家當求何利。復有何得而求出家。汝若出家勿為求丐而活命耶。汝應當知。我今財賄珍寶無量。汝但在家捨財作福。當受富樂何須出家。如是父母善言誘勸。是時護國又復白言。父母當念。我厭輪迴棄捨世榮。志求出家唯願聽許。如是護國再三求請。是時父母又復告言。汝所堅念志求出家。勿為求丐而活命耶。我家庫藏金銀珍寶眾多無量。汝但在家捨財作福。當受富樂何須出家。如是父母二三誘勸。是時護國又復告言。父母若不聽。我從今已往誓不飲食乃至命終。發誓願已即絕飲食。是時護國眾多知識。聞是事已。即時共詣護國長者父母之所咸共白言。長者主。我等皆聞。汝子護國愛樂出家。彼雖志求汝不聽許。我知汝子。然受富樂求道心堅。今不聽許返受憂苦將趣命終。當令汝起愛別離苦。是故汝等。宜應聽許隨彼出家。時長者主。見子知識志意求請即聽出家。是時護國眾多知識。受其父旨即詣護國而共告曰。護國當知。今汝父母已聽出家。是時護國受父母旨。歡喜踊躍即詣父母拜辭而出。還至佛所。到佛所已頭面禮足。合掌一面而白佛言。世尊。今我父母已聽出家。願佛慈悲垂哀攝受。而為苾芻<p>爾時世尊告護國言。善哉善哉。今正是時。為汝攝受。是時護國鬚髮自落被袈裟衣。成苾芻相修持梵行。除彼放逸離諸憂惱。心自調柔證法清淨。我生已盡梵行已立。所作已辦不受後有。是時尊者護國得漏盡已。於十夏中依止於佛。滿十夏已著衣持缽。前詣佛所頭面禮足。合掌一面而白佛言。世尊。我本生居睹羅聚落。棄捨諸親以信出家。我今思念欲還本處。親近眷屬顒俟佛旨<p>爾時世尊知尊者護國心意所欲。又觀護國其心志固欲廣利益。況昔在家常離諸欲。如是觀已即告之曰。尊者護國。今正是時。可從汝意<p>爾時尊者護國受佛旨已。歡喜踊躍繞佛三匝。頭面禮足辭佛而退。還本生處經遊次第到本聚落。時經宿已。於其辰時著衣持缽。次第乞食至於本舍。見一女人在舍門外。持滿器食而欲棄擲。尊者見之告彼女人曰。汝無慚愧勿棄於食。豈如施我置於缽中。當獲利益。是時女人聞尊者語。心生鄭重即施其食置於缽中。尊者受已詣大樹下敷座欲食。時前女人作如是念。是我主子尊者護國。是時女人作此念已。即詣長者主所白長者曰。適在門外見長者子持缽乞食詣大樹下敷座欲食。時長者主聞是事已。心大歡喜。即問女人言。如汝所說是事實不。女人答言。是事實爾。是時長者速出本舍往大樹下。既到彼已實見護國在彼欲食。即告之曰。我子護國。捨離本家客遊於外。如是經歷復至聚落不入本舍。是義云何。時彼護國即答父言。我沙門法儀式如是。入於他舍非我所宜。時長者主。扶持護國還於本舍。既到家已敷座令坐。時護國母前詣子所。愛念心切再三慰問。告護國言。我子云何堅意出家。汝所出家今有何利復有何得。正為求丐而活其命。是故汝今不復離家。捨財作福富受富樂。是時慈母設諸方便。留戀於子不能別離。復以金銀種種珍寶積尊者前告於子言。我子當知。如是我有廣多財寶今我與汝。何況父財而復無量。以是義故何得出家。汝今在家捨財作福受諸富樂。是時尊者白於母言。慈母當念。是多金銀種種財寶諸過之本。作此言已。車載擔負棄於河內。復白母言。慈母當念。如是財寶由貪戀故。從此為因生諸過失而致患難。謂水火王賊惡子等難。生如是等種種壞苦。了此苦因不從其母。時護國母戀子不捨。復設方便作如是念。子在家時所有妻室。當令莊嚴珠寶飾身。來護國所悅可子心。作是念已。詣其妻所而告之言。汝夫護國昔在家時所有愛樂珍寶瓔珞莊嚴之具。汝今莊嚴往護國所悅可其意。時護國妻受其命已。以眾寶具即時莊嚴詣護國所。到彼白言。長者子。汝意云何所持梵行。莫為求天女不。護國告言。不也大姊。我持梵行為求道果。如汝所說是義不然。時護國妻聞呼姊聲。即變容色負慚而退<p>爾時護國尊者作如是念。食時欲至即白父言。長者有何飲膳施於我食。是時父母親持上味。種種飲食供施尊者。是時尊者。飯食已訖洗缽收衣敷座而坐。乃為父母宣說正法。令起悅心而生道意。復以神通住虛空中。說伽陀曰<p class='lg'>　觀此畫色像　　以眾寶莊嚴<br>　愚迷所執著　　智者常遠離<br>　貪欲如繩索　　能縛於世間<br>　愚者所迷惑　　智者常遠離　</p><p>是時尊者說伽陀已。從空而降還大樹下安止而住<p>爾時有王名曰俱盧。駕幸遊外將近睹羅聚落之側。侍臣奏曰。大王當知。此聚落中有長者子名曰護國。眷屬廣多財寶無量棄捨出家。王聞是事即問聚落人曰。卿等此處有長者子名曰護國。棄捨親屬而為出家。是事實不。時聚落人即奏王曰。大王當知。是事實爾。護國尊者在臣聚落一大樹下常持梵行。我等人民親近供養。王聞奏已即往彼處聚落之中。詣大樹下尊者所止。是時尊者遙觀來命見俱盧王奔詣我所。即從座起進步王前白如是言。大王善來。此之境界王所統領。今請大王。往彼樹下就於我座。時王答言。護國。我意如然。欲往汝所就於汝座。護國復言。王意如是。故我請王。是時彼王同與尊者。至大樹下就座而坐<p>爾時大王告護國言。有四種法。由是四法而求出家。其四法者。一知親屬。二知富貴。三知病。四知老。是為四法<p>云何知親屬。謂若有人眷屬廣大而忽散滅。此人作念。我之眷屬朋友知識皆已散滅。唯己孤然我當出家。此人了知無親屬故而求出家。今汝護國。眷屬廣大亦非孤獨。不能了知何為出家。又復云何名知富貴。謂若有人先有財寶。是大富者而後竭盡貧苦隨生。以貧窮故而作此念。今貧窮故而作此念。今貧窮苦我當出家。此人了知以貧窮故而求出家。今汝護國。財富無量亦非貧窮。不能了知何為出家。又復云何名知病苦。謂若有人久寢於疾無能救療。作如是念。我此疾病深可痛苦。是故我今當求出家。此人了知以病苦故而求出家。今汝護國。少病少惱亦無憂苦。不能了知何為出家。又復云何名知老朽。謂若有人耆年衰邁作如是念。我今老朽於諸富樂不能復利。是故我今當求出家。此人了知老朽不任而求出家。今汝護國。盛年少壯未受諸樂。不能了知何為出家。護國當了。如是四法乃可出家。我今復問護國。汝何見聞而為出家<p>爾時尊者答彼王言。大王當知。有四種法而求出家。何等為四。謂老病愛死。變壞非久名老。疾苦無療名病。無所厭足名愛。捨盡諸境名死。如是四法。我佛世尊善了善見。我亦從佛親見親聞。我因此故發大信心而乃出家。王言。尊者如前略說我未能了。唯願尊者。為我廣說令我開解。是時尊者聞王言已。告彼王曰。大王甚善。如汝意願我當為說。王言尊者。變壞非久為老。是義云何。尊者答言。大王於意云何。若人從年二十三十滿四十時。所有色相身力舉動進止。是人云何。王言尊者。人從二十滿四十時。具大色相身力壯盛進止勇健。諸所施為自謂無等。若至耆年朽邁無堪色相變易。身力劣弱進止衰敗。尊者告言。如王所說是為老相變壞於世。大王當知。此即我佛說第一法。又佛世尊善了善知善說此法。我亦見聞於此正法愛樂志求。信心出家。時彼王言。護國尊者。我亦於此慶遇正法愛樂志求<p>又復王言。護國尊者。云何疾苦無療名為病相。尊者答言。如人有大財寶及諸親眷其數無量於意云何。是人寢病受諸苦惱。彼之親屬及諸侍從。還有代其受苦惱不。王言不也。護國。人若寢疾獨受諸苦。無有代者亦無救療。尊者告言。如王所說。無代無救是為病相。此即我佛說第二法。又佛世尊善了善知善說此法。我亦見聞於此正法。愛樂志求信心出家。時彼王言。護國尊者。我亦於此慶遇正法愛樂志求<p>王復問言。尊者云何。無所厭足而名為愛。尊者答言。大王。於意云何。王是富者國土城邑乃至東南西北。所有人民居王所統皆是大富。王言尊者。如是如是。尊者復言。大王。所統國城聚落如是大富。設或有人泛海而來。白大王言。我見某國城邑廣大人民熾盛。金銀珍寶奇異諸物。象馬兵從其數無量。大王。聞此於意云何。王言尊者。我聞是事若不自往。即遣使討彼。載以珍寶諸物益我庫藏。時尊者言。大王。此無厭足是名為愛。此即是佛說第三法。又佛世尊善了善知善說此法。我亦見聞於此正法。愛樂志求信心出家。時彼王言。護國尊者。我亦於此慶遇正法愛樂志求<p>王復問言。尊者云何。捨離諸境而名為死。尊者答言。大王。於意云何。我見有大珍寶是大富者。彼人捨於此界而生他界。所有珍寶能持往不。王言不也。尊者復言。大王於此世中捨諸愛境生於他世。是名為死。此即是佛說第四法。佛善了知善說此法。我亦見聞於此正法。愛樂志求信心出家。王言尊者。我亦於此慶遇正法愛樂志求<p>爾時尊者復告王言。我於是義欲重宣說汝應善聽。王言。甚善願樂欲聞。是時尊者說伽陀曰<p class='lg'>　我見世間人　　貪愛而積聚<br>　因財故得難　　轉增於諸欲<br>　王主領國邑　　廣闊極海邊<br>　如是尚無厭　　而復伐他國<br>　世間諸眾生　　由貪愛故滅<br>　憂惱生悲泣　　<span class='corr'>嗚</span>呼何速滅<br>　如人聚財寶　　返為火所燒<br>　眾生亦隨業　　所作而受報<br>　財富不延命　　亦復不免老<br>　貧富者皆滅　　尊幼悉無常<br>　病不擇勇健　　亦不擇尊幼<br>　皆由貪愛故　　是不免無常<br>　譬如人竊盜　　返為自損傷<br>　如是見世間　　自造諸惡因<br>　如果熟自落　　老少壞亦然<br>　歡悅意作業　　苦惱而受報<br>　時世愚癡人　　作業不自覺<br>　或生於他世　　因憎愛得苦<br>　胎中若命盡　　何人能救護<br>　設復親知友　　命盡何能救<br>　欲能壞能縛　　生苦增諸怖<br>　見世間幻法　　是故我出家　</p><p>爾時俱盧大王聞尊者說伽陀已。歡喜信受而復白言。護國尊者能善出離。是故我今歸依尊者。護國告言。大王。勿歸依於我。我所歸依是佛世尊及法僧眾。王當歸依。王言。如是如是。我今歸依佛法僧眾。盡形受持優婆塞戒。是時大王作誓願已。禮奉尊者還復王宮<p class='juan'>
佛說護國經</p>
</body></html>
