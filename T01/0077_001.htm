<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><p></li><p><b>　　<A NAME="n613"></A>No. 77 [No. 26(166)]</b><p class='juan'>
佛說尊上經</p>
<p><span class='byline'>　　　　西晉月氏國三藏竺法護譯</span><br><p>聞如是。一時婆伽婆。在舍衛城祇樹給孤獨園。彼時尊者盧耶強耆。在釋羈瘦阿練若窟中。彼時尊者盧耶強耆。晨起而起出窟已。在露地敷繩床。著尼師檀已依結加趺坐。於是有天形色極妙。過夜已來詣尊者盧耶強耆所。到已禮尊者盧耶強耆足。卻住一面已。因彼天光明。以妙光悉照窟。彼天卻住一面已。白尊者盧耶強耆曰。比丘比丘。持賢善偈及解義。不如是說已。彼尊者盧耶強耆報彼天曰。此天我不持賢善偈及解義。汝天。持此賢善偈及解義不。如是說已。彼天報尊者盧耶強耆曰。此比丘。我持賢善偈不解義。云何汝天。持賢善偈而不解義。此比丘。我一時世尊在羅閱祇迦蘭陀竹園。彼為諸比丘說賢善偈<p class='lg'>　過去當不憶　　當來無求念<br>　過去已盡滅　　當來無所得<br>　謂現在之法　　彼彼當思惟<br>　所念非牢固　　智者能自覺<br>　得已能進行　　何智憂命終<br>　我心不離此　　大眾不能脫<br>　如是堅牢住　　晝夜不捨之<br>　是故賢善偈　　人當作是觀　</p><p>如是比丘。我持賢善偈而不解義。云何天誰持賢善偈及以義。此比丘。世尊在舍衛城祇樹給孤獨園。彼持此賢善偈及以義。是故汝比丘。當從世尊受持賢善偈及以義。善思惟念諷誦持之。何以故。此比丘。彼賢善偈及以義。是義是法。行於梵行。成神通至尊道。與涅槃相應。此族姓子。信樂學道。信樂出家。棄家學道。當持此賢善偈及以義。善思惟念當奉持之。彼天說已。禮尊者盧耶強耆足。繞尊者盧耶強耆已。即其處忽然不現。於是尊者盧耶強耆。彼天還不久。在釋羈瘦受歲。受歲過三月已。作衣已成衣。與衣缽俱行至舍衛城。次第而行至舍衛城。住舍衛城祇樹給孤獨園。於是尊者盧耶強耆至世尊所。到已禮世尊足卻坐一面。尊者盧耶強耆卻坐一面已。白世尊曰。唯世尊。我一時在釋羈瘦寂靜窟中。唯世尊。晨起起已出窟。於露地施繩床。敷尼師檀已結跏趺坐。彼時有天形色極妙。過夜已來至我所。到已禮我足卻住一面。因彼天光明。以妙光悉照窟。彼天卻住一面已語我曰。比丘比丘。汝持賢善偈及義不。如是說已。我報彼天曰。此天。我不持賢善偈及以義。汝天。持賢善偈及以義不。如是說已。彼天報我曰。此比丘。我持賢善偈不解義。云何汝天。持賢善偈而不解義。此比丘。我於一時。世尊在羅閱祇迦蘭陀竹園。彼為比丘。說賢善偈而不解義。說此偈(如上故不重寫)。如是比丘。我持賢善偈而不解義。云何天。此誰持賢善偈及以義。此比丘。世尊在舍衛城祇樹給孤獨園。彼持賢善偈及以義。是故汝比丘。當從世尊受持此賢善偈及以義。思惟念當奉行之。何以故。此比丘。彼賢善偈及以義。是義是行於梵行。成神通至等道。與涅槃相應。此族姓子。信樂學道。信樂出家棄家學道者。當持此賢善偈及以義。善思惟念當奉持之。彼天說已。禮我足繞我。即其處忽然不現。汝強耆。知彼天名字不。唯世尊。我不知彼天之名字。此強耆。彼名般那末難天子。是三十三天大將。今是世尊時。今是善逝時。願世尊。當為諸比丘。說此賢善偈及以義。從世尊聞已。比丘當奉持之。是故強耆。當善思聽之善思惟念。我當為說。如是世尊。尊者盧耶強耆受世尊教。世尊告說此偈(如上故不重寫)。云何強耆。比丘過去憶念此強耆。或比丘色過去。若樂若著於中住。過去痛想行過去識。若樂若著於中住。如是強耆。比丘憶念過去。云何強耆。比丘不憶念過去。此強耆。或比丘過去色不樂不著亦不於中住。過去痛想行識。不樂不著不於中住。如是強耆。比丘不念過去。云何強耆。比丘當來求念。此強耆。或比丘當來色。或樂或著於中住。當來痛想行識於中樂。或著於中住。如是強耆。比丘當來憶念。云何強耆。或比丘當來無求念。此強耆。或比丘色。當來不有樂不有著。不於中住。當來痛想行識。不有樂不有著不於中住。如是強耆。比丘當來無求念。云何強耆。比丘現在法思惟。此強耆。或比丘樂於現在色。於中著於中住。現在痛想行識。於中樂於中著於中住。如是強耆。比丘現在法思惟念。云何強耆。比丘現在當不思惟念。此強耆。或比丘現在色。不有樂不有著不有住。痛想行識。不有樂不有著不有住。比丘現在法不思惟念。佛如是說。尊者盧耶強耆聞世尊所說。歡喜而樂<p class='juan'>
佛說尊上經</p>
</body></html>
