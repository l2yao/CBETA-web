<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T01 </TITLE>
</head>
<BODY>

<p><p></li><p><b>　　<A NAME="n624"></A>No. 82 [No. 26(172)]</b><p class='juan'>
佛說意經</p>
<p><span class='byline'>　　　　西晉月氏國三藏竺法護譯</span><br><p>聞如是。一時婆伽婆在舍衛城祇樹給孤獨園。彼時有異比丘。獨坐房中意作是念。以何故世間牽。以何故受於苦。以何故生已。生已入隨從。於是彼比丘從下晡起。起已往詣世尊所。到已禮世尊足卻坐一面。彼比丘卻坐一<span class='corr'>面</span>已白世尊曰。唯世尊。我今日獨在房中意生是念。以何故世間牽。以何故受於苦。以何故生已。生已入隨從。善哉善哉。比丘。有賢道有賢觀。善辯才所念善。以何故世間牽。以何故受於苦。以何故生已。生已入隨從。汝比丘。作如是問不。唯然世尊。此比丘。以意故世間牽。以意故受於苦。生意生意已入隨從。比丘。而令世間牽受於苦生已生已入隨從。比丘。聖弟子無所著。以彼牽以彼去彼生已生已則隨從。此比丘。聖弟子阿羅漢。能自御意不自隨意。善哉世尊。彼比丘。聞世尊所說。善樂善然可已。重問世尊曰。唯世尊。言多聞比丘。言多聞比丘者。唯世尊。幾所故名多聞比丘。如來說幾比丘多聞。善哉善哉。比丘。賢道賢觀。辯才所言善。世尊。多聞多聞比丘者。唯世尊。幾所故名多聞比丘。如來說幾是多聞比丘。汝比丘。作是問不。唯然世尊。我多說比丘。契(一也)歌(二也)記(三也)偈(四也)所因(五也)法句(六也)譬喻(七也)所應(八也)生(九也)方等(十也)未曾(十一也)法說(十二)。比丘族姓子。四句偈向我說者。則知義知法。應法所行等與法俱。如法行說。如是比丘則是多聞。如是比丘為多聞。如是如來說比丘多聞。善哉世尊。彼比丘。聞世尊所說善思惟念。善樂善然可已。重問世尊曰。唯世尊。比丘聞已。比丘聞已智慧捷疾。唯世尊。所幾名為比丘聞已。名為捷疾智慧。如來說幾比丘聞已智慧捷疾。善哉善哉。比丘。賢道賢觀。辯才所言善。唯世尊。比丘聞已。比丘聞已智慧捷疾。世尊。說幾比丘聞已智慧捷疾。汝比丘聞此不。唯然世尊。此比丘彼比丘。聞苦已以智慧知如真。苦習苦盡苦盡住處。此則為聞彼以智慧知如真。苦習苦盡苦盡住處。此則為聞彼以智慧知如真。如是比丘。彼比丘聞已智慧捷疾。如來說比丘如是聞已智慧捷疾。善哉世尊。彼比丘聞世尊所說。善樂善然可已。重問世尊曰。唯世尊。比丘聰明辯才捷疾。比丘聰明智慧捷疾者。唯世尊。幾所名為比丘聰明智慧捷疾。如來說幾比丘聰明智慧辯才捷疾。善哉善哉。比丘。賢道賢觀。辯才所言善。唯世尊。比丘聰明智慧捷疾。比丘聰明辯才捷疾者。世尊。說幾所名為比丘聰明智慧辯才捷疾。如來說幾比丘聰明智慧辯才捷疾。汝比丘聞此不。唯然世尊。此比丘謂比丘。亦不自念。不念他不二念。比丘但念意已。自饒益及饒益他饒益多人。愍世間故。以義饒益天及人。如是比丘。聰明智慧捷疾。如來說比丘聰明辯才智慧捷疾。善哉世尊。彼比丘聞世尊所說。善思惟念受持誦讀已。從坐起禮世尊足。繞世尊離世尊還。彼世尊以此喻為說之。獨在靜處不亂志寂靜住。彼獨在靜處不亂志寂靜住已。謂族姓子。所為剃鬚髮已被著袈裟信樂出家。棄家學道彼無上行梵行。見法成神通作證住。生已盡梵行已成。所作已辦。名色已有知如真。彼尊者已知法。至成阿羅漢。佛如是說。彼比丘聞世尊所說。歡喜而樂<p class='juan'>
佛說意經</p>
</body></html>
