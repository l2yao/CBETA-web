<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p class='juan'>
雜阿含經卷第四</p>
<p><span class='byline'>　　　　宋天竺三藏求那跋陀羅譯</span><br><p><b>　　<A NAME="n93"></A>（八八）</b><p>如是我聞<p>一時。佛住舍衛國祇樹給孤獨園<p>時。有年少婆羅門名鬱多羅。來詣佛所。與世尊面相問訊慰勞已。退坐一面。白佛言。世尊。我常如法行乞。持用供養父母。令得樂離苦。世尊。我作如是。為多福不<p>佛告鬱多羅。實有多福。所以者何。若有如法乞求。供養父母。令其安樂。除苦惱者。實有大福。爾時。世尊即說偈言<p class='lg'>　如汝於父母　　恭敬修供養<br>　現世名稱流　　命終生天上　</p><p>佛說此經已。年少鬱多羅歡喜隨喜。作禮而去<p><b>　　<A NAME="n94"></A>（八九）</b><p>如是我聞<p>一時。佛住舍衛國祇樹給孤獨園<p>時。有年少婆羅門名優波迦。來詣佛所。與世尊面相問訊慰勞已。退坐一面。白佛言。瞿曇。諸婆羅門常稱歎邪盛大會。沙門瞿曇亦復稱歎邪盛大會不<p>佛告優波迦。我不一向稱歎。或有邪盛大會可稱歎。或有邪盛大會不可稱歎<p>優波迦白佛。何等邪盛大會可稱歎。何等邪盛大會不可稱歎<p>佛告優波迦。若邪盛大會繫群少特牛．水特．水牸。及諸羊犢小小眾生悉皆傷殺。逼迫苦切。僕使作人。鞭笞恐怛。悲泣號呼。不喜不樂。眾苦作役。如是等邪盛大會。我不稱歎。以造大難故。若復大會不繫縛群牛。乃至不令眾生辛苦作役者。如是邪盛大會。我所稱歎。以不造大難故。爾時。世尊即說偈言<p class='lg'>　馬祀等大會　　造諸大難事<br>　如是等邪盛　　大仙不稱歎<br>　繫縛諸眾生　　殺害微細蟲<br>　是非為正會　　大仙不隨順<br>　若不害眾生　　造作眾難者<br>　是等名正會　　大仙隨稱歎<br>　惠施修供養　　為應法邪盛<br>　施者清淨心　　梵行良福田<br>　如是大會者　　是則羅漢會<br>　是會得大果　　諸天皆歡喜<br>　自行恭敬請　　自手而施與<br>　彼我悉清淨　　是施得大果<br>　慧者如是施　　信心應解脫<br>　無罪樂世間　　智者往生彼　</p><p>佛說此經已。優波迦婆羅門聞佛所說。歡喜隨喜。作禮而去<p><b>　　<A NAME="n95"></A>（九○）</b><p>如是我聞<p>一時。佛住舍衛國祇樹給孤獨園。廣說如上。差別者。謂隨說異偈言<p class='lg'>　無為無諸難　　邪盛時清淨<br>　如法隨順行　　攝護諸梵行<br>　馨香歸世界　　超過諸凡鄙<br>　佛於邪盛善　　稱歎此邪盛<br>　惠施修供養　　邪盛隨所應<br>　淨信平等施　　梵行良福田<br>　彼作如是施　　是施羅漢田<br>　如是廣大施　　諸天所稱歎<br>　自行恭敬請　　自手而供養<br>　等攝自他故　　邪盛得大果<br>　慧者如是施　　淨信心解脫<br>　於無罪世界　　智者往生彼　</p><p>佛說此經已。優波迦婆羅門聞佛所說。歡喜作禮而去<p><b>　　<A NAME="n96"></A>（九一）</b><p>如是我聞<p>一時。佛住舍衛國祇樹給孤獨園<p>時。有年少婆羅門名鬱闍迦。來詣佛所。稽首佛足。退坐一面。白佛言。世尊。俗人在家當行幾法。得現法安及現法樂<p>佛告婆羅門。有四法。俗人在家得現法安．現法樂。何等為四。謂方便具足．守護具足．善知識具足．正命具足<p>何等為方便具足。謂善男子種種工巧業處以自營生。謂種田．商賈。或以王事。或以書疏算畫。於彼彼工巧業處精勤修行。是名方便具足<p>何等為守護具足。謂善男子所有錢穀。方便所得。自手執作。如法而得。能極守護。不令王．賊．水．火劫奪漂沒令失。不善守護者亡失。不愛念者輒取。及諸災患所壞。是名善男子善守護<p>何等為善知識具足。若有善男子不落度．不放逸．不虛妄．不凶險。如是知識能善安慰。未生憂苦能令不生。已生憂苦能令開覺。未生喜樂能令速生。已生喜樂護令不失。是名善男子善知識具足<p>云何為正命具足。謂善男子所有錢財出內稱量。周圓掌護。不令多入少出也．多出少入也。如執秤者。少則增之。多則減之。知平而捨。如是。善男子稱量財物。等入等出。莫令入多出少．出多入少。若善男子無有錢財而廣散用。以此生活。人皆名為優曇缽果。無有種子。愚癡貪欲。不顧其後。或有善男子財物豐多。不能食用。傍人皆言是愚癡人如餓死狗。是故。善男子所有錢財能自稱量。等入等出。是名正命具足。如是。婆羅門。四法成就。現法安．現法樂<p>婆羅門白佛言。世尊。在家之人有幾法。能令後世安．後世樂<p>佛告婆羅門。在家之人有四法。能令後世安．後世樂。何等為四。謂信具足．戒具足．施具足．慧具足<p>何等為信具足。謂善男子於如來所。得信敬心。建立信本。非諸天．魔．梵及餘世人同法所壞。是名善男子信具足<p>何等戒具足。謂善男子不殺生．不偷盜．不邪婬．不妄語．不飲酒。是名戒具足<p>云何施具足。謂善男子離慳垢心。在於居家。行解脫施。常自手與。樂修行捨。等心行施。是名善男子施具足<p>云何為慧具足。謂善男子苦聖諦如實知。習．滅．道聖諦如實知。是名善男子慧具足。若善男子在家行此四法者。能得後世安．後世樂<p>爾時。世尊復說偈言<p class='lg'>　方便建諸業　　積集能守護<br>　知識善男子　　正命以自活<br>　淨信戒具足　　惠施離慳垢<br>　淨除於速道　　得後世安樂<br>　若處於居家　　成就於八法<br>　審諦尊所說　　等正覺所知<br>　現法得安隱　　現法喜樂住<br>　後世喜樂住　</p><p>佛說此經已。鬱闍迦聞佛所說。歡喜隨喜。作禮而去<p><b>　　<A NAME="n97"></A>（九二）</b><p>如是我聞<p>一時。佛在拘薩羅人間遊行。至舍衛國祇樹給孤獨園<p>爾時。舍衛國有憍慢婆羅門止住。父母種姓俱淨。無瑕點能說者。七世相承悉皆清淨。為婆羅門師。言論通達。諸論記典悉了萬名。解法優劣。分明諸。句句記說。容貌端正。或生志高．族姓志高．容色志高．聰明志高．財富志高。不敬父母．諸尊．師長。聞沙門瞿曇在拘薩羅國人間遊行。至舍衛國祇樹給孤獨園。聞已。作是念。我當往彼沙門瞿曇所。若有所說。我當共論。無所說者。默然而還<p>時。憍慢婆羅門乘白馬車。諸年少婆羅門前後導從。持金柄傘蓋。手執金瓶。往見世尊。至於園門。下車步進<p>爾時。世尊與諸大眾圍遶說法。不時顧念憍慢婆羅門<p>時。憍慢婆羅門作是念。沙門瞿曇不顧念我。且當還去<p>爾時。世尊知憍慢婆羅門心念而說偈言<p class='lg'>　憍慢既來此　　不善更增慢<br>　向以義故來　　應轉增其義　</p><p>時。憍慢婆羅門作是念。沙門瞿曇已知我心。欲修敬禮<p>爾時。世尊告憍慢婆羅門。止。止。不須作禮。心淨已足<p>時。諸大眾咸各高聲唱言。奇哉。世尊。大德大力。今此憍慢婆羅門恃生憍慢．族姓憍慢．容色憍慢．聰明憍慢．財富憍慢。不敬父母．諸尊．師長。今於沙門瞿曇所謙卑下下。欲接足禮<p>時。憍慢婆羅門於大眾前唱令靜默。而說偈言<p class='lg'>　云何不起慢　　云何起恭敬<br>　云何善慰諭　　云何善供養　</p><p>爾時。世尊說偈答言<p class='lg'>　父母及長兄　　和尚諸師長<br>　及諸尊重者　　所不應生慢<br>　應當善恭敬　　謙下而問訊<br>　盡心而奉事　　兼設諸供養<br>　離貪恚癡心　　漏盡阿羅漢<br>　正智善解脫　　伏諸憍慢心<br>　於此賢聖等　　合掌稽首禮　</p><p>爾時。世尊為憍慢婆羅門種種說法。示教照喜。如佛世尊次第說法。說布施．持戒．生天功德。愛．欲．味．患。煩惱清淨。出要．遠離諸清淨分。如是廣說。如白淨衣無諸黑惡。速受染色。憍慢婆羅門則於座上解四聖諦苦習滅道。得無間等<p>時。憍慢婆羅門見法．得法．知法．入法。度諸疑惑。不由他度。於正法中得無所畏。即從座起。整衣服。為佛作禮。合掌白佛。我今可得於正法中出家．受具足不<p>佛告憍慢婆羅門。汝今可得於正法中出家．受具足<p>彼即出家。獨正思惟。所以善男子剃除鬚髮。著袈裟衣。正信．非家．出家學道。得阿羅漢。心善解脫<p><b>　　<A NAME="n98"></A>（九三）</b><p>如是我聞<p>一時。佛在拘薩羅人間遊行。至舍衛國祇樹給孤獨園<p>時。有長身婆羅門。作如是邪盛大會。以七百特牛行列繫柱。特．牸．水牛及諸羊犢．種種小蟲悉皆繫縛。辦諸飲食．廣行布施。種種外道從諸國國皆悉來集邪盛會所<p>時。長身婆羅門聞沙門瞿曇從拘薩羅人間遊行。至舍衛國祇樹給孤獨園。作是念。我今辦邪盛大會。所以七百特牛行列繫柱。乃至小小諸虫皆悉繫縛。為邪盛大會故。種種異道從諸國國來至會所。我今當往沙門瞿曇所問邪盛法。莫令我作邪盛大會。分數中有所短少。作是念已。乘白馬車。諸年少婆羅門前後導從。持金柄傘蓋。執金澡瓶。出舍衛城。詣世尊所。恭敬承事。至精舍門。下車步進。至於佛前。面相問訊慰勞已。退坐一面。白佛言。瞿曇。我今欲作邪盛大會。以七百特牛行列繫柱。乃至小小諸蟲皆悉繫縛。為邪盛大會故。種種異道從諸國國皆悉來至邪盛會所。又聞瞿曇從拘薩羅人間遊行。至舍衛國祇樹給孤獨園。我今故來請問瞿曇邪盛大會法諸物分數。莫令我所作邪盛大會諸分數之中有所短少<p>佛告婆羅門。或有一邪盛大會主行施作福而生於罪。為三刀劍之所刻削。得不善果報。何等三。謂身刀劍．口刀劍．意刀劍<p>何等為意刀劍生諸苦報。如一會主造作大會。作是思惟。我作邪盛大會。當殺爾所少壯特牛。爾所水特．水牸。爾所羊犢及種種諸蟲。是名意刀劍生諸苦報。如是施主雖念作種種布施．種種供養。實生於罪<p>云何為口刀劍生諸苦報。有一會主造作大會。作如是教。我今作邪盛大會。汝等當殺爾所少壯特牛。乃至殺害爾所微細蟲。是名口刀劍生諸苦報。大會主雖作是布施．供養。實生於罪<p>云何為身刀劍生諸苦報。謂有一大會主造作大會。自手傷殺爾所特牛。乃至殺害種種細蟲。是名身刀劍生諸苦報。彼大會主雖作是念種種布施．種種供養。實生於罪<p>然婆羅門當勤供養三火。隨時恭敬。禮拜奉事。施其安樂。何等為三。一者根本。二者居家。三者福田<p>何者為根本火。隨時恭敬。奉事供養。施其安樂。謂善男子方便得財。手足勤苦。如法所得。供養父母。令得安樂。是名根本火。何故名為根本。若善男子從彼而生。所謂父母。故名根本。善男子以崇本故。隨時恭敬。奉事供養。施以安樂<p>何等為居家火。善男子隨時育養。施以安樂。謂善男子方便得財。手足勤苦。如法所得。供給妻子．宗親．眷屬．僕使．傭客。隨時給與。恭敬施安。是名家火。何故名家。其善男子處於居家。樂則同樂。苦則同苦。在所為作皆相順從。故名為家。是故善男子隨時供給。施與安樂<p>何等名田火。善男子隨時恭敬。尊重供養。施其安樂。謂善男子方便得財。手足勤勞。如法所得。奉事供養諸沙門．婆羅門。善能調伏貪．恚．癡者。如是等沙門．婆羅門。建立福田。崇向增進。樂分樂報。未來生天。是名田火。何故名田。為世福田。謂為應供。是故名田。是善男子隨時恭敬。奉事供養。施其安樂。爾時。世尊復說偈言<p class='lg'>　根本及居家　　應供福田火<br>　是火增供養　　充足安隱樂<br>　無罪樂世間　　慧者往生彼<br>　如法財復會　　供養所應養<br>　供養應養故　　生天得名稱　</p><p>然。婆羅門。今善男子先所供養三火應斷令滅。何等為三。謂貪欲火．瞋恚火．愚癡火。所以者何。若貪火不斷不滅者。自害害他。自他俱害。現法得罪。後世得罪。現法後世得罪。緣彼而生心法憂苦。恚火．癡火亦復如是。婆羅門。若善男子事積薪火。隨時辛苦。隨時然。隨時滅火因緣受苦<p>爾時。長身婆羅門默然而住<p>時。有婆羅門子名鬱多羅。於會中坐<p>長身婆羅門須臾默然。思惟已。告鬱多羅。汝能往至邪盛會所。放彼繫柱特牛及諸眾生受繫縛者。悉皆放不。而告之言。長身婆羅門語汝。隨意自在。山澤曠野。食不斷草。飲淨流水。四方風中受諸快樂<p>鬱多羅白言。隨大師教。即往彼邪盛會所放諸眾生。而告之言。長身婆羅門語汝。隨其所樂。山澤曠野。飲水食草。四風自適<p>爾時。世尊知鬱多羅。知已。為長身婆羅門種種說法。示教照喜。如律。世尊說法先後。說戒．說施及生天功德。愛．欲．味．患。出要清淨。煩惱清淨。開示現顯。譬如鮮淨白[<a href='javascript:showpic("../fontimg/057087.gif")'>疊*毛</a>]易受染色。長身婆羅門亦復如是。即於座上見四真諦。得無間等<p>時。長身婆羅門見法．得法．知法．入法。度諸疑惑。不由他度。於正法中得無所畏。即從座起。整衣服。偏袒右肩。合掌白佛。已度。世尊。我從今日盡其壽命。歸佛．歸法．歸比丘僧。為優婆塞。證知我。唯願世尊與諸大眾受我飯食。爾時。世尊默然而許<p>時。長身婆羅門知佛受請已。為佛作禮。右繞三匝而去。長身婆羅門還邪盛處。所諸供辦淨美好者。布置床座。遣使請佛。白言。時到。惟聖知時<p>爾時。世尊著衣持缽。大眾圍繞。往到長身婆羅門會所。大眾前坐<p>時。長身婆羅門知世尊坐定已。手自供養種種飲食。食已。澡漱洗缽畢。別敷卑床。於大眾前端坐聽法<p>爾時。世尊為長身婆羅門說種種法。示教照喜已。從座起而去<p><b>　　<A NAME="n99"></A>（九四）</b><p>如是我聞<p>一時。佛住舍衛國祇樹給孤獨園<p>時。有年少婆羅門名僧迦羅。來詣佛所。與世尊面相問訊慰勞已。退坐一面。白佛言。瞿曇。不善男子云何可知<p>佛告婆羅門。譬猶如月<p>婆羅門復問。善男子云何可知<p>佛告婆羅門。譬猶如月<p>婆羅門白佛。云何不善男子如月<p>佛告婆羅門。如月黑分。光明亦失。色亦失。所係亦失。日夜消滅。乃至不現。如是。有人於如來所。得信家心。受持淨戒。善學多聞。損己布施。正見真實。於如來所淨信．持戒．惠施．多聞．正見真直已。然後退失。於戒．聞．施．正見悉皆忘失。日夜消滅。乃至須臾。一切忘失<p>復次。婆羅門。若善男子不習近善知識。不數聞法。不正思惟。身行惡行。口行惡行。意行惡行。行惡因緣故。身壞命終。墮惡趣泥梨中。如是。婆羅門。不善男子其譬如月<p>婆羅門白佛。云何善男子其譬如月<p>佛告婆羅門。譬如明月淨分光明。色澤日夜增明。乃至月滿。一切圓淨。如是。善男子於如來法．律得淨信心。乃至正見真淨增明。戒增．施增．聞增．慧增。日夜增長。復於餘時親近善知識。聞說正法。內正思惟。行身善行。行口善行。行意善行故。以是因緣。身壞命終。化生天上。婆羅門。是故善男子譬如月<p>爾時。世尊而說偈言<p class='lg'>　譬如月無垢　　周行於虛空<br>　一切小星中　　其光最盛明<br>　淨信亦如是　　戒聞離慳施<br>　於諸慳世間　　其施特明顯　</p><p>佛說此經已。僧迦羅婆羅門聞佛所說。歡喜隨喜。從座起而去<p><b>　　<A NAME="n100"></A>（九五）</b><p>如是我聞<p>一時。佛住舍衛國祇樹給孤獨園<p>時。有生聞婆羅門來詣佛所。與世尊面相問訊慰勞已。退坐一面。白佛言。瞿曇。我聞瞿曇說言。唯應施我。不應施餘人。施我得大果。非施餘人而得大果。應施我弟子。不應施餘弟子。施我弟子得大果報。非施餘弟子得大果報。云何。瞿曇。作是語者。為實說耶。非為謗毀瞿曇乎。為如說說．如法說耶．法次法說。不為餘人以同法來訶責耶<p>佛告婆羅門。彼如是說者。謗毀我耳。非如說說．如法說。法次法說。不致他人來以同法呵責。所以者何。我不如是說。應施於我。不應施餘。施我得大果報。非施餘人得大果報。應施我弟子。施我弟子得大果報。非施餘弟子得大果報。然。婆羅門。我作如是說者。作二種障。障施者施．障受者利。婆羅門乃至士夫。以洗器餘食著於淨地。令彼處眾生即得利樂。我說斯等亦入福門。況復施人。婆羅門。然我復說。施持戒者得果報。不同犯戒<p>生聞婆羅門白佛言。如是。瞿曇。我亦如是說。施持戒者得大果報。非施犯戒<p>爾時。世尊復說偈言<p class='lg'>　若黑若有白　　若赤若有色<br>　犁雜及金色　　純黃及鴿色<br>　如是等牸牛　　牛犢姝好者<br>　丁壯力具足　　調善行捷疾<br>　但使堪運重　　不問本生色<br>　人亦復如是　　各隨彼彼生<br>　剎利婆羅門　　毘舍首陀羅<br>　旃陀羅下賤　　所生悉不同<br>　但使持淨戒　　離重擔煩惱<br>　純一修梵行　　漏盡阿羅漢<br>　於世間善逝　　施彼得大果<br>　愚者無智慧　　未嘗聞正法<br>　施彼無大果　　不近善友故<br>　若習善知識　　如來及聲聞<br>　清淨信善逝　　根生堅固力<br>　所住之善趣　　及生大姓家<br>　究竟般涅盤　　大仙如是說　</p><p>佛說此經已。生聞婆羅門聞佛所說。歡喜隨喜。作禮而去<p><b>　　<A NAME="n101"></A>（九六）</b><p>如是我聞<p>一時。佛住舍衛國祇樹給孤獨園<p>爾時。世尊晨朝著衣持缽。入舍衛城乞食。時。有異婆羅門。年耆根熟。執杖持缽。家家乞食<p>爾時。世尊告婆羅門。汝今云何年耆根熟。柱杖持缽。家家乞食。婆羅門白佛。瞿曇。我家中所有財物悉付其子。為子娶妻。然後捨家。是故柱杖持缽。家家乞食<p>佛告婆羅門。汝能於我所受誦一偈。還歸於眾中。為兒說耶<p>婆羅門白佛。能受。瞿曇<p>爾時。世尊即說偈言<p class='lg'>　生子心歡喜　　為子聚財物<br>　亦為娉其妻　　而自捨出家<br>　邊鄙田舍兒　　違負於其父<br>　人形羅剎心　　棄捨於尊老<br>　老馬無復用　　則奪其[<a href='javascript:showpic("../fontimg/072304.gif")'>麩-夫+黃</a>]麥<br>　兒少而父老　　家家行乞食<br>　曲杖為最勝　　非子為恩愛<br>　為我防惡牛　　免險地得安<br>　能卻兇暴狗　　扶我闇處行<br>　避深坑空井　　草木棘<span class='corr'>刺</span>林<br>　憑杖威力故　　峙立不墮落　</p><p>時。婆羅門從世尊受斯偈已。還歸婆羅門大眾中為子而說。先白大眾。聽我所說。然後誦偈。如上廣說。其子愧怖。即抱其文。還將入家。摩身洗浴。覆以青衣被。立為家主<p>時。婆羅門作是念。我今得勝族姓。是沙門瞿曇恩。我經所說。為師者如師供養。為和尚者如和尚供養。我今所得。皆沙門瞿曇力。即是我師。我今當以上妙好衣以奉瞿曇<p>時。婆羅門持上妙衣。至世尊所。面前問訊慰勞已。退坐一面。白佛言。瞿曇。我今居家成就。是瞿曇力。我經記說。為師者以師供養。為和尚者以和尚供養。今日瞿曇即為我師。願受此衣。哀愍故<p>世尊即受。為哀愍故<p>爾時。世尊為婆羅門說種種法。示教照喜<p>時。婆羅門聞佛所說。歡喜隨喜。作禮而去<p><b>　　<A NAME="n102"></A>（九七）</b><p>如是我聞<p>一時。佛住舍衛國祇樹給孤獨園<p>爾時。世尊晨朝著衣持缽。入舍衛城乞食<p>時。有異婆羅門年耆根熟。攝杖持缽。家家乞食。彼婆羅門遙見世尊而作是念。沙門瞿曇攝杖持缽。家家乞食。我亦攝杖持缽。家家乞食。我與瞿曇俱是比丘<p>爾時。世尊說偈答曰<p class='lg'>　所謂比丘者　　非但以乞食<br>　受持在家法　　是何名比丘<br>　於功德過惡　　俱離修正行<br>　其心無所畏　　是則名比丘　</p><p>佛說是經已。彼婆羅門聞佛所說。歡喜隨喜。作禮而去<p><b>　　<A NAME="n103"></A>（九八）</b><p>如是我聞<p>一時。佛在拘薩羅人間遊行。至一那羅聚落。住一那羅林中<p>爾時。世尊著衣持缽。入一陀羅聚落乞食。而作是念。今日大早。今且可過耕田婆羅豆婆遮婆羅門作飲食處<p>爾時。耕田婆羅豆婆遮婆羅門五百具犁耕田。為作飲食。時。耕田婆羅豆婆遮婆羅門遙見世尊。白言。瞿曇。我今耕田下種。以供飲食。沙門瞿曇亦應耕田下種。以供飲食<p>佛告婆羅門。我亦耕田下種。以供飲食<p>婆羅門白佛。我都不見沙門瞿曇若犁．若軛．若鞅．若縻．若鑱．若鞭。而今瞿曇說言。我亦耕田下種。以供飲食<p>爾時。耕田婆羅豆婆遮婆羅門即說偈言<p class='lg'>　自說耕田者　　而不見其耕<br>　為我說耕田　　令我知耕法　</p><p>爾時。世尊說偈答言<p class='lg'>　信心為種子　　苦行為時雨<br>　智慧為時軛　　慚愧心為轅<br>　正念自守護　　是則善御者<br>　包藏身口業　　知食處內藏<br>　真實為真乘　　樂住為懈息<br>　精進為廢荒　　安隱而速進<br>　直往不轉還　　得到無憂處<br>　如是耕田者　　逮得甘露果<br>　如是耕田者　　不還受諸有　</p><p>時。耕田婆羅豆婆遮婆羅門白佛言。善耕田。瞿曇。極善耕田。瞿曇。於是耕田婆羅豆婆遮婆羅門聞世尊說偈。心轉增信。以滿缽香美飲食以奉世尊。世尊不受。以因說偈得故。即說偈言<p class='lg'>　不因說法故　　受彼食而食　</p><p>如是廣說。如前為火與婆羅門廣說<p>時。耕田婆羅豆婆遮婆羅門白佛言。瞿曇。今以此食安著何處<p>佛告婆羅門。我不見諸天．魔．梵．沙門．婆羅門．天神．世人堪食此食而得安身。婆羅門。汝持此食著無虫水中。及少生草地<p>時。婆羅門即持此食著無虫水中。水即煙起涌沸。啾啾作聲。如熱丸投於冷水。啾啾作聲。如是彼食投著無虫水中。煙起涌沸。啾啾作聲<p>時。婆羅門作是念。沙門瞿曇實為奇特。大德大力。乃令飲食神變如是<p>時。彼婆羅門見食瑞應。信心轉增。白佛言。瞿曇。我今可得於正法中出家．受具足不<p>佛告婆羅門。汝今可得於正法中出家．受具足。得比丘分。彼即出家已。獨靜思惟。所以族姓子剃除鬚髮。著袈裟衣。正信．非家．出家學道。乃至得阿羅漢。心善解脫<p><b>　　<A NAME="n104"></A>（九九）</b><p>如是我聞<p>一時。佛住王舍城<p>時。有尊者名曰淨天。在鞞提訶國人間遊行。至彌絺羅城菴羅園中。時。尊者淨天晨朝著衣持缽。入彌絺羅城乞食。次第乞食。到自本家。時。淨天母年老。在中堂持食祀火。求生梵天。不覺尊者淨天在門外立<p>時。毘沙門天王於尊者淨天所極生敬信。時。毘沙門天王。諸夜叉導從。乘虛而行。見尊者淨天在門外立。又見其母手擎飲食。在中堂上供養祀火。不見其子在外門立。見已。從空中下。至淨天母前。而說偈言<p class='lg'>　此婆羅門尼　　梵天極遼遠<br>　為求彼生故　　於此祠祀火<br>　此非梵天道　　何為徒祀此<br>　汝婆羅門尼　　淨天住門外<br>　垢穢永無餘　　是則天中天<br>　蕭然無所有　　獨一不兼資<br>　為乞食入舍　　所應供養者<br>　淨天善修身　　人天良福田<br>　遠離一切惡　　不為染所染<br>　德同於梵天　　形在人間住<br>　不著一切法　　如彼淳熟龍<br>　比丘正念住　　其心善解脫<br>　應奉以初佛　　是則上福田<br>　應以正信心　　及時速施與<br>　當預建立洲　　令未來安樂<br>　汝觀此牟尼　　已渡苦海流<br>　是故當信心　　及時速施與<br>　當預建立洲　　令未來安樂<br>　毘沙門天王　　開發彼令捨　</p><p>時。尊者淨天即為其母種種說法。示教照喜已。復道而去<p><b>　　<A NAME="n105"></A>（一○○）</b><p>如是我聞<p>一時。佛住舍衛國祇樹給孤獨園<p>時。有異婆羅門來詣佛所。面前問訊。相慰勞已。退坐一面。白佛言。瞿曇。所謂佛者。云何為佛。為是父母制名。為是婆羅門制名。時。婆羅門即說偈言<p class='lg'>　佛者是世間　　超渡之勝名<br>　為是父母制　　名之為佛耶　</p><p>爾時。世尊說偈答言<p class='lg'>　佛見過去世　　如是見未來<br>　亦見現在世　　一切行起滅<br>　明智所了知　　所應修已修<br>　應斷悉已斷　　是故名為佛<br>　歷劫求選擇　　純苦無暫樂<br>　生者悉磨滅　　遠離息塵垢<br>　拔諸使刺本　　等覺故名佛　</p><p>佛說偈已。彼婆羅門聞佛所說。歡喜隨喜。從座起去<p><b>　　<A NAME="n106"></A>（一○一）</b><p>如是我聞<p>一時。佛在拘薩羅人間遊行。有從迦帝聚落．墮鳩羅聚落二村中間。一樹下坐。入盡正受<p>時。有豆磨種姓婆羅門隨彼道行。尋佛後來。見佛腳跡千輻輪相。印文顯現。齊輻圓輞。眾好滿足。見已。作是念。我未曾見人間有如是足跡。今當隨跡以求其人。即尋腳跡至於佛所。來見世尊坐一樹下。入盡正受。嚴容絕世。諸根澄靜。其心寂定。第一調伏。正觀成就。光相巍巍。猶若金山。見已。白言。為是天耶<p>佛告婆羅門。我非天也<p>為龍．夜叉．乾闥婆．阿修羅．迦樓羅．緊那羅．摩[<a href='javascript:showpic("../fontimg/023523.gif")'>目*侯</a>]羅伽．人．非人等<p>佛告婆羅門。我非龍乃至人．非人也<p>婆羅門白佛。若言非天．非龍。乃至非人．非非人。為是何等<p>爾時。世尊說偈答言<p class='lg'>　天龍乾闥婆　　緊那羅夜叉<br>　無善阿修羅　　諸摩[<a href='javascript:showpic("../fontimg/023523.gif")'>目*侯</a>]羅伽<br>　人與非人等　　悉由煩惱生<br>　如是煩惱漏　　一切我已捨<br>　已破已磨滅　　如芬陀利生<br>　雖生於水中　　而未曾著水<br>　我雖生世間　　不為世間著<br>　歷劫常選擇　　純苦無暫樂<br>　一切有為行　　悉皆生滅故<br>　離垢不傾動　　已拔諸劍刺<br>　究竟生死除　　故名為佛陀　</p><p>佛說此經已。豆摩種婆羅門聞佛所說。歡喜隨喜。從路而去<p><b>　　<A NAME="n107"></A>（一○二）</b><p>如是我聞<p>一時。佛住王舍城迦蘭陀竹園<p>爾時。世尊晨朝著衣持缽。入王舍城乞食。次第乞食。至婆羅豆婆遮婆羅門舍<p>時。婆羅門手執木杓。盛諸飲食。供養火具。住於門邊。遙見佛來。見已。白佛作是言。住。住。領群特。慎勿近我門<p>佛告婆羅門。汝知領群特．領群特法耶<p>婆羅門言。我不知領群特。亦不知領群特法。沙門瞿曇知領群特及領群特法不<p>佛言。我善知是領群特及領群特法<p>是時。婆羅門即放事火具。疾敷床座。請佛令坐。白言。瞿曇。為我說領群特及領群特法<p>佛即就座為說偈言<p class='lg'>　瞋恚心懷恨　　隱覆諸過惡<br>　犯戒起惡見　　虛偽不真實<br>　如是等士夫　　當知領群特<br>　憋暴貪吝惜　　惡欲慳諂偽<br>　無慚無愧心　　當知領群特<br>　一生二生者　　一切皆殺害<br>　無有慈愍心　　是為領群特<br>　若殺縛椎打　　聚落及城邑<br>　無道以切責　　當知領群特<br>　住止及行路　　為眾之導首<br>　苦切諸群下　　恐怛相迫愶<br>　取利以供己　　當知領群特<br>　聚落及空地　　有主無主物<br>　掠護為己有　　當知領群特<br>　自棄薄其妻　　又不入婬舍<br>　侵陵他所愛　　當知領群特<br>　內外諸親屬　　同心善知識<br>　侵掠彼所受　　當知領群特<br>　妄語欺誑人　　詐取無證財<br>　他索而不還　　當知領群特<br>　為己亦為他　　舉責及財與<br>　或復順他語　　妄語為他證<br>　如是妄語者　　當知領群特<br>　作惡不善業　　無有人知者<br>　隱諱覆藏惡　　當知領群特<br>　若人問其義　　而答以非義<br>　顛倒欺誑人　　當知領群特<br>　實空無所有　　而輕毀智者<br>　愚癡為利故　　當知領群特<br>　高慢自稱舉　　毀壞於他人<br>　是極卑鄙慢　　當知領群特<br>　自造諸過惡　　移過誣他人<br>　妄語謗清白　　當知領群特<br>　前受他利養　　他人來詣己<br>　無有敬報心　　當知領群特<br>　沙門婆羅門　　如法來乞求<br>　呵責而不與　　當知領群特<br>　若父母年老　　少壯氣已謝<br>　不勤加奉養　　當知領群特<br>　父母諸尊長　　兄弟親眷屬<br>　實非阿羅漢　　自顯羅漢德<br>　世間之大賊　　當知領群特<br>　初上種姓生　　習婆羅門典<br>　而於其中間　　習行諸惡業<br>　不以勝生故　　障呵責惡道<br>　現法受呵責　　後世墮惡道<br>　生旃陀羅家　　世稱須陀夷<br>　名聞遍天下　　旃陀羅所無<br>　婆羅門剎利　　大姓所供養<br>　乘於淨天道　　平等正直住<br>　不以生處障　　令不生梵天<br>　現法善名譽　　後世生善趣<br>　二生汝當知　　如我所顯示<br>　不以所生故　　名為領群特<br>　不以所生故　　名為婆羅門<br>　業為領群特　　業為婆羅門　</p><p>婆羅門白佛言<p class='lg'>　如是大精進　　如是大牟尼<br>　不以所生故　　名為領群特<br>　不以所生故　　名為婆羅門<br>　業故領群特　　業故婆羅門　</p><p>時。事火婆羅豆婆遮婆羅門轉得信心。以滿缽好食奉上世尊。世尊不受。以說偈得故。偈如上說<p>時。事火婆羅豆婆遮婆羅門見食瑞應已。增其信心。白佛言。世尊。我今可得為正法．律出家．受具足不<p>佛告婆羅門。汝今可得於正法．律出家．受具足戒。即得出家。獨靜思惟。如前說。乃至得阿羅漢。心善解脫<p>時。婆羅豆婆遮婆羅門得阿羅漢。心善解脫。自覺喜樂。即說偈言<p class='lg'>　非道求清淨　　供養祠祀火<br>　不識清淨道　　猶如生盲者<br>　今已得安樂　　出家受具足<br>　逮得於三明　　佛所教已作<br>　先婆羅門難　　今為婆羅門<br>　沐浴離塵垢　　度諸天彼岸　</p><p class='juan'>
雜阿含經卷第四</p>
<blockquote class='FuWen'>此經此卷。國．宋二本文義全同。皆有十九經。總二十五紙。丹本有十五經。若依宋藏。或寫之可成二十七紙。又其文義與國．宋二本全別。未知去取。今撿國．宋本經。則下流函中。此經第四十二卷耳。宋藏錯將彼卷重刊于此。為初四卷。國亦仍之者。錯也。故令去彼。取此丹本經焉</blockquote></body></html>
