<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p class='juan'>
雜阿含經卷第二十二</p>
<p><span class='byline'>　　　　宋天竺三藏求那跋陀羅譯</span><br><p><b>　　<A NAME="n600"></A>（五七六）</b><p>如是我聞<p>一時。佛在舍衛國祇樹給孤獨園<p>時。有一天子。容色絕妙。於後夜時來詣佛所。稽首佛足。退坐一面。身諸光明遍照祇樹給孤獨園<p>時。彼天子說偈白佛<p class='lg'>　不處難陀林　　終不得快樂<br>　忉利天宮中　　得天帝名稱　</p><p>爾時。世尊說偈答言<p class='lg'>　童蒙汝何知　　阿羅漢所說<br>　一切行無常　　是則生滅法<br>　生者既復滅　　俱寂滅為樂　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n601"></A>（五七七）</b><p>如是我聞<p>一時。佛住舍衛國祇樹給孤獨園<p>時。有一天子。容色絕妙。於後夜時來詣佛所。稽首佛足。退坐一面。身諸光明遍照祇樹給孤獨園<p>時。彼天子即說偈言<p class='lg'>　斷一切鉤鎖　　牟尼無有家<br>　沙門著教化　　我不說善哉　</p><p>爾時。世尊說偈答言<p class='lg'>　一切眾生類　　悉共相纏縛<br>　其有智慧者　　孰能不愍傷<br>　善逝哀愍故　　常教授眾生<br>　哀愍眾生者　　是法之所應　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。即沒不現<p><b>　　<A NAME="n602"></A>（五七八）</b><p>如是我聞<p>一時。佛在舍衛國祇樹給孤獨園<p>時。有天子容色絕妙。於後夜時來詣佛所。稽首佛足。身諸光明遍照祇樹給孤獨園<p>時。彼天子而說偈言<p class='lg'>　常習慚愧心　　此人時時有<br>　能遠離諸惡　　如顧鞭良馬　</p><p>爾時。世尊說偈答言<p class='lg'>　常習慚愧心　　此人實希有<br>　能遠離諸惡　　如顧鞭良馬　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖悉過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n603"></A>（五七九）</b><p>如是我聞<p>一時。佛在舍衛國祇樹給孤獨園<p>時。有天子容色絕妙。於後夜時來詣佛所。稽首佛足。身諸光明遍照祇樹給孤獨園<p>時。彼天子說偈問佛<p class='lg'>　不習近正法　　樂著諸邪見<br>　睡眠不自覺　　長劫心能悟　</p><p>爾時。世尊說偈答言<p class='lg'>　專修於正法　　遠離不善業<br>　是漏盡羅漢　　嶮惡世平等　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖悉過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n604"></A>（五八○）</b><p>如是我聞<p>一時。佛在舍衛國祇樹給孤獨園<p>時。有天子容色絕妙。於後夜時來詣佛所。稽首佛足。身諸光明<span class='corr'>遍</span>照祇樹給孤獨園<p>時。彼天子而說偈言<p class='lg'>　以法善調伏　　不隨於諸見<br>　雖復著睡眠　　則能隨時悟　</p><p>爾時。世尊說偈答言<p class='lg'>　若以法調伏　　不隨餘異見<br>　無知已究竟　　能度世恩愛　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n605"></A>（五八一）</b><p>如是我聞<p>一時。佛在舍衛國祇樹給孤獨園<p>時。有天子容色絕妙。於後夜時來詣佛所。稽首佛足。身諸光明遍照祇樹給孤獨園<p>時。彼天子說偈問佛<p class='lg'>　若羅漢比丘　　自所作已作<br>　一切諸漏盡　　持此後邊身<br>　記說言有我　　及說我所不　</p><p>爾時。世尊即說偈答<p class='lg'>　若羅漢比丘　　自所作已作<br>　一切諸漏盡　　持此後邊身<br>　正復說有我　　我所亦無咎　</p><p>時。彼天子復說偈言<p class='lg'>　若羅漢比丘　　自所作已作<br>　一切漏已盡　　持此最後身<br>　心依於我慢　　而說言有我<br>　及說於我所　　有如是說不　</p><p>爾時。世尊說偈答言<p class='lg'>　已離於我慢　　無復我慢心<br>　超越我我所　　我說為漏盡<br>　於彼我我所　　心已永不著<br>　善解世名字　　平等假名說　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n606"></A>（五八二）</b><p>如是我聞<p>一時。佛在舍衛國祇樹給孤獨園<p>時。有天子容色絕妙。於後夜時來詣佛所。稽首佛足。身諸光明遍照祇樹給孤獨園<p>時。彼天子說偈白佛<p class='lg'>　若羅漢比丘　　漏盡持後身<br>　頗說言有我　　及說我所不　</p><p>爾時。世尊說偈答言<p class='lg'>　若羅漢比丘　　漏盡持後身<br>　亦說言有我　　及說有我所　</p><p>時。彼天子復說偈言<p class='lg'>　若羅漢比丘　　自所作已作<br>　已盡諸有漏　　唯持最後身<br>　何言說有我　　說何是我所　</p><p>爾時。世尊說偈答言<p class='lg'>　若羅漢比丘　　自所作已作<br>　一切諸漏盡　　唯持最後身<br>　說我漏已盡　　亦不著我所<br>　善解世名字　　平等假名說　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n607"></A>（五八三）</b><p>如是我聞<p>一時。佛住舍衛國祇樹給孤獨園<p>爾時。羅[<a href='javascript:showpic("../fontimg/023523.gif")'>目*侯</a>]羅阿修羅王障月天子。時。諸月天子悉皆恐怖。來詣佛所。稽首佛足。退住一面。說偈歎佛<p class='lg'>　今禮最勝覺　　能脫一切障<br>　我今遭苦惱　　是故來歸依<br>　我等月天子　　歸依於善逝<br>　佛哀愍世間　　願解阿修羅　</p><p>爾時。世尊說偈答言<p class='lg'>　破壞諸闇冥　　光明照虛空<br>　今毘盧遮那　　清淨光明顯<br>　羅[<a href='javascript:showpic("../fontimg/023523.gif")'>目*侯</a>]避虛空　　速放飛兔像<br>　羅[<a href='javascript:showpic("../fontimg/023523.gif")'>目*侯</a>]阿修羅　　即捨月而還<br>　舉體悉流污　　戰怖不自安<br>　神昏志迷亂　　猶如重病人　</p><p>時。有阿修羅名曰婆稚。見羅[<a href='javascript:showpic("../fontimg/023523.gif")'>目*侯</a>]羅阿修羅疾捨月還。便說偈言<p class='lg'>　羅[<a href='javascript:showpic("../fontimg/023523.gif")'>目*侯</a>]阿修羅　　捨月一何速<br>　神體悉流污　　猶如重病人　</p><p>羅[<a href='javascript:showpic("../fontimg/023523.gif")'>目*侯</a>]阿修羅說偈答言<p class='lg'>　瞿曇說咒偈　　不速捨月者<br>　或頭破七分　　受諸鄰死苦　</p><p>婆稚阿修羅復說偈言<p class='lg'>　佛興未曾有　　安隱於世間<br>　說咒偈能令　　羅[<a href='javascript:showpic("../fontimg/023523.gif")'>目*侯</a>]羅捨月　</p><p>佛說此經已。時。月天子聞佛所說。歡喜隨喜。作禮而去<p><b>　　<A NAME="n608"></A>（五八四）</b><p>如是我聞<p>一時。佛住舍衛國祇樹給孤獨園<p>時。有一天子。容色絕妙。於後夜時來詣佛所。稽首佛足。退坐一面。身諸光明遍照祇樹給孤獨園<p>時。彼天子說偈問佛<p class='lg'>　為有族本不　　有轉生族耶<br>　有俱相屬無　　云何解於縛　</p><p>爾時。世尊說偈答言<p class='lg'>　我無有族本　　亦無轉生族<br>　俱相屬永斷　　解脫一切縛　</p><p>時。彼天子復說偈言<p class='lg'>　何名為族本　　云何轉生族<br>　云何俱相續　　何名為堅縛　</p><p>爾時。世尊說偈答言<p class='lg'>　母為世族本　　妻名轉生族<br>　子俱是相屬　　愛欲為堅縛<br>　我無此族本　　亦無轉生族<br>　俱相屬亦無　　是名脫堅縛　</p><p>時。彼天子復說偈言<p class='lg'>　善哉無族本　　無生族亦善<br>　善哉無相屬　　善哉縛解脫<br>　久見婆羅門　　逮得般涅槃<br>　一切怨悉過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n609"></A>（五八五）</b><p>如是我聞<p>一時。佛住釋氏優羅提那塔所<p>爾時。世尊新剃鬚髮。於後夜時結加趺坐。直身正意。繫念在前。以衣覆頭<p>時。優羅提那塔邊有天神住。放身光明。遍照精舍。白佛言。沙門憂耶。佛告天神。何所忘失<p>天神復問。沙門為歡喜耶<p>佛告天神。為何所得<p>天神復問。沙門不憂不喜耶<p>佛告天神。如是。如是<p>爾時。天神即說偈言<p class='lg'>　為離諸煩惱　　為無有歡喜<br>　云何獨一住　　非不樂所壞　</p><p>爾時。世尊說偈答言<p class='lg'>　我無惱解脫　　亦無有歡喜<br>　不樂不能壞　　故獨一而住　</p><p>時。彼天神復說偈言<p class='lg'>　云何得無惱　　云何無歡喜<br>　云何獨一住　　非不樂所壞　</p><p>爾時世尊說偈答言<p class='lg'>　煩惱生歡喜　　喜亦生煩惱<br>　無惱亦無喜　　天神當護持　</p><p>時。彼天神復說偈言<p class='lg'>　善哉無煩惱　　善哉無歡喜<br>　善哉獨一住　　不為不喜壞<br>　久見婆羅門　　逮得般涅槃<br>　一切怖<span class='corr'>已</span>過　　永超世恩愛　</p><p>時。彼天神聞佛所說。歡喜隨喜。稽首佛足。即沒不現<p><b>　　<A NAME="n610"></A>（五八六）</b><p>如是我聞<p>一時。佛住舍衛國祇樹給孤獨園<p>時。有一天子。容色妙絕。於後夜時來詣佛所。稽首佛足。身諸光明遍照祇樹給孤獨園<p>時。彼天子而說偈言<p class='lg'>　猶如利劍害　　亦如頭火燃<br>　斷除貪欲火　　正念求遠離　</p><p>爾時。世尊說偈答言<p class='lg'>　譬如利劍害　　亦如頭火燃<br>　斷除於後身　　正念求遠離　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n611"></A>（五八七）</b><p>如是我聞<p>一時。佛住舍衛國祇樹給孤獨園<p>時。有一天子。容色絕妙。於後夜時來詣佛所。稽首佛足。身諸光明遍照祇樹給孤獨園<p>時。彼天子而說偈言<p class='lg'>　天女眾圍遶　　如毘舍脂眾<br>　癡惑叢林中　　何由而得出　</p><p>爾時。世尊說偈答言<p class='lg'>　正直平等道　　離恐怖之方<br>　乘寂默之車　　法想為密覆<br>　慚愧為長縻　　正念為羈絡<br>　智慧善御士　　正見為前導<br>　如是之妙乘　　男女之所乘<br>　出生死叢林　　逮得安樂處　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n612"></A>（五八八）</b><p>如是我聞<p>一時。佛住舍衛國祇樹給孤獨園<p>時。有一天子。容色絕妙。於後夜時來詣佛所。稽首佛足。身諸光明遍照祇樹給孤獨園<p>時。彼天子說偈問佛<p class='lg'>　有四轉九門　　充滿貪欲住<br>　深溺烏泥中　　大象云何出　</p><p>爾時。世尊說偈答言<p class='lg'>　斷愛喜長縻　　貪欲等諸惡<br>　拔愛欲根本　　正向於彼處　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n613"></A>（五八九）</b><p>如是我聞<p>一時。佛住舍衛國祇樹給孤獨園<p>時。有一天子。容色絕妙。於後夜時來詣佛所。稽首佛足。退坐一面。身諸光明遍照祇樹給孤獨園<p>時。彼天子說偈問佛<p class='lg'>　賴吒槃提國　　有諸商賈客<br>　大富足財寶　　各各競求富<br>　方便欲財利　　猶如然熾火<br>　如是競勝心　　欲貪常馳騁<br>　云何當斷貪　　息世間勤求　</p><p>爾時。世尊說偈答言<p class='lg'>　捨俗出非家　　妻子及財寶<br>　貪恚癡離欲　　羅漢盡諸漏<br>　正智心解脫　　愛盡息方便　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n614"></A>（五九○）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。過去世時。拘薩羅國有諸商人。五百乘車。共行治生。至曠野中。曠野有五百群賊在後隨逐。伺便欲作劫盜。時。曠野中有一天神。止住路側<p>時。彼天神作是念。當往詣彼拘薩羅國諸商人所。問其義理。若彼商人喜我所問。時解說者。我當方便令其安隱。得脫賊難。若不喜我所問者。當放捨之。如餘天神<p>時。彼天神作是念已。即放身光。遍照商人車營。而說偈言<p class='lg'>　誰於覺睡眠　　誰復睡眠覺<br>　誰有解此義　　誰能為我說　</p><p>爾時。商人中有一優婆塞信佛．信法．信比丘僧。一心向佛．法．僧。歸依佛．法．僧。於佛離疑。於法．僧離疑。於苦．集．滅．道離疑。見四聖諦得第一無間等果。在商人中與諸商人共為行侶。彼優婆塞於後夜時端坐思惟。繫念在前。於十二因緣逆順觀察。所謂是事有故是事有。是事起故是事起。謂緣無明行。緣行識。緣識名色。緣名色六入處。緣六入處觸。緣觸受。緣受愛。緣愛取。緣取有。緣有生。緣生老．死．憂．悲．惱苦。如是純大苦聚集。如是無明滅則行滅。行滅則識滅。識滅則名色滅。名色滅則六入處滅。六入處滅則觸滅。觸滅則受滅。受滅則愛滅。愛滅則取滅。取滅則有滅。有滅則生滅。生滅則老．死．憂．悲．惱苦滅。如是．如是純大苦聚滅<p>時。彼優婆塞如是思惟已。而說偈言<p class='lg'>　我於覺睡眠　　我於睡眠覺<br>　我解知此義　　能為人記說　</p><p>時。彼天神問優婆塞。云何覺睡眠。云何睡眠覺。云何能解知。云何能記說<p>時。優婆塞說偈答言<p class='lg'>　貪欲及瞋恚　　愚癡得離欲<br>　漏盡阿羅漢　　正智心解脫<br>　彼則為覺悟　　我於彼睡眠<br>　不知因生苦　　及苦因緣集<br>　於此一切苦　　得無餘滅盡<br>　又不知正道　　等趣息苦處<br>　斯等為常眠　　我於彼則覺<br>　如是覺睡眠　　如是睡眠覺<br>　如是善知義　　如是能記說　</p><p>時。彼天神復說偈言<p class='lg'>　善哉覺睡眠　　善哉眠中覺<br>　善哉解知義　　善哉能記說<br>　久遠乃今見　　諸兄弟而來<br>　緣汝恩力故　　令諸商人眾<br>　得免於劫賊　　隨道安樂去　</p><p>如是。諸比丘。彼拘薩羅澤中諸商人眾皆得安隱從曠野出<p>佛說此經已。諸比丘聞佛所說。歡喜奉行<p><b>　　<A NAME="n615"></A>（五九<span class='corr'>一</span>）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。過去世時。海洲上優婆塞至他優婆塞舍會坐。極毀呰欲。言。此欲者。虛妄不實。欺誑之法。猶如幻化。誑於嬰兒。還自己舍。恣於五欲。是優婆塞舍有天神止住。時。彼天神作是念。是優婆塞不勝不類。於餘優婆塞舍會坐眾中極毀呰欲。言。如是欲者。虛偽不實。欺誑之法。如誑嬰兒。還己舍已。自恣五欲。我今寧可發令覺悟。而說偈言<p class='lg'>　於大聚會中　　毀呰欲無常<br>　自沒於愛欲　　如牛溺深泥<br>　我觀彼會中　　諸優婆塞等<br>　多聞明解法　　奉持於淨戒<br>　汝見彼樂法　　而說欲無常<br>　如何自恣欲　　不斷於貪愛<br>　何故樂世間　　畜妻子眷屬　</p><p>時。彼天神如是．如是開覺彼優婆塞已。如是．如是彼優婆塞覺悟已。剃除鬚髮。著袈裟衣。正信．非家．出家學道。精勤修習。盡諸有漏。得阿羅漢<p>佛說此經已。諸比丘聞佛所說。歡喜奉行<p><b>　　<A NAME="n616"></A>（五九二）</b><p>如是我聞<p>一時。佛住王舍城寒林中丘塚間<p>時。給孤獨長者有小因緣至王舍城。止宿長者舍。夜見長者告其妻子．僕使．作人言。汝等皆起。破樵然火。炊飯作[<a href='javascript:showpic("../fontimg/047769.gif")'>麩-夫+并</a>]調和眾味。莊嚴堂舍<p>給孤獨長者見已。作是念。今此長者何所為作。為嫁女娶婦耶。為請賓客．國王．大臣耶。念已。即問長者。汝何所作。為嫁女娶婦。為請賓客．國王．大臣耶<p>時。彼長者答給孤獨長者言。我不嫁女娶婦。亦不請呼國王．大臣。唯欲請佛及比丘僧。設供養耳<p>時。給孤獨長者聞未曾聞佛名字已。心大歡喜。身諸毛孔皆悉怡悅。問彼長者言。何名為佛<p>長者答言。有沙門瞿曇。是釋種子。於釋種中剃除鬚髮。著袈裟衣。正信．非家．出家學道。得阿耨多羅三藐三菩提。是名為佛<p>給孤獨長者言。云何名僧<p>彼長者言。若婆羅門種剃除鬚髮。著袈裟衣。信家．非家。而隨佛出家。或剎利種．毘舍種．首陀羅種善男子等剃除鬚髮。著袈裟衣。正信．非家。彼佛出家而隨出家。是名為僧。今日請佛及現前僧。設諸供養<p>給孤獨長者問彼長者言。我今可得往見世尊不<p>彼長者答言。汝且住此。我請世尊來至我舍。於此得見<p>時。給孤獨長者即於其夜至心念佛。因得睡眠。天猶未明。忽見明相。謂天已曉。欲出其舍。行向城門。至城門下。夜始二更。城門未開。王家常法。待遠使命來往。至初夜盡。城門乃閉。中夜已盡。輒復開門。欲令行人早得往來<p>爾時。給孤獨長者見城門開。而作是念。定是夜過天曉門開。乘明相出於城門。出城門已。明相即滅。輒還闇冥。給孤獨長者心即恐怖。身毛為豎。得無為人及非人。或姦姣人恐怖我耶。即便欲還<p>爾時。城門側有天神住。時。彼天神即放身光。從其城門至寒林丘[<a href='javascript:showpic("../fontimg/005344.gif")'>土*(蒙-卄)</a>]間光明普照。告給孤獨長者言。汝且前進。可得勝利。慎勿退還<p>時。彼天神即說偈言<p class='lg'>　善良馬百匹　　黃金滿百斤<br>　騾車及馬車　　各各有百乘<br>　種種諸珍奇　　重寶載其上<br>　宿命種善根　　得如此福報<br>　若人宗重心　　向佛行一步<br>　十六分之一　　過前福之上　</p><p>是故。長者。汝當前進。慎勿退還。即復說偈<p class='lg'>　雪山大龍象　　純金為莊飾<br>　巨身長大牙　　以此象施人<br>　不及向佛福　　十六分之一　</p><p>是故。長者。當速前進。得其大利。非退還也。復說偈言<p class='lg'>　金菩闍國女　　其數有百人<br>　種種眾妙寶　　瓔珞具莊嚴<br>　以是持施與　　不及行向佛<br>　一步之功德　　十六分之一　</p><p>是故。長者。當速前進。得其勝利。非退還也<p>時。給孤獨長者問天神言。賢者。汝是何人<p>天神答言。我是摩頭息揵大摩那婆先。是長者善知識。於尊者舍利弗．大目揵連所起信敬心。緣斯功德。今得生天。典此城門。是故告長者。但當進前。慎莫退還。前進得利。非退還也<p>時。給孤獨長者作是念。佛興於世。非為小事。得聞正法。亦非小事。是故天神勸我令進。往見世尊。時。給孤獨長者尋其光明。逕至寒林丘[<a href='javascript:showpic("../fontimg/005344.gif")'>土*(蒙-卄)</a>]間<p>爾時。世尊出房露地經行。給孤獨長者遙見佛已。即至其前。以俗人禮法恭敬問訊。云何。世尊。安隱臥不<p>爾時。世尊說偈答言<p class='lg'>　婆羅門涅槃　　是則常安樂<br>　愛欲所不染　　解脫永無餘<br>　斷一切希望　　調伏心熾燃<br>　心得寂止息　　止息安隱眠　</p><p>爾時。世尊將給孤獨長者往入房中。就座而坐。端身繫念。爾時。世尊為其說法。示教照喜已。世尊說。諸法無常。宜布施福事．持戒福事．生天福事。欲味．欲患．欲出。遠離之福<p>給孤獨長者聞法．見法．得法．入法．解法。度諸疑惑。不由他信。不由他度。入正法．律。心得無畏。即從座起。正衣服。為佛作禮。右膝著地。合掌白佛言。已度。世尊。已度。善逝。我從今日盡其壽命。歸佛．歸法．歸比丘僧。為優婆塞。證知我<p>爾時。世尊問給孤獨長者。汝名何等<p>長者白佛。名須達多。以常給孤貧辛苦故。時人名我為給孤獨<p>世尊復問。汝居何處<p>長者白佛言。世尊。在拘薩羅人間。城名舍衛。唯願世尊來舍衛國。我當盡壽供養衣被．飲食．房舍．床臥．隨病湯藥<p>佛問長者。舍衛國有精舍不<p>長者白佛。無也。世尊<p>佛告長者。汝可於彼建立精舍。令諸比丘往來宿止<p>長者白佛。但使世尊來舍衛國。我當造作精舍僧房。令諸比丘往來止住。爾時。世尊默然受請<p>時。長者知佛世尊默然受請已。從座起。稽首佛足而去<p><b>　　<A NAME="n617"></A>（五九三）</b><p>如是我聞<p>一時。佛住舍衛國祇樹給孤獨園<p>時。給孤獨長者疾病命終。生兜率天。為兜率天子。作是念。我不應久住於此。當往見世尊。作是念已。如力士屈申臂頃。於兜率天沒。現於佛前。稽首佛足。退坐一面。時。給孤獨天子身放光明。遍照祇樹給孤獨園<p>時。給孤獨天子而說偈言<p class='lg'>　於此祇桓林　　仙人僧住止<br>　諸王亦住此　　增我歡喜心<br>　深信淨戒業　　智慧為勝壽<br>　以此淨眾生　　非族姓財物<br>　大智舍利弗　　正念常寂默<br>　閑居修遠離　　初建業良友　</p><p>說此偈已。即沒不現<p>爾時。世尊其夜過已。入於僧中。敷尼師壇。於眾前坐。告諸比丘。今此夜中。有一天子。容色絕妙。來詣我所。稽首我足。退坐一面。而說偈言<p class='lg'>　於此祇桓林　　仙人僧住止<br>　諸王亦住此　　增我歡喜心<br>　深信淨戒業　　智慧為勝壽<br>　以此淨眾生　　非族姓財物<br>　大智舍利弗　　正念常寂默<br>　閑居修遠離　　初建業良友　</p><p>爾時。尊者阿難白佛言。世尊。如我解世尊所說。給孤獨長者生彼天上。來見世尊。然彼給孤獨長者於尊者舍利弗極相敬重<p>佛告阿難。如是。如是。阿難。給孤獨長者生彼天上。來見於我<p>爾時。世尊以尊者舍利弗故。而說偈言<p class='lg'>　一切世間智　　唯除於如來<br>　比舍利弗智　　十六不及一<br>　如舍利弗智　　天人悉同等<br>　比於如來智　　十六不及一　</p><p>佛說此經已。諸比丘聞佛所說。歡喜奉行<p><b>　　<A NAME="n618"></A>（五九四）</b><p>如是我聞<p>一時。佛住曠野精舍<p>時。有曠野長者疾病命終。生無熱天。生彼天已。即作是念。我今不應久於此住不見世尊。作是念已。如力士屈申臂頃。從無熱天沒。現於佛前<p>時。彼天子天身委地。不能自立。猶如酥油委地。不能自立。如是。彼天子天身細軟。不自持立<p>爾時。世尊告彼天子。汝當變化作此麤身。而立於地<p>時。彼天子即自化形。作此麤身。而立於地。於是。天子前禮佛足。退坐一面<p>爾時。世尊告手天子。汝手天子。本於此間為人身時。所受經法。今故憶念不悉忘耶<p>手天子白佛言。世尊。本所受持。今悉不忘。本人間時。有所聞法。不盡得者。今亦憶念。如世尊善說。世尊說言。若人安樂處。能憶持法。非為苦處。此說真實。如世尊在閻浮提。種種雜類。四眾圍遶。而為說法。彼諸四眾聞佛所說。皆悉奉行。我亦如是。於無熱天上。為諸天人大會說法。彼諸天眾悉受修學<p>佛告手天子。汝於此人間時。於幾法無厭足故。而得生彼無熱天中<p>手天子白佛。世尊。我於三法無厭足故。身壞命終。生無熱天。何等三法。我於見佛無厭故。身壞命終生無熱天。我於佛法無厭足故。生無熱天。供養眾僧無厭足故。身壞命終。生無熱天。時。手天子即說偈言<p class='lg'>　見佛無厭足　　聞法亦無厭<br>　供養於眾僧　　亦未曾知足<br>　受持賢聖法　　調伏慳著垢<br>　三法不知足　　故生無熱天　</p><p>時。手天子聞佛所說。歡喜隨喜。即沒不現<p><b>　　<A NAME="n619"></A>（五九五）</b><p>如是我聞<p>一時。佛住舍衛國祇樹給孤獨園<p>時。有無煩天子。容色絕妙。來詣佛所。稽首佛足。退坐一面。其身光明遍照祇樹給孤獨園<p>時。彼天子而說偈言<p class='lg'>　生彼無煩天　　解脫七比丘<br>　貪瞋恚已盡　　超世度恩愛<br>　誰度於諸流　　難度死魔軍<br>　誰斷死魔縻　　永超煩惱軛　</p><p>爾時。世尊說偈答言<p class='lg'>　尊者優波迦　　及波羅揵荼．<br>　弗迦羅娑梨　　跋提．揵陀疊．<br>　亦婆休難提　　及波毘瘦[<a href='javascript:showpic("../fontimg/060797.gif")'>少/兔</a>]．<br>　如是等一切　　悉皆度諸流<br>　斷絕死魔縻　　度彼難度者<br>　斷諸死魔縻　　超越諸天軛<br>　說甚深妙法　　覺悟難知者<br>　巧便問深義　　汝今為是誰　</p><p>時。彼天子說偈白佛<p class='lg'>　我是阿那含　　生彼無煩天<br>　故能知斯等　　解脫七比丘<br>　盡貪欲瞋恚　　永超世恩愛　</p><p>爾時。世尊復說偈言<p class='lg'>　眼耳鼻舌身　　第六意入處<br>　若彼名及色　　得無餘滅盡<br>　能知此諸法　　解脫七比丘<br>　貪有悉已盡　　永超世恩愛　</p><p>時。彼天子復說偈言<p class='lg'>　鞞跋楞伽村　　我於彼中住<br>　名難提婆羅　　造作諸瓦器<br>　迦葉佛弟子　　持優婆塞法<br>　供養於父母　　離欲修梵行<br>　世世為我友　　我亦彼知識<br>　如是等大士　　宿命共和合<br>　善修於身心　　持此後邊身　</p><p>爾時。世尊復說偈言<p class='lg'>　如是汝賢士　　如汝之所說<br>　鞞跋楞伽村　　名難提婆羅<br>　迦葉佛弟子　　受優婆塞法<br>　供養於父母　　離欲修梵行<br>　昔是汝知識　　汝亦彼良友<br>　如是諸正士　　宿命共和合<br>　善修其身心　　持此後邊身　</p><p>佛說此經已。時。彼天子聞佛所說。歡喜隨喜。即沒不現<p><b>　　<A NAME="n620"></A>（五九六）</b><p>如是我聞<p>一時。佛住舍衛國祇樹給孤獨園<p>時。有一天子。容色絕妙。於後夜時來詣佛所。稽首佛足。退坐一面。身諸光明遍照祇樹給孤獨園<p>時。彼天子說偈問佛<p class='lg'>　此世多恐怖　　眾生常惱亂<br>　已起者亦苦　　未起亦當苦<br>　頗有離恐處　　唯願慧眼說　</p><p>爾時。世尊說偈答言<p class='lg'>　無有異苦行　　無異伏諸根<br>　無異一切捨　　而得見解脫　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n621"></A>（五九七）</b><p>如是我聞<p>一時。佛住舍衛國祇樹給孤獨園<p>時。有一天子。容色絕妙。於後夜時來詣佛所。稽首佛足。退坐一面。身諸光明遍照祇樹給孤獨園<p>時。彼天子說偈問佛<p class='lg'>　云何諸眾生　　受身得妙色<br>　云何修方便　　而得乘出道<br>　眾生住何法　　為何所修習<br>　為何等眾生　　諸天所供養　</p><p>爾時。世尊說偈答言<p class='lg'>　持戒明智慧　　自修習正受<br>　正直心繫念　　熾然憂悉滅<br>　得平等智慧　　其心善解脫<br>　斯等因緣故　　受身得妙色<br>　成就乘出道　　心住於中學<br>　如是德備者　　為諸天供養　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n622"></A>（五九八）</b><p>如是我聞<p>一時。佛住舍衛國祇樹給孤獨園<p>時。有一天子。容色絕妙。於後夜時來詣佛所。稽首佛足。退坐一面。身諸光明遍照祇樹給孤獨園<p>時。彼天子而說偈言<p class='lg'>　沈沒於睡眠　　欠呿不欣樂<br>　飽食心憒鬧　　懈怠不精勤<br>　斯十覆眾生　　聖道不顯現　</p><p>爾時。世尊說偈答言<p class='lg'>　心沒於睡眠　　欠呿不欣樂<br>　飽食心憒鬧　　懈怠不精勤<br>　精勤修習者　　能開發聖道　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n623"></A>（五九九）</b><p>如是我聞<p>一時。佛住舍衛國祇樹給孤獨園<p>時。有一天子。容色絕妙。於後夜時來詣佛所。稽首佛足。退坐一面。身諸光明遍照祇樹給孤獨園<p>時。彼天子而說偈言<p class='lg'>　外纏結非纏　　內纏纏眾生<br>　今問於瞿曇　　誰於纏離纏　</p><p>爾時。世尊說偈答言<p class='lg'>　智者建立戒　　內心修智慧<br>　比丘勤修習　　於纏能解纏　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n624"></A>（六○○）</b><p>如是我聞<p>一時。佛住舍衛國祇樹給孤獨園<p>時。有一天子。容色絕妙。於後夜時來詣佛所。稽首佛足。退坐一面。身諸光明遍照祇樹給孤獨園<p>時。彼天子而說偈言<p class='lg'>　難度難可忍　　沙門無知故<br>　多起諸艱難　　重鈍溺沈沒<br>　心隨覺自在　　數數溺沈沒<br>　沙門云何行　　善攝護其心　</p><p>爾時。世尊說偈答言<p class='lg'>　如龜善方便　　以殼自藏六<br>　比丘習禪思　　善攝諸覺想<br>　其心無所依　　他莫能恐怖<br>　是則自隱密　　無能誹謗者　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n625"></A>（六○一）</b><p>如是我聞<p>一時。佛住舍衛國祇樹給孤獨園<p>時。有天子容色絕妙。於後夜時來詣佛所。稽首佛足。身諸光明遍照祇樹給孤獨園<p>時。彼天子說偈問佛<p class='lg'>　薩羅小流注　　當於何反流<br>　生死之徑路　　於何而不轉<br>　世間諸苦樂　　何由滅無餘　</p><p>爾時。世尊說偈答言<p class='lg'>　眼耳鼻舌身　　及彼意入處<br>　名色滅無餘　　薩羅小還流<br>　生死道不轉　　苦樂滅無餘　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n626"></A>（六○二）</b><p>如是我聞<p>一時。佛住在舍衛國祇樹給孤獨園<p>時。有天子容色絕妙。於後夜時來詣佛所。稽首佛足。身諸光明遍照祇樹給孤獨園<p>時。彼天子說偈問佛<p class='lg'>　伊尼耶鹿[<a href='javascript:showpic("../fontimg/065770.gif")'>跳-兆+尃</a>]　　仙人中之尊<br>　少食不嗜味　　禪思樂山林<br>　我今敬稽首　　而問於瞿曇<br>　云何出離苦　　云何苦解脫<br>　我今問解脫　　於何而滅盡　</p><p>爾時。世尊說偈答言<p class='lg'>　世間五欲德　　心法說第六<br>　於彼欲無欲　　解脫一切苦<br>　如是於苦出　　如是苦解脫<br>　汝所問解脫　　於彼而滅盡　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n627"></A>（六○三）</b><p>如是我聞<p>一時。佛住舍衛國祇樹給孤獨園<p>時。有天子容色絕妙。於後夜時來詣佛所。稽首佛足。退坐一面。身諸光明遍照祇樹給孤獨園<p>時。彼天子說偈問佛<p class='lg'>　云何度諸流　　云何度大海<br>　云何能捨苦　　云何得清淨　</p><p>爾時。世尊即說偈言<p class='lg'>　信能度諸流　　不放逸度海<br>　精進能除苦　　智慧得清淨　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p class='juan'>
雜阿含經卷第二十二</p>
</body></html>
