<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p class='juan'>
雜阿含經卷第二十四<p><span class='byline'>　　　　宋天竺三藏求那跋陀羅譯</span><br><p><b>　　<A NAME="n631"></A>第五誦道品第一</b></p>
<p><b>　　<A NAME="n632"></A>（六○五）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。有四念處。何等為四。謂身身觀念處。受．心．法法觀念處<p>佛說此經已。諸比丘聞佛所說。歡喜奉行<p><b>　　<A NAME="n633"></A>（六○六）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。有四念處。何等為四。謂身身觀念處。受．心．法法觀念處。如是。比丘。於此四念處修習滿足。精勤方便。正念．正知。應當學<p>佛說此經已。諸比丘聞佛所說。歡喜奉行<p><b>　　<A NAME="n634"></A>（六○七）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。有一乘道。淨諸眾生。令越憂悲。滅惱苦。得如實法。所謂四念處。何等為四。身身觀念處。受．心．法法觀念處<p>佛說此經已。諸比丘聞佛所說。歡喜奉行<p><b>　　<A NAME="n635"></A>（六○八）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。若比丘離四念處者。則離如實聖法。離如實聖法者。則離聖道。離聖道者。則離甘露法。離甘露法者。不得脫生．老．病．死．憂．悲．惱苦。我說彼於苦不得解脫<p>若比丘不離四念處者。得不離聖如實法。不離聖如實者。則不離聖道。不離聖道者。則不離甘露法。不離甘露法者。得脫生．老．病．死．憂．悲．惱苦。我說彼人解脫眾苦<p>佛說此經已。諸比丘聞佛所說。歡喜奉行<p><b>　　<A NAME="n636"></A>（六○九）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。我今當說四念處集．四念處沒。諦聽。善思。何等為四念處集．四念處沒。食集則身集．食滅則身沒。如是隨身集觀住。隨身滅觀住。隨身集滅觀住。則無所依住。於諸世間永無所取<p>如是觸集則受集。觸滅則受沒。如是隨集法觀受住。隨滅法觀受住。隨集滅法觀受住。則無所依住。於諸世間都無所取<p>名色集則心集。名色滅則心沒。隨集法觀心住。隨滅法觀心住。隨集滅法觀心住。則無所依住。於諸世間則無所取<p>憶念集則法集。憶念滅則法沒。隨集法觀法住。隨滅法觀法住。隨集滅法觀法住。則無所依住。於諸世間則無所取。是名四念處集．四念處沒<p>佛說此經已。諸比丘聞佛所說。歡喜奉行<p><b>　　<A NAME="n637"></A>（六一○）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。我當說修四念處。諦聽。善思。云何修四念處。謂內身身觀念住。精勤方便。正智正念。調伏世間憂悲。外身．內外身觀住。精勤方便。正念正知。調伏世間憂悲。如是受．心．法。內法．外法．內外法觀念住。精勤方便。正念正知。調伏世間憂悲。是名比丘修四念處<p>佛說此經已。諸比丘聞佛所說。歡喜奉行<p>過去．未來修四念處亦如是說<p><b>　　<A NAME="n638"></A>（六一一）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。有善法聚．不善法聚。云何善法聚。所謂四念處。是為正說。所以者何。純一滿淨聚者。所謂四念處。云何為四。謂身身觀念處。受．心．法法觀念處。云何不善聚。不善聚者。所謂五蓋。是為正說。所以者何。純一逸滿不善聚者。所謂五蓋。何等為五。謂貪欲蓋．瞋恚蓋．睡眠蓋．掉悔蓋．疑蓋<p>佛說此經已。諸比丘聞佛所說。歡喜奉行<p><b>　　<A NAME="n639"></A>（六一二）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。如人執持四種強弓。大力方便射多羅樹影。疾過無閡。如是如來四種聲聞。增上方便。利根智慧。盡百年壽。於如來所百年說法教授。唯除食息．[<a href='javascript:showpic("../fontimg/072321.gif")'>示*甫</a>]寫．睡眠。中間常說．常聽。智慧明利。於如來所說。盡底受持。無諸障閡。於如來所不加再問。如來說法無有終極。聽法盡壽。百歲命終。如來說法猶不能盡。當知如來所說無量無邊。名．句．味身亦復無量。無有終極。所謂四念處。何等為四。謂身念處。受．心．法念處<p>佛說此經已。諸比丘聞佛所說。歡喜奉行<p>一切四念處經。皆以此總句。所謂是故。比丘。於四念處修習。起增上欲。精勤方便。正念正智。應當學<p><b>　　<A NAME="n640"></A>（六一三）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。有不善聚．善聚。何等為不善聚。謂三不善根。是名正說。所以者何。純不善積聚者。謂三不善根。云何為三。謂貪不善根．恚不善根．癡不善根。云何為善聚。謂四念處。所以者何。純善滿具者。謂四念處。是名善說。云何為四。謂身念處。受．心．法念處<p>佛說此經已。諸比丘聞佛所說。歡喜奉行<p>如三不善根<p>如是三惡行。身惡行．口惡行．意惡行<p>三想。欲想．恚想．害想<p>三覺。欲覺．恚覺．害覺<p>三界。欲界．恚界．害界<p>佛說此經已。諸比丘聞佛所說。歡喜奉行<p><b>　　<A NAME="n641"></A>（六一四）</b><p>如是我聞<p>一時。佛住舍衛國祇樹給孤獨園<p>時。有異比丘來詣佛所。稽首佛足。退坐一面。白佛言。世尊。如所說大丈夫。云何名大丈夫．非大丈夫<p>佛告比丘。善哉。善哉。比丘能問如來大丈夫義。諦聽。善思。當為汝說。若比丘身身觀念住。彼身身觀念住已。心不離欲。不得解脫。盡諸有漏。我說彼非為大丈夫。所以者何。心不解脫故。若比丘受．心．法法觀念住。心不離欲。不得解脫。盡諸有漏。我不說彼為大丈夫。所以者何。心不解脫故<p>若比丘身身觀念住。心得離欲。心得解脫。盡諸有漏。我說彼為大丈夫也。所以者何。心解脫故。若受．心．法法觀念住。受．心．法法觀念住已。心離貪欲。心得解脫。盡諸有漏。我說彼為大丈夫也。所以者何。心解脫故。是名。比丘。大丈夫及非大丈夫<p>佛說此經已。諸比丘聞佛所說。歡喜隨喜。禮足而去<p><b>　　<A NAME="n642"></A>（六一五）</b><p>如是我聞<p>一時。佛住舍衛國祇樹給孤獨園<p>爾時。尊者阿難晨朝著衣持缽。入舍衛城乞食。於路中思惟。我今先至比丘尼寺。即往比丘尼寺<p>諸比丘尼遙見尊者阿難來。疾敷床座。請令就座<p>時。諸比丘尼禮尊者阿難足。退坐一面。白尊者阿難。我等諸比丘尼修四念處繫心住。自知前後昇降<p>尊者阿難告諸比丘尼。善哉。善哉。姊妹。當如汝等所說而學。凡修習四念處善繫心住者。應如是知前後昇降<p>時。尊者阿難為諸比丘尼種種說法。種種說法已。從座起去<p>爾時。尊者阿難於舍衛城中乞食還。舉衣缽。洗足已。詣世尊所。稽首佛足。退坐一面。以比丘尼所說具白世尊<p>佛告阿難。善哉。善哉。應如是學四念處善繫心住。知前後昇降。所以者何。心於外求。然後制令求其心。散亂心．不解脫皆如實知。若比丘於身身觀念住。於彼身身觀念住已。若身[<a href='javascript:showpic("../fontimg/038049.gif")'>身*冘</a>]睡。心法懈怠。彼比丘當起淨信。取於淨相。起淨信心。憶念淨相已。其心則悅。悅已生喜。其心喜已。身則猗息。身猗息已。則受身樂。受身樂已。其心則定。心定者。聖弟子當作是學。我於此義。外散之心攝令休息。不起覺想及已觀想。無覺無觀。捨念樂住。樂住已。如實知。受．心．法念亦如是說<p>佛說此經已。尊者阿難聞佛所說。歡喜奉行<p><b>　　<A NAME="n643"></A>（六一六）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。當取自心相。莫令外散。所以者何。若彼比丘愚癡．不辨．不善。不取自心相而取外相。然後退減。自生障閡。譬如廚士愚癡．不辨。不善巧便調和眾味。奉養尊主。酸鹹酢淡。不適其意。不能善取尊主所嗜。酸鹹酢淡。眾味之和。不能親侍尊主左右。司其所須。聽其所欲。善取其心。而自用意調和眾味。以奉尊主。若不適其意。尊主不悅。不悅故不蒙爵賞。亦不愛念。愚癡比丘亦復如是。不辨．不善。於身身觀住。不能除斷上煩惱。不能攝取其心。亦復不得內心寂靜。不得勝妙正念正知。亦復不得四種增上心法．現法樂住．本所未得安隱涅槃。是名比丘愚癡．不辦．不善。不能善攝內心之相而取外相。自生障閡<p>若有比丘黠慧才辯。善巧方便。取內心已。然後取於外相。彼於後時終不退減。自生障閡。譬如廚士黠慧聰辯。善巧方便。供養尊主。能調眾<span class='corr'>味</span>。酸鹹酢淡。善取尊主所嗜之相。而和眾味。以應其心。聽其尊主所欲之味。數以奉之。尊主悅已。必得爵祿。愛念倍重。如是黠慧廚士善取尊主之心。比丘亦復如是。身身觀念住。斷上煩惱。善攝其心。內心寂止。正念正知。得四增心法。現法樂住。得所未得安隱涅槃。是名比丘黠慧辯才。善巧方便。取內心相。攝持外相。終無退減。自生障閡。受．心．法觀亦復如是<p>佛說此經已。諸比丘聞佛所說。歡喜奉行<p><b>　　<A NAME="n644"></A>（六一七）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。過去世時有一鳥。名曰羅婆。為鷹所捉。飛騰虛空。於空鳴喚言。我不自覺。忽遭此難。我坐捨離父母境界而遊他處。故遭此難。如何今日為他所困。不得自在。鷹語羅婆。汝當何處自有境界而得自在。羅婆答言。我於田耕壟中自有境界。足免諸難。是為我家父母境界<p>鷹於羅娑起憍慢言。放汝令去。還耕壟中。能得脫以不。於是羅婆得脫鷹爪。還到耕壟大塊之下。安住止處。然後於塊上欲與鷹鬥<p>鷹則大怒。彼是小鳥。敢與我鬥。瞋恚極盛。駿飛直搏。於是羅婆入於塊下。鷹鳥飛勢。臆衝堅塊。碎身即死<p>時。羅婆鳥深伏塊下。仰說偈言<p class='lg'>　鷹鳥用力來　　羅婆依自界<br>　乘瞋猛盛力　　致禍碎其身<br>　我具足通達　　依於自境界<br>　伏怨心隨喜　　自觀欣其力<br>　設汝有兇愚　　百千龍象力<br>　不如我智慧　　十六分之一<br>　觀我智殊勝　　摧滅於蒼鷹　</p><p>如是。比丘。如彼鷹鳥。愚癡自捨所親父母境界。遊於他處。致斯災患。汝等比丘亦應如是。於自境界所行之處。應善守持。離他境界。應當學<p>比丘。他處他境界者。謂五欲境界。眼見可意受．念妙色。欲心染著。耳識聲．鼻識香．舌識味．身識觸。可意．受．念妙觸。欲心染著。是名比丘他處他境界。比丘。自處父母境界者。謂四念處。云何為四。謂身身觀念處。受．心．法法觀念處。是故。比丘。於自行處父母境界而自遊行。遠離他處他境界。應當學<p>佛說此經已。諸比丘聞佛所說。歡喜奉行<p><b>　　<A NAME="n645"></A>（六一八）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。於四念處多修習。當得四果。四種福利。云何為四。謂須陀洹果．斯陀含果．阿那含果．阿羅漢果<p>佛說此經已。諸比丘聞佛所說。歡喜奉行<p><b>　　<A NAME="n646"></A>（六一九）</b><p>如是我聞<p>一時。佛在拘薩羅人間遊行。於私伽陀聚落北身恕林中<p>爾時。世尊告諸比丘。過去世時有緣幢伎師。肩上豎幢。語弟子言。汝等於幢上下向護我。我亦護汝。迭相護持。遊行嬉戲。多得財利。時。伎弟子語伎師言。不如所言。但當各各自愛護。遊行嬉戲。多得財利。身得無為安隱而下。伎師答言。如汝所言。各自愛護。然其此義亦如我說。<span class='corr'>己</span>自護時即是護他。他自護時亦是護<span class='corr'>己</span>。心自親近。修習隨護作證。是名自護護他。云何護他自護。不恐怖他．不違他．不害他。慈心哀彼。是名護他自護。是故。比丘。當如是學。自護者修四念處。護他者亦修四念處<p>佛說此經已。諸比丘聞佛所說。歡喜奉行<p><b>　　<A NAME="n647"></A>（六二○）</b><p>如是我聞<p>一時。佛住王舍城迦蘭陀竹園<p>爾時。世尊告諸比丘。大雪山中。寒冰嶮處。尚無猿猴。況復有人。或復有山。猿猴所居。而無有人。或復有山。人獸共居。於猿猴行處。獵師以黐膠塗其草上。有黠猿猴遠避而去。愚癡猿猴不能遠避。以手小觸。即膠其手。復以二手欲解求脫。即膠二手。以足求解。復膠其足。以口嚙草。輒復膠口。五處同膠。聯捲臥地。獵師既至。即以杖貫。擔負而去<p>比丘當知。愚癡猿猴捨自境界父母居處。遊他境界。致斯苦惱。如是。比丘。愚癡凡夫依聚落住。晨朝著衣持缽。入村乞食。不善護身。不守根門。眼見色已。則生染著。耳聲．鼻香．舌味．身觸皆生染著。愚癡比丘內根外境被五縛已。隨魔所欲。是故。比丘。當如是學。於自所行處父母境界依止而住。莫隨他處他境界行。云何。比丘。自所行處父母境界。謂四念處。身身觀念住。受．心．法法觀念住<p>佛說此經已。諸比丘聞佛所說。歡喜奉行<p><b>　　<A NAME="n648"></A>（六二一）</b><p>如是我聞<p>一時。佛住舍衛國祇樹給孤獨園。時。尊者阿難與眾多比丘詣世尊所。稽首禮足。退坐一面<p>尊者阿難白佛言。世尊。此諸年少比丘當云何教授。云何為其說法<p>佛告阿難。此諸年少比丘當以四念處教令修習。云何為四。謂身身觀念住。精勤方便。不放逸行。正智正念。寂定於心。乃至知身。受．心．法法觀念住。精勤方便。不放逸行。正念正智。寂靜於心。乃至知法。所以者何。若比丘住學地者。未得進上。志求安隱涅槃時。身身觀念住。精勤方便。不放逸行。正念正智。寂靜於心。受．心．法法觀念住。精勤方便。不放逸行。正念正智。寂靜於心。乃至於法遠離。若阿羅漢諸漏已盡。所作已作。捨諸重擔。盡諸有結。正知善解脫。當於彼時亦修身身觀念住。精勤方便。不放逸行。正念正智。寂靜於心。受．心．法法觀念住。乃至於法得遠離<p>時。尊者阿難歡喜隨喜。作禮而去<p><b>　　<A NAME="n649"></A>（六二<span class='corr'>二</span>）</b><p>如是我聞<p>一時。佛在跋祇人間遊行。到鞞舍離國菴羅園中住<p>爾時。菴羅女聞世尊跋祇人間遊行至菴羅園中住。即自莊嚴乘車。出鞞舍離城。詣世尊所。恭敬供養。詣菴羅園門。下車步進。遙見世尊與諸大眾圍遶說法<p>世尊遙見菴羅女來。語諸比丘。汝等比丘。勤攝心住。正念正智。今菴羅女來。是故誡汝。云何為比丘勤攝心住。若比丘已生惡不善法當斷。生欲．方便。精進攝心。未生惡不善法不令起。未生善法令生。已生善法令住不忘。修習增滿。生欲．方便。精勤攝心。是名比丘勤攝心住<p>云何名比丘正智。若比丘去來威儀常隨正智。迴顧視瞻。屈伸俯仰。執持衣缽。行住坐臥。眠覺語默。皆隨正智住。是正智<p>云何正念。若比丘內身身觀念住。精勤方便。正智正念。調伏世間貪憂。如是受．心．法法觀念住。精勤方便。正智正念。調伏世間貪憂。是名比丘正念。是故汝等勤攝其心。正智正念。今菴羅女來。是故誡汝<p>時。菴羅女詣世尊所。稽首禮足。卻住一面<p>爾時。世尊為菴羅女種種說法。示教照喜。示教照喜已。默然而住<p>爾時。菴羅女整衣服。為佛作禮。合掌白佛。唯願世尊與諸大眾明日受我請中食<p>爾時。世尊默然受請。菴羅女知世尊默然受請已。稽首禮足。還歸自家。設種種食。布置床座。晨朝遣使白佛。時到<p>爾時。世尊與諸大眾詣菴羅女舍。就座而坐<p>時。菴羅女手自供養種種飲食。食訖。澡漱．洗缽竟。時。菴羅女持一小床坐於佛前。聽佛說法<p>爾時。世尊為菴羅女說隨喜偈<p class='lg'>　施者人愛念　　多眾所隨從<br>　名稱日增高　　遠近皆悉聞<br>　處眾常和雅　　離慳無所畏<br>　是故智慧施　　斷慳永無餘<br>　上生忉利天　　長夜受快樂<br>　盡壽常修德　　娛樂難陀園<br>　百種諸天樂　　五欲悅其心<br>　彼於此人間　　聞佛所說法<br>　為善逝弟子　　樂彼受化生　</p><p>爾時。世尊為菴羅女種種說法。示教照喜。示教照喜已。從座起而去<p><b>　　<A NAME="n650"></A>（六二三）</b><p>如是我聞<p>一時。佛住波羅奈仙人住處鹿野苑中<p>爾時。世尊告諸比丘。世間言美色。世間美色者。能令多人集聚觀看者不<p>諸比丘白佛。如是。世尊<p>佛告比丘。若世間美色。世間美色者。又能種種歌舞伎樂。復極令多眾聚集看不<p>比丘白佛。如是。世尊<p>佛告比丘。若有世間美色。世間美色者。在於一處。作種種歌舞伎樂戲笑。復有大眾雲集一處。若有士夫不愚不癡。樂樂背苦。貪生畏死。有人語言。士夫。汝當持滿油缽。於世間美色者所及大眾中過。使一能殺人者。拔刀隨汝。若失一渧油者。輒當斬汝命。云何。比丘。彼持油缽士夫能不念油缽。不念殺人者。觀彼伎女及大眾不<p>比丘白佛。不也。世尊。所以者何。世尊。彼士夫自見其後有拔刀者。常作是念。我若落油一渧。彼拔刀者當截我頭。唯一其心。繫念油缽。於世間美色及大眾中徐步而過。不敢顧眄<p>如是。比丘。若有沙門．婆羅門正身自重。一其心念。不顧聲色。善攝一切心法。住身念處者。則是我弟子。隨我教者。云何為比丘正身自重。一其心念。不顧聲色。攝持一切心法。住身念處。如是。比丘。身身觀念。精勤方便。正智正念。調伏世間貪憂。受．心．法法觀念住亦復如是。是名比丘正身自重。一其心念。不顧聲色。善攝心法。住四念處<p>爾時。世尊即說偈言<p class='lg'>　專心正念　　護持油缽<br>　自心隨護　　未曾至方<br>　甚難得過　　勝妙微細<br>　諸佛所說　　言教利劍<br>　當一其心　　專精護持<br>　非彼凡人　　放逸之事<br>　能入如是　　不放逸教　</p><p>佛說此經已。諸比丘聞佛所說。歡喜奉行<p><b>　　<A NAME="n651"></A>（六二四）</b><p>如是我聞<p>一時。佛住舍衛國祇樹給孤獨園<p>爾時。尊者鬱低迦來詣佛所。稽首佛足。退坐一面。白佛言。善哉。世尊。為我說法。我聞法已。當獨一靜處。專精思惟。不放逸住。思惟。所以善男子剃除鬚髮。正信非家。出家學道。如上廣說。乃至不受後有<p>佛告鬱低迦。如是。如是。如汝所說。但於我所說法。不悅我心。彼所事業亦不成就。雖隨我後。而不得利。反生障閡<p>鬱低迦白佛。世尊所說。我則能令世尊心悅。自業成就。不生障閡。唯願世尊為我說法。我當獨一靜處。專精思惟。不放逸住。如上廣說。乃至不受後有。如是第二．第三請<p>爾時。世尊告鬱低迦。汝當先淨其初業。然後修習梵行<p>鬱低迦白佛。我今云何淨其初業。修習梵行<p>佛告鬱低迦。汝當先淨其戒。直其見。具足三業。然後修四念處。何等為四。內身身觀念住。專精方便。正智正念。調伏世間貪憂。如是外身．內外身身觀念住。受．心．法法觀念住。亦如是廣說<p>時。鬱低迦聞佛所說。歡喜隨喜。從座起而去<p>時。鬱低迦聞佛教授已。獨一靜處。專精思惟。不放逸住。思惟。所以善男子剃除鬚髮。著袈裟衣。正信非家。出家學道。乃至不受後有<p>如鬱低迦所問。如是異比丘所問亦如上說<p><b>　　<A NAME="n652"></A>（六二五）</b><p>如是我聞<p>一時。佛住舍衛國祇樹給孤獨園<p>時。有異比丘名婆醯迦。來詣佛所。稽首禮足。退坐一面。白佛言。世尊。善哉世尊。為我說法<p>如前鬱低迦修多羅廣說。差別者。如是。婆醯迦比丘。初業清淨。身身觀念住者。超越諸魔。受．心．法法觀念住者。超越諸魔<p>時。婆醯迦比丘聞佛說法教誡已。歡喜隨喜。作禮而去。獨一靜處。專精思惟。不放逸住。乃至不受後有<p><b>　　<A NAME="n653"></A>（六二六）</b><p>第二經亦如上說。差別者。如是。比丘。超越生死<p><b>　　<A NAME="n654"></A>（六二七）</b><p>如是我聞<p>一時。佛住舍衛國祇樹給孤獨園<p>爾時。尊者阿那律陀詣佛所。稽首禮足。退坐一面。白佛言。世尊。若有比丘住於學地。未得上進安隱涅槃。而方便求。是聖弟子當云何於正法．律修習多修習。得盡諸漏。乃至自知不受後有<p>佛告阿那律。若聖弟子住於學地。未得上進安隱涅槃。而方便求。彼於爾時。當內身身觀念住。精勤方便。正智正念。調伏世間貪憂。如是受．心．法法觀念住。精勤方便。正智正念。調伏世間貪憂。如是聖弟子多修習已。得盡諸漏。乃至自知不受後有<p>爾時。尊者阿那律陀聞佛所說。歡喜隨喜。作禮而去<p><b>　　<A NAME="n655"></A>（六二八）</b><p>如是我聞<p>一時。佛住巴連弗邑雞林精舍。時。尊者優陀夷．尊者阿難陀亦住巴連弗邑雞林精舍<p>爾時。尊者優陀夷詣尊者阿難所。共相問訊慰勞已。退坐一面。語尊者阿難。如來．應供．等正覺所知所見。為諸比丘說聖戒。令不斷．不缺．不擇．不離．不戒取。善究竟．善持。智者所歎．所不憎惡。何故如來．應．等正覺所見。為諸比丘說聖戒。不斷．不缺。乃至智者所歎．所不憎惡<p>尊者阿難語優陀夷。為修四念處故。何等為四。謂身身觀念住。受．心．法法觀念住<p>時。二正士共論議已。各還本處<p><b>　　<A NAME="n656"></A>（六二九）</b><p>如是我聞<p>一時。佛住巴連弗邑雞林精舍。爾時。尊者阿難．尊者跋陀羅亦在彼住<p>時。尊者跋陀羅問尊者阿難言。頗有法修習多修習。得不退轉耶<p>尊者阿難語尊者跋陀羅。有法修習多修習。能令行者得不退轉。謂四念處。何等為四。身身觀念住。受．心．法法觀念住<p>時。二正士共論說已。各還本處<p><b>　　<A NAME="n657"></A>（六三○）</b><p>如是我聞<p>一時。佛住巴連弗邑雞林精舍。爾時。尊者阿難．尊者跋陀羅亦在彼住<p>時。尊者跋陀羅問尊者阿難。頗有法修習多修習。令不淨眾生而得清淨。轉增光澤耶<p>尊者阿難語尊者跋陀羅。有法修習多修習。能令不淨眾生而得清淨。轉增光澤。謂四念處。身身觀念住。受．心．法法觀念住<p>時。二正士共論議已。各還本處<p><b>　　<A NAME="n658"></A>（六三一）</b><p>如是我聞<p>一時。佛住巴連弗邑雞林精舍。爾時。尊者阿難．尊者跋陀羅亦在彼住<p>時。尊者跋陀羅問尊者阿難。頗有法修習多修習。能令未度彼岸眾生得度彼岸<p>尊者阿難語尊者跋陀羅。有法修習多修習。能令未度彼岸眾生得度彼岸。謂四念處。何等為四。謂身身觀念住受．心．法法觀念住<p>時。二正士共論議已。各還本處<p><b>　　<A NAME="n659"></A>（六三二）</b><p>如是我聞<p>一時。佛住巴連弗邑雞林精舍。爾時。尊者阿難．尊者跋陀羅亦在彼住<p>尊者跋陀羅問尊者阿難。頗有法修習多修習。得阿羅漢<p>尊者阿難語尊者跋陀羅。有法修習多修習。而得阿羅漢。謂四念處。何等為四。謂身身觀念住。受．心．法法觀念住<p>時。二正士共論議已。各還本處<p><b>　　<A NAME="n660"></A>（六三三）</b><p>如是我聞<p>一時。佛住巴連弗邑雞林精舍<p>爾時。世尊告諸比丘。所說一切法。一切法者。謂四念處。是名正說。何等為四。謂身身觀念住。受．心．法法觀念住<p>佛說此經已。諸比丘聞佛所說。歡喜奉行<p><b>　　<A NAME="n661"></A>（六三四）</b><p>如是我聞<p>一時。佛住巴連弗邑雞林精舍<p>爾時。世尊告諸比丘。若比丘於四念處修習多修習。名賢聖出離。何等為四。謂身身觀念住。受．心．法法觀念住<p>佛說此經已。諸比丘聞佛所說。歡喜奉行<p>如出離。如是正盡苦．究竟苦邊．得大果．得大福利．得甘露法．究竟甘露．甘露法作證。如上廣說<p><b>　　<A NAME="n662"></A>（六三五）</b><p>如是我聞<p>一時。佛住巴連弗邑雞林精舍<p>爾時。世尊告諸比丘。若比丘於四念處修習多修習。未淨眾生令得清淨。已淨眾生令增光澤。何等為四。謂身身觀念住。受．心．法法觀念住<p>佛說此經已。諸比丘聞佛所說。歡喜奉行<p>如淨眾生。如是未度彼岸者令度．得阿羅漢．得辟支佛．得阿耨多羅三藐三菩提。亦如上說<p><b>　　<A NAME="n663"></A>（六三六）</b><p>如是我聞<p>一時。佛住巴連弗邑雞林精舍<p>爾時。世尊告諸比丘。當為汝說修四念處。何等為修四念處。若比丘。如來．應．等正覺．明行足．善逝．世間解．無上士．調御丈夫．天人師．佛．世尊出興于世。演說正法。上語亦善。中語亦善。下語亦善。善義善味。純一滿淨。梵行顯示。若族姓子．族姓女從佛聞法。得淨信心。如是修學。見在家和合欲樂之過。煩惱結縛。樂居空閑。出家學道。不樂在家。處於非家。欲一向清淨。盡其形壽。純一滿淨。鮮白梵行。我當剃除髮鬚。著袈裟衣。正信非家。出家學道。作是思惟已。即便放捨錢財親屬。剃除鬚髮。著袈裟衣。正信非家。出家學道。正其身行。護口四過。正命清淨。習賢聖戒。守諸根門。護心正念。眼見色時。不取形相。若於眼根住不律儀。世間貪憂．惡不善法常漏於心。而今於眼起正律儀。耳．鼻．舌．身．意起正律儀。亦復如是<p>彼以賢聖戒律成就。善攝根門。來往周旋。顧視屈伸。坐臥眠覺語默。住智正智。彼成就如此聖戒。守護根門。正智正念。寂靜遠離。空處．樹下．閑房獨坐。正身正念。繫心安住。斷世貪憂。離貪欲。淨除貪欲。斷世瞋恚．睡眠．掉悔．疑蓋。離瞋恚．睡眠．掉悔．疑蓋。淨除瞋恚．睡眠．掉悔．疑蓋。斷除五蓋惱。心慧力羸。諸障閡分。不趣涅槃者。是故。內身身觀念住。精勤方便。正智正念。調伏世間貪憂。如是外身．內外身。受．心．法法觀念住。亦如是說。是名比丘修四念處<p>佛說此經已。諸比丘聞佛所說。歡喜奉行<p><b>　　<A NAME="n664"></A>（六三七）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。當修四念處。如上廣說。差別者。乃至如是出家已。住於靜處。攝受波羅提木叉律儀。行處具足。於細微罪生大怖畏。受持學戒。離殺．斷殺．不樂殺生。乃至一切業跡如前說。衣缽隨身。如鳥兩翼。如是學戒成就。修四念處<p>佛說此經已。諸比丘聞佛所說。歡喜奉行<p><b>　　<A NAME="n665"></A>（六三八）</b><p>如是我聞<p>一時。佛在王舍城迦蘭陀竹園。爾時。尊者舍利弗住摩竭提那羅聚落。疾病涅槃。純陀沙彌瞻視供養<p>爾時。尊者舍利弗因病涅槃<p>時。純陀沙彌供養尊者舍利弗已。取餘舍利。擔持衣缽。到王舍城。舉衣缽。洗足已。詣尊者阿難所。禮尊者阿難足已。卻住一面。白尊者阿難。尊者當知。我和上尊者舍利弗已涅槃。我持舍利及衣缽來<p>於是尊者阿難聞純陀沙彌語已。往詣佛所。白佛言。世尊。我今舉體離解。四方易韻。持辯閉塞。純陀沙彌來語我言。和上舍利弗已涅槃。持餘舍利及衣缽來<p>佛言。云何。阿難。彼舍利弗持所受戒身涅槃耶。定身．慧身．解脫身．解脫知見身涅槃耶<p>阿難白佛言。不也。世尊<p>佛告阿難。若法我自知。成等正覺所說。謂四念處．四正斷．四如意足．五根．五力．七覺支．八道支涅槃耶<p>阿難白佛。不也。世尊。雖不持所受戒身乃至道品法而涅槃。然尊者舍利弗持戒多聞。少欲知足。常行遠離。精勤方便。攝念安住。一心正受捷疾智慧．深利智慧．超出智慧．分別智慧．大智慧．廣智慧．甚深智慧．無等智慧。智寶成就。能視．能教．能照．能喜善．能讚歎。為眾說法。是故。世尊。我為法故。為受法者故。愁憂苦惱<p>佛告阿難。汝莫愁憂苦惱。所以者何。若坐．若起．若作。有為敗壞之法。何得不壞。欲令不壞者。無有是處。我先已說。一切所愛念種種諸物．適意之事。一切皆是乖離之法。不可常保。譬如大樹。根．莖．枝．葉．華．果茂盛。大枝先折。如大寶山。大巖先崩。如是。如來大眾眷屬。其大聲聞先般涅槃。若彼方有舍利弗住者。於彼方我則無事。然其彼方。我則不空。以有舍利弗故。我先已說故。汝今。阿難。如我先說。所可愛念種種適意之事。皆是別離之法。是故汝今莫大愁毒。阿難。當知。如來不久亦當過去。是故。阿難。當作自洲而自依。當作法洲而法依。當作不異洲不異依<p>阿難白佛。世尊。云何自洲以自依。云何法洲以法依。云何不異洲不異依<p>佛告阿難。若比丘身身觀念處。精勤方便。正智正念。調伏世間貪憂。如是外身．內外身。受．心．法法觀念處。亦如是說。阿難。是名自洲以自依．法洲以法依．不異洲不異洲依<p>佛說此經已。諸比丘聞佛所說。歡喜奉行<p><b>　　<A NAME="n666"></A>（六三九）</b><p>如是我聞<p>一時。佛住摩偷羅國跋陀羅河側傘蓋菴羅樹林中。尊者舍利弗．目揵連涅槃未久。爾時。世尊月十五日布薩時。於大眾前敷座而坐<p>爾時。世尊觀察眾會已。告諸比丘。我觀大眾。見已虛空。以舍利弗．大目揵連般涅槃故。我聲聞唯此二人善能說法。教誡．教授。辯說滿足。有二種財。錢財及法財。錢財者從世人求。法財者從舍利弗．大目揵連求。如來已離施財及法財<p>汝等莫以舍利弗．目揵連涅槃故愁憂苦惱。譬如大樹。根．莖．枝．葉．華．果茂盛。大枝先折。亦如寶山。大巖先崩。如是。如來大眾之中。舍利弗．目揵連二大聲聞先般涅槃。是故。比丘。汝等勿生愁憂苦惱。何有生法．起法．作法．為法．壞敗之法而不磨滅。欲令不壞。無有是處。我先已說。一切可愛之物皆歸離散。我今不久亦當過去。是故汝等當知。自洲以自依．法洲以法依．不異洲不異依。謂內身身觀念住。精勤方便。正智正念。調伏世間貪憂。如是外身．內外身。受．心．法法觀念住。精勤方便。正智正念。調伏世間貪憂。是名自洲以自依。法洲以法依。不異洲不異依<p>佛說此經已。諸比丘聞佛所說。歡喜奉行<p class='juan'>
雜阿含經卷第二十四</p>
</body></html>
