<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p class='juan'>
雜阿含經卷第二十五</p>
<p><span class='byline'>　　　　宋天竺三藏求那跋陀羅譯</span><br><p><b>　　<A NAME="n668"></A>（六四○）</b><p>爾時。世尊告尊者阿難。此摩偷羅國。將來世當有商人子。名曰掘多。掘多有子。名優波掘多。我滅度後百歲。當作佛事。於教授師中最為第一。阿難。汝遙見彼青色叢林不<p>阿難白佛。唯然。已見。世尊<p>阿難。是處名為優留曼茶山。如來滅後百歲。此山當有那吒跋置迦阿蘭若處。此處隨順寂默最為第一<p>爾時。世尊作是念。我若以教法付囑人者。恐我教法不得久住。若付囑天者。恐我教法亦不得久住。世間人民則無有受法者。我今當以正法付囑人．天。諸天．世人共攝受法者。我之教法則千歲不動。爾時。世尊起世俗心<p>時。天帝釋及四大天王知佛心念。來詣佛所。稽首禮足。退坐一面<p>爾時。世尊告天帝釋及四大天王。如來不久當於無餘涅槃而般涅槃。我般涅槃後。汝等當護持正法<p>爾時世尊復告東方天王。汝當於東方護持正法。次告南方．西方．北方天王。汝當於北方護持正法。過千歲後。我教法滅時。當有非法出於世間。十善悉壞。閻浮提中。惡風暴起。水雨不時。世多飢饉。雨則災雹。江河消滅。華果不成。人無光澤。蟲村鬼村悉皆磨滅。飲食失味。珍寶沈沒。人民服食麤澀草木<p>時。有釋迦王．耶槃那王．缽羅婆王．兜沙羅王。眾多眷屬。如來頂骨．佛牙．佛缽安置東方。西方有王。名缽羅婆。百千眷屬。破壞塔寺。殺害比丘。北方有王。名耶槃那。百千眷屬。破壞塔寺。殺害比丘。南方有王。名釋迦。百千眷屬。破壞塔寺。殺害比丘。東方有王。名兜沙羅。百千眷屬。破壞塔寺。殺害比丘。四方盡亂。諸比丘來集中國<p>時。拘睒彌國有王。名摩因陀羅西那。其王生子。手似血塗。身似甲冑。有大勇力。其生之日。五百大臣生五百子。皆類王子。血手冑身<p>時。拘睒彌國。一日雨血。拘睒彌王見此惡相。即大恐怖。請問相師。相師白王。王今生子。當王閻浮提。多殺害人。生子七日。字曰難當。年漸長大。時。四惡王從四方來殺人民。摩因陀羅西那王聞則恐怖<p>時。有天神告言。大王且立難當為王。足能降伏彼四惡王。時。摩因陀羅西那王受天神教。即捨位與子。以髻中明珠冠其子首。集諸大臣。香水灌頂。召五百大臣同日生子。身被甲冑。從王出征。與四惡王大眾戰。勝。殺害都盡。王閻浮提。治在拘睒彌鞞國<p>爾時。世尊告四大天王。巴連弗國。於彼國當有婆羅門。名曰阿耆尼達多。通達比陀經論。彼婆羅門當納妻。彼時。中陰眾生當來與其作子。入母胎中時。彼母欲與人論議。彼婆羅門即問諸相師。相師答云。是胎中眾生當了達一切論。故令母生如是論議之心。欲將人論議。如是日月滿足。出生母胎。以為童子。了達一切經論。琤H經論教授五百婆羅門子。及餘諸論教授餘人。以醫方教醫方者。如是有眾多弟子。有眾多弟子故。名曰弟子。次當從父母求出家學道。乃至父母聽其出家。彼即於我法中出家學道。通達三藏。善能說法。辯才巧妙。言語談說。攝多眷屬<p>又復。世尊告四大天王。即此巴連弗邑國中。當有大商主。名曰須陀那。中陰眾生來入母胎。彼眾生入母胎時。令母質直柔和。無諸邪想。諸根寂靜<p>時。彼商主即問相師。相師答曰。胎中眾生極為良善。故令母如是。乃至諸根寂靜。至月滿足。便生童子。名曰修羅他。年紀漸長。乃至啟白父母。求出家學道。父母即聽。於我法中出家學道。勤行精進。修習道業。便得漏盡。證阿羅漢果。然寡聞．少欲．知足及少知。舊居在山藪林間。山名揵陀摩羅<p>時。彼聖人琩茯冕禶矰說法。彼父王當無常。無常之日。難當見父過世。兩手抱父屍。悲號啼哭。憂惱傷心。時。彼三藏將多眷屬來詣王所。為王說法。王聞法已。憂惱即止。於佛法中生大敬信。而發聲唱言。自今以後。我施諸比丘無恐畏。適意為樂。而問比丘。前四惡王毀滅佛法有幾年歲。諸比丘答云。經十二年。王心念口言。作師子吼。我當十二年中。當供養五眾。乃至辦諸供具。即便行施。行施之日。天當降香澤之雨。遍閻浮提。一切實種皆得增長。諸方人眾皆持供養。來詣拘睒彌國。供養眾僧<p>時。諸比丘大得供養。諸比丘輩食人信施。而不讀誦經書。不薩闍為人受經。戲論過日。眠臥終夜。貪著利養。好自嚴飾。身著妙服。離諸出要．寂靜．出家．三菩提樂。形類比丘。離沙門功德。是法中之大賊。助作末世壞正法幢。建惡魔幢。滅正法炬。然煩惱火。壞正法鼓。毀正法輪。消正法海。壞正法山。破正法城。拔正法樹。毀禪定智慧。斷戒瓔珞。污染正道<p>時。彼天．龍．鬼神．夜叉．乾闥婆等。於諸比丘所生惡意。毀訾諸比丘。厭惡．遠離。不復相親。異口同音。<span class='corr'>嗚</span>呼。如是惡比丘。不應於如來法中。而說偈言<p class='lg'>　非吉行惡行　　行諸邪見法<br>　此諸愚癡人　　打壞正法山<br>　行諸惡戒法　　棄諸如法行<br>　捨諸勝妙法　　拔除今佛法<br>　不信不調伏　　樂行諸惡行<br>　諂偽誑世間　　打破牟尼法<br>　毀形習諸惡　　兇暴及千行<br>　依法誑世人　　忿恨自貢高<br>　貪著求名利　　無惡業不備<br>　如佛所說法　　法沒有是相<br>　今者悉已見　　智者所輕賤<br>　此法今出已　　牟尼正法海<br>　不久當枯竭　　正法今少在<br>　惡人復來滅　　毀壞我正法　</p><p>時。彼諸天．龍．神等皆生不歡喜心。不復當護諸比丘。而同聲唱言。佛法卻後七日滅盡。號咷悲泣。共相謂言。至比丘說戒日。共相鬥諍。如來正法於中而滅。如是諸天悲惱啼泣<p>時。拘睒彌城中有五百優婆塞。聞諸天之言。共詣諸比丘眾中。諫諸比丘鬥諍。而說偈言<p class='lg'>　嗚呼苦劇歲　　愍念群生生<br>　其法今便滅　　釋師子王法<br>　惡輪壞法輪　　如是盡金剛<br>　乃能不即壞　　安隱時已滅<br>　危險法已起　　明智人已過<br>　今見如是相　　當知不復久<br>　牟尼法斷滅　　世間無復明<br>　離垢寂滅口　　牟尼日今沒<br>　世人失伏藏　　善惡無差別<br>　善惡無差已　　誰能得正覺<br>　法燈今在世　　及時行諸善<br>　無量諸福田　　此法今當滅<br>　是故我等輩　　知財不堅牢<br>　及時取堅實　</p><p>至十五日說戒時。法當沒。今日五百優婆塞。一日之中。造五百佛塔。時。諸優婆塞各有餘務。不復來往眾僧眾中<p>爾時。住揵陀摩羅山修羅他阿羅漢觀閻浮提。今日何處有眾僧說戒。見有拘睒彌國如來弟子說戒為布薩。即詣拘睒彌<p>時。彼僧眾乃有百千人。中唯有一阿羅漢。名曰修羅他。又復有一三藏。名曰弟子。此是如來最後大眾集。爾時。維那行沙羅籌。白三藏上座言。眾僧已集。有百千人。今為說波羅提木叉。時。彼上座答言。閻浮提如來弟子皆來集此。數有百千。如是眾中。我為上首。了達三藏。尚不學戒律。況復餘者而有所學。今當為誰而說戒律。而說偈言<p class='lg'>　今是十五日　　夜靜月清明<br>　如是諸比丘　　今集聽說戒<br>　一切閻浮提　　眾僧最後集<br>　我是眾中上　　不學戒律法<br>　況復餘僧眾　　而有所學習<br>　何能牟尼法　　釋迦師子王<br>　彼戒誰有持　　是人乃能說　</p><p>爾時。彼阿羅漢修羅他立上座前。合掌白上座言。上座。但說波羅提木叉。如佛在世時。舍利弗．目揵連等大比丘眾所學法。我今已悉學。如來雖滅度。於今已千歲。彼所制律儀。我悉已備足。而說偈言<p class='lg'>　上座聽我說　　我名修羅他<br>　漏盡阿羅漢　　僧中師子吼<br>　牟尼真弟子　　信佛諸鬼神<br>　聞彼聖所說　　悲哀泣流淚<br>　低頭念法滅　　從今去已後<br>　無有說法者　　毘尼別解脫<br>　不復在於世　　法橋今已壞<br>　法水不復流　　法海已枯竭<br>　法山已崩頹　　法會從今絕<br>　法幢不復見　　法足不復行<br>　律儀戒永沒　　法燈不復照<br>　法輪不復轉　　閉塞甘露門<br>　法師不在世　　善人說妙道<br>　眾生不識善　　不異於野獸　</p><p>爾時。佛母摩訶摩耶夫人天上來下。詣諸眾僧所。號咷啼泣。嗚呼。苦哉。是我之子經歷阿僧祇劫。修諸苦行。不顧勞體。積德成佛。今者忽然消滅。而說偈言<p class='lg'>　我是佛親母　　我子積苦行<br>　經歷無數劫　　究竟成真道<br>　悲泣不自勝　　今法忽磨滅<br>　嗚呼智慧人　　爾今何所在<br>　持法捨諍訟　　從佛口所生<br>　諸王無上尊　　真實佛弟子<br>　頭陀修妙行　　宿止林藪間<br>　如是真佛子　　今為何所在<br>　今者於世間　　無有諸威德<br>　曠野山林間　　諸神寂無言<br>　施戒愍群生　　信戒自莊嚴<br>　忍辱質直行　　觀察諸善惡<br>　如是諸勝法　　今忽都已盡　</p><p>爾時。彼上座弟子作是念言。彼修羅他比丘自言。如來所制戒律。我悉備持。爾時。上座<span class='corr'>有弟</span>子。名曰安伽陀。起不忍之心。極生忿恨。從座起。罵辱彼聖。汝是下座比丘。愚癡無智。而毀辱我和上。即持利刀。殺彼聖人。而說偈言<p class='lg'>　我名安伽陀　　失沙之弟子<br>　利劍殺汝身　　自謂我有德　</p><p>爾時。有一鬼名曰大提木佉。作是念言。世間唯有此一阿羅漢。而為惡比丘弟子所害。執持金剛利杵。杵頭火然。以此打破彼頭。即便命終。而說偈言<p class='lg'>　我是惡鬼神　　名大提木佉<br>　以此金剛杵　　破汝頭七分　</p><p>爾時。阿羅漢弟子見彼弟子殺害其師。忿恨不忍。即殺三藏。爾時。諸天．世人悲哀啼泣。嗚呼。苦哉。如來正法今便都盡。尋即此大地六種震動。無量眾生號咷啼泣。極為愁惱。嗚呼。今日正法不復現世。作是語已。各各離散<p>爾時。拘睒彌國五百優婆塞聞已。往詣寺中。舉手拍頭。高聲大哭。嗚呼。如來愍念世間。濟諸群生。無有巨細。誰當為我說法義。今者。人．天解脫不復可得。眾生今日猶在闇瞑。無有引導。長習諸惡。以此為歡。如諸野獸。不聞牟尼妙法。身壞命終。墮在三塗。譬如流星。世人從今已後。無復念慧．寂靜．三昧．十力妙法<p>爾時。拘睒彌王聞諸比丘殺真人阿羅漢及三藏法師。心生悲惱。惋慨而坐。爾時。諸邪見輩諍競打破塔廟。及害比丘。從是佛法索然頓滅<p>爾時。世尊語釋提桓因。四大天王。諸天．世人於我滅度之後。法盡之相。如上所說。是故汝等。今者不可不以勤力加於精進。護持正法。久令在世<p>爾時。諸天．世人聞佛所說。各各悲顏。以手揮淚。頂禮佛足。各自退去<p><b>　　<A NAME="n669"></A>（六四一）</b><p>阿育王施半阿摩勒果因緣經<p>阿育王於如來法中得大敬信。時。王問諸比丘言。誰於如來法中行大布施<p>諸比丘白王言。給孤獨長者最行大施<p>王復問曰。彼施幾許寶物<p>比丘答曰。以億千金<p>王聞已。如是思惟。彼長者尚能捨億千金。我今為王。何緣復以億千金施。當以億百千金施<p>時。王起八萬四千佛塔。於彼諸塔中復施百千金。復作五歲大會。會有三百千比丘。用三百億金供養於彼僧眾中。第一分是阿羅漢。第二分是學人。第三分是真實凡夫。除私庫藏。此閻浮提夫人．婇女．太子．大臣施與聖僧。四十億金還復贖取。如是計挍。用九十六億千金。乃至王得重病時。王自知命欲終盡<p>時。有大臣名羅陀崛多。時。王宿命是施佛土時同伴小兒。時。彼大臣羅陀崛多見王重病。命垂欲盡。稽首以偈問王<p class='lg'>　顏貌常鮮澤　　百千婇女遶<br>　譬如諸蓮華　　蜜蜂當聚集<br>　今睹聖王顏　　無有諸鮮澤　</p><p>王即以偈答<p class='lg'>　我今無所憂　　失財及王位<br>　此身及餘親　　及諸種種寶<br>　我今所愁者　　不復睹賢聖<br>　四事以供養　　我今唯念此<br>　顏色有變異　　心意無所寧　</p><p>又復。我常所願。欲以滿億百千金作功德。今願不得滿足。便就後世時。計挍前後所施金銀珍寶。唯減四億未滿。王即辦諸珍寶。送與雞雀寺中<p>法益之子。名三波提。為太子諸臣等。啟太子言。大王將終不久。今以此珍寶送與寺舍中。今庫藏財寶已竭。諸王法以物為尊。太子今宜斷之。勿使大王用盡也。時。太子即敕典藏者。勿復出與大王用之<p>時。大王自知索諸物不復能得。所食金器送與寺中。時。太子令斷金器。給以銀器。王食已。復送與寺中。又斷銀器。給以銅器。王亦以此送與寺中。又斷銅器。給以瓦器<p>時。大王手中有半阿摩勒果。悲淚告諸大臣。今誰為地主<p>時。諸臣啟白大王。王為地主<p>時。王即說偈答曰<p class='lg'>　汝等護我心　　何假虛妄語<br>　我今坐王位　　不復得自在<br>　阿摩勒半果　　今在於我手<br>　此即是我物　　於是得自由<br>　嗚呼尊富貴　　可厭可棄捨<br>　先領閻浮提　　今一旦貧至<br>　如琲e駛流　　一逝而不返<br>　富貴亦復然　　逝者不復還　</p><p>又復。如佛偈所說<p class='lg'>　凡盛必有衰　　以衰為究竟<br>　如來神口說　　真實無有異<br>　先時所教令　　速疾無有閡<br>　今有所求索　　無復從我教<br>　如風閡於山　　如水閡於岸<br>　我今所教令　　於今已永絕<br>　將從無量眾　　擊鼓吹貝螺<br>　常作諸伎樂　　受諸五欲樂<br>　婇女數百眾　　日夜自娛樂<br>　今者都永盡　　如樹無花實<br>　顏貌轉枯盡　　色力亦復然<br>　如花轉萎悴　　我今亦復爾　</p><p>時。阿育王呼侍者言。汝今憶我恩養。汝持此半阿摩勒果送雞雀寺中。作我意。禮拜諸比丘僧足。白言。阿育王問訊諸大聖眾。我是阿育王。領此閻浮提。閻浮提是我所有。今者頓盡。無有財寶布施眾僧。於一切財而不得自在。今唯此半阿摩勒果。我得自由。此是最後布施檀婆羅蜜。哀愍我故。納受此施。令我得供養僧福。而說偈言<p class='lg'>　半阿摩勒果　　是我之所有<br>　於我得自在　　今捨於大眾<br>　緣心在於聖　　更無濟我者<br>　憐愍於我故　　納受阿摩勒<br>　為我食此施　　因是福無量<br>　世世受妙樂　　用之無有盡　</p><p>時。彼使者受王敕已。即持此半阿摩勒果。至雞雀寺中。至上座前。五體著地作禮。長跪合掌。向上座而說偈曰<p class='lg'>　領於閻浮提　　一繖繫一鼓<br>　遊行無所礙　　如日照於世<br>　業行報已至　　在世不復久<br>　無有王威德　　如日雲所翳<br>　號曰阿育王　　稽首禮僧足<br>　送此布施物　　謂半阿摩勒<br>　願求來世福　　哀愍彼王故<br>　聖眾愍彼故　　受是半果施　</p><p>時。彼上座告諸大眾。誰聞是語而不厭世間。我等聞是事。不可不生厭離。如佛經所說。見他衰事。應生厭離。若有識類眾生者。聞是事豈得不捨世間。而說偈曰<p class='lg'>　人王世中最　　阿育孔雀姓<br>　閻浮提自在　　阿摩勒為主<br>　太子及諸臣　　共奪大王施<br>　送半阿摩勒　　降伏憍財者<br>　使彼生厭心　　愚夫不識施<br>　因果受妙樂　　示送半摩勒　</p><p>時。彼上座作是念言。云何令此半阿摩勒。一切眾僧得其分食。即教令研磨。著石榴羹中。行已。眾僧一切皆得周遍<p>時。王復問傍臣曰。誰是閻浮提王<p>臣啟王言。大王是也<p>時。王從臥起而坐。顧望四方。合掌作禮。念諸佛德。心念口言。我今復以此閻浮提施與三寶。隨意用之。而說偈曰<p class='lg'>　今此閻浮提　　多有珍寶飾<br>　施與良福田　　果報自然得<br>　以此施功德　　不求天帝釋<br>　梵王及人主　　世界諸妙樂<br>　如是等果報　　我悉不用受<br>　以是施功德　　疾得成佛道<br>　為世所尊仰　　成得一切智<br>　世間作善友　　導師最第一　</p><p>時。王以此語盡書紙上。而封緘之。以齒印印之。作如是事畢。便即就盡<p>爾時。太子及諸臣．宮人．婇女．國界人民。興種種供養葬送。如王之法而闍維之<p>爾時。諸臣欲立太子紹王位。中有一大臣。名曰阿[<a href='javascript:showpic("../fontimg/007511.gif")'>少/(兔-、)</a>]羅陀。語諸臣曰。不得立太子為王。所以者何。大王阿育在時。本誓願滿十萬億金作諸功德。唯減四億。不滿十萬。以是故。今捨閻浮提施與三寶。欲令滿足。今是大地屬於三寶。云何而立為王<p>時。諸臣聞已。即送四億諸金。送與寺中。即便立法益之子為王。名三波提。次復太子。名毘梨訶波低。為紹王位。毘梨訶波低太子。名曰毘梨訶西那。次紹王位。毘梨訶西那太子。名曰沸沙須摩。次紹王位。沸沙須摩太子。名曰沸沙蜜多羅。次紹王位<p>時。沸沙蜜多羅問諸臣曰。我當作何等事。令我名德久存於世<p>時。賢善諸臣信樂三寶者。啟王言。阿育大王是王之前種姓。彼王在世。造立八萬四千如來塔。復興種種供養。此之名德。相傳至今。王欲求此名者。當造立八萬四千塔。及諸供養<p>王言。大王阿育有大威德。能辦此事。我不能作。更思餘事<p>中有惡臣。不信向者。啟王言。世間二種法傳世不滅。一者作善。二者作惡。大王阿育作諸善行。王今當行惡行。打壞八萬四千塔<p>時。王用佞臣語。即興四兵眾。往詣寺舍。壞諸塔寺。王先往雞雀寺中。寺門前有石師子。即作師子吼。王聞之即大驚怖。非生獸之類。而能吼鳴。還入城中。如是再三。欲壞彼寺<p>時。王呼諸比丘來。問諸比丘。使我壞塔為善。壞僧房為善<p>比丘答曰。二不應行。王其欲壞者。寧壞僧房。勿壞佛塔<p>時。王殺害比丘。及壞塔寺。如是漸漸至婆伽羅國。又復唱令。若有人能得沙門釋子頭來者。賞之千金<p>爾時。彼國中有一阿羅漢。化作眾多比丘頭。與諸百姓。令送至於王所。令王庫藏財寶竭盡。時。彼王聞阿羅漢作如是事。倍復瞋恚。欲殺彼阿羅漢<p>時。彼羅漢入滅盡正受。王作無量方便。殺彼聖人。終不能得。入滅盡三昧力故。不傷其體。如是漸進至佛塔門邊<p>彼所塔中。有一鬼神。止住其中。守護佛塔。名曰牙齒。彼鬼神作是念。我是佛弟子。受持禁戒。不殺害眾生。我今不能殺害於王。又復作念。有一神名曰為蟲。行諸惡行。兇暴勇健。求索我女。我不與之。今者為護正法故。當嫁與彼。令其守護佛法。即呼彼神語言。我今嫁女與汝。然共立約誓。汝要當降伏此王。勿使興諸惡行。壞滅正法<p>時。王所有一大鬼神。名曰烏茶。威德具足。故彼神不奈王何。時。牙齒神作方便。今日王威勢自然由此鬼神。我今誘誑共作親厚。如是與彼神作知識。極作知識已。即將此神至於南方大海中<p>時彼蟲神排攩大山。推迮王上。及四兵眾。無不死盡。眾人唱言。快哉。快哉。是世人相傳。名為快哉。彼王終亡。孔雀苗裔於此永終。是故世間富樂不足為貪。阿育大王有智之人。覺世無常。身命難保。五家財物亦如幻化。覺了彼法。勤行精進。作諸功德。乃至臨終。係心三寶。念念不絕。無所吝惜。唯願盡成阿耨多羅三藐三菩提<p class='juan'>
雜阿含經卷第二十五</p>
</body></html>
