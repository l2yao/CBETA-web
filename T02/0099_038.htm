<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p class='juan'>
雜阿含經卷第三十八</p>
<p><span class='byline'>　　　　宋天竺三藏求那跋陀羅譯</span><br><p><b>　　<A NAME="n1098"></A>（一○六二）</b><p>如是我聞<p>一時。佛住舍衛國祇樹給孤獨園<p>時。有尊者善生。新剃鬚髮。著袈裟衣。正信．非家．出家學道。來詣佛所。稽首佛足。退坐一面<p>爾時。世尊告諸比丘。諸比丘。當知此善生善男子有二處端嚴。一者剃除鬚髮。著袈裟衣。正信．非家．出家學道。二者盡諸有漏。無漏心解脫．慧解脫。現法自知作證。我生已盡。梵行已立。所作已作。自知不受後有。爾時。世尊即說偈言<p class='lg'>　寂靜盡諸漏　　比丘莊嚴好<br>　離欲斷諸結　　涅槃不復生<br>　持此最後身　　摧伏魔怨敵　</p><p>佛說此經已。諸比丘聞佛所說。歡喜奉行<p><b>　　<A NAME="n1099"></A>（一○六三）</b><p>如是我聞<p>一時。佛住舍衛國祇樹給孤獨園<p>時。有異比丘形色醜陋。難可觀視。為諸比丘之所輕慢。來詣佛所<p>爾時。世尊四眾圍遶。見彼比丘來。皆起輕想。更相謂言。彼何等比丘。隨路而來。形貌醜陋。難可觀視。為人所慢<p>爾時。世尊知諸比丘心之所念。告諸比丘。汝等見彼比丘來。形狀甚醜。難可視見。令人起慢不<p>諸比丘白佛。唯然。已見<p>佛告諸比丘。汝等勿於彼比丘起於輕想。所以者何。彼比丘已盡諸漏。所作已作。離諸重擔。斷諸有結。正智。心善解脫。諸比丘。汝等莫妄量於人。唯有如來能量於人<p>彼比丘詣佛所。稽首佛足。退坐一面<p>爾時。世尊復告諸比丘。汝等見此比丘稽首作禮。退坐一面不<p>比丘白佛。唯然。已見<p>佛告諸比丘。汝等勿於是比丘起於輕想。乃至汝等莫量於人。唯有如來能知人耳。爾時。世尊即說偈言<p class='lg'>　飛鳥及走獸　　莫不畏師子<br>　唯師子獸王　　無有與等者<br>　如是智慧人　　雖小則為大<br>　莫取其身相　　而生輕慢心<br>　何用巨大身　　多肉而無慧<br>　此賢勝智慧　　則為上士夫<br>　離欲斷諸結　　涅槃永不生<br>　持此最後身　　摧伏眾魔軍　</p><p>佛說此經已。諸比丘聞佛所說。歡喜奉行<p><b>　　<A NAME="n1100"></A>（一○六四）</b><p>如是我聞<p>一時。佛住王舍城迦蘭陀竹園<p>爾時。提婆達多有利養起。摩竭陀王阿闍世毘提希子日日侍從五百乘車。來詣提婆達多所。日日持五百釜食。供養提婆達多。提婆達多將五百人別眾受其供養<p>時。有眾多比丘晨朝著衣持缽。入王舍城乞食。聞提婆達多有如是利養起。乃至五百人別眾受其供養。乞食已。還精舍。舉衣缽。洗足畢。往詣佛所。稽首佛足。退坐一面。白佛言。世尊。我等晨朝著衣持缽。入王舍城乞食。聞提婆達多有如是利養起。乃至五百人別眾受其供養<p>佛告諸比丘。汝等莫稱是提婆達多所得利養。所以者何。彼提婆達多別受利養。今則自壞。他世亦壞。譬如芭蕉．竹．蘆。生果即死。來年亦壞。提婆達多亦復如是。受其利養。今世則壞。他世亦壞。譬如駏驉。受胎必死。提婆達多亦復如是。受諸利養。今世亦壞。他世亦壞。彼愚癡提婆達多隨幾時受其利養。當得長夜不饒益苦。是故。諸比丘。當如是學。我設有利養起。莫生染著。爾時。世尊即說偈言<p class='lg'>　芭蕉生果死　　竹蘆實亦然<br>　駏驉坐妊死　　士以貪自喪<br>　常行非義行　　多知不免愚<br>　善法日損減　　莖枯根亦傷　</p><p>佛說此經已。諸比丘聞佛所說。歡喜奉行<p><b>　　<A NAME="n1101"></A>（一○六五）</b><p>如是我聞<p>一時。佛住舍衛國祇樹給孤獨園<p>爾時。舍衛國有手比丘是釋氏子。在舍衛國命終<p>時。有眾多比丘。晨朝著衣持缽。入舍衛城乞食。聞手比丘釋子於舍衛國命終。聞已。入舍衛城。乞食還。舉衣缽。洗足畢。詣佛所。稽首佛足。退坐一面。白佛言。世尊。今日晨朝。眾多比丘著衣持缽。入舍衛城乞食。聞釋氏子手比丘於舍衛國命終。云何。世尊。手比丘命終。當生何處。云何受生。後世云何<p>佛告諸比丘。是手比丘成就三不善法。彼命終當生惡趣泥犁中。何等三不善法。謂貪欲．瞋恚．愚癡。此三不善法結縛於心。釋種子手比丘生惡趣泥犁中。爾時。世尊即說偈言<p class='lg'>　貪欲瞋恚癡　　結縛士夫心<br>　內發還自傷　　猶如竹蘆實<br>　無貪恚癡心　　是說為黠慧<br>　內發不自傷　　是名為勝出<br>　是故當離貪　　瞋恚癡冥心<br>　比丘智慧明　　苦盡般涅槃　</p><p>佛說此經已。諸比丘聞佛所說。歡喜奉行<p><b>　　<A NAME="n1102"></A>（一○六六）</b><p>如手比丘。難陀修多羅亦如是說<p><b>　　<A NAME="n1103"></A>（一○六七）</b><p>如是我聞<p>一時。佛住舍衛國祇樹給孤獨園<p>爾時。尊者難陀是佛姨母子。好著好衣。染色。擣治光澤。執持好缽。好作嬉戲調笑而行<p>時。有眾多比丘來詣佛所。稽首佛足。退坐一面。白佛言。世尊。尊者難陀是佛姨母子。好著好衣。擣治光澤。執持好缽。好作嬉戲調笑而行<p>爾時。世尊告一比丘。汝往詣難陀比丘所。語言。難陀。大師語汝<p>時。彼比丘受世尊教。往語難陀言。世尊語汝<p>難陀聞已。即詣佛所。稽首佛足。退住一面<p>佛告難陀。汝實好著好衣。擣治光澤。好作嬉戲調笑而行不<p>難陀白佛。實爾。世尊<p>佛告難陀。汝佛姨母子。貴姓出家。不應著好衣服。擣令光澤。執持好缽。好作嬉戲調笑而行。汝應作是念。我是佛姨母子。貴姓出家。應作阿練若。乞食。著糞掃衣。常應讚歎著糞掃衣。常處山澤。不顧五欲<p>爾時。難陀受佛教已。修阿蘭若行。乞食。著糞掃衣。亦常讚歎著糞掃衣者。樂處山澤。不顧愛欲。爾時。世尊即說偈言<p class='lg'>　難陀何見汝　　修習阿蘭若<br>　家家行乞食　　身著糞掃衣<br>　樂處於山澤　　不顧於五欲　</p><p>佛說此經已。尊者難陀聞佛所說。歡喜奉行<p><b>　　<A NAME="n1104"></A>（一○六八）</b><p>如是我聞<p>一時。佛在舍衛國祇樹給孤獨園<p>爾時。尊者低沙自念。我是世尊姑子兄弟故。不修恭敬。無所顧錄。亦不畏懼。不堪諫止<p>時。有眾多比丘往詣佛所。稽首佛足。退坐一面。白佛言。世尊。尊者低沙自念是世尊姑子兄弟故。不修恭敬。無所顧錄。亦不畏懼。不堪諫止<p>爾時。世尊告一比丘。汝往詣低沙比丘所。語言。低沙。大師語汝<p>時。彼比丘受世尊教。往語低沙比丘言。世尊語汝<p>低沙比丘即詣佛所。稽首佛足。退住一面<p>佛告低沙。汝實作是念。我是世尊姑子兄弟。不修恭敬。無所顧錄。亦不畏懼。不堪忍諫不<p>低沙白佛。實爾。世尊<p>佛告低沙。汝不應爾。汝應念言。我是世尊姑子兄弟故。應修恭敬畏懼。堪忍諫止。爾時。世尊即說偈言<p class='lg'>　善哉汝低沙　　離瞋恚為善<br>　莫生瞋恚心　　瞋恚者非善<br>　若能離瞋慢　　修行軟下心<br>　然後於我所　　修行於梵行　</p><p>佛說此經已。低沙比丘聞佛所說。歡喜隨喜。作禮而去<p><b>　　<A NAME="n1105"></A>（一○六九）</b><p>如是我聞<p>一時。佛住舍衛國祇樹給孤獨園<p>時。有尊者毘舍佉般闍梨子。集供養堂。為眾多比丘說法。言辭滿足。妙音清徹。句味辯正。隨智慧說。聽者樂聞。無所依說。顯現深義。令諸比丘一心專聽<p>爾時。世尊入晝正受。以淨天耳過於人耳。聞說法聲。從三昧起。往詣講堂。於大眾前坐。告毘舍佉般闍梨子。善哉。善哉。毘舍佉。汝能為諸比丘於此供養堂。為眾多比丘說法。言辭滿足。乃至顯現深義。令諸比丘專精敬重。一心樂聽。汝當數數為諸比丘如是說法。令諸比丘專精敬重。一心樂聽。當得長夜以義饒益。安隱樂住。爾時。世尊即說偈言<p class='lg'>　若不說法者　　愚智雜難分<br>　此愚此智慧　　無由自顯現<br>　善說清涼法　　因說智乃彰<br>　說法為明照　　光顯大仙幢<br>　善說為仙幢　　法為羅漢幢　</p><p>佛說此經已。尊者毘舍佉般闍梨子聞佛所說。歡喜隨喜。作禮而去<p><b>　　<A NAME="n1106"></A>（一○七○）</b><p>如是我聞<p>一時。佛住舍衛國祇樹給孤獨園<p>時。有眾多比丘集供養堂。悉共作衣。時。有一年少比丘。出家未久。初入法．律。不欲營助諸比丘作衣<p>時。眾多比丘詣世尊所。稽首禮足。退坐一面。白佛言。世尊。時。有眾多比丘集供養堂。為作衣故。有一年少比丘。出家未久。始入法．律。不欲營助諸比丘作衣<p>爾時。世尊問彼比丘。汝實不欲營助諸比丘作衣耶<p>彼比丘白佛言。世尊。隨我所能。當力營助<p>爾時。世尊知彼比丘心之所念。告諸比丘。汝等莫與是年少比丘語。所以者何。是比丘得四增心法。正受現法安樂住。不勤而得。若彼本心所為。剃鬚髮。著袈裟衣。出家學道。增進修學。現法自知作證。我生已盡。梵行已立。所作已作。自知不受後有。爾時。世尊即說偈言<p class='lg'>　非下劣方便　　薄德少智慧<br>　正向於涅槃　　免脫煩惱鎖<br>　此賢年少者　　逮得上士處<br>　離欲心解脫　　涅槃不復生<br>　持此最後身　　摧伏眾魔軍　</p><p>佛說此經已。諸比丘聞佛所說。歡喜奉行<p><b>　　<A NAME="n1107"></A>（一○七一）</b><p>如是我聞<p>一時。佛住舍衛國祇樹給孤獨園<p>時。有比丘名曰上坐。獨住一處。亦常讚歎獨一住者。獨行乞食。食已。獨還。獨坐禪思<p>時。有眾多比丘詣佛所。稽首佛足。退坐一面。白佛言。世尊。有尊者名曰上坐。樂一獨處。亦常讚歎獨一住者。獨入聚落乞食。獨出聚落。還至住處。獨坐禪思<p>爾時。世尊語一比丘。汝往詣彼上坐比丘所。語上坐比丘言。大師告汝<p>比丘受教。詣上坐比丘所。白言。尊者。大師告汝<p>時。上坐比丘即時奉命。詣世尊所。稽首禮足。退住一面<p>爾時。世尊告上坐比丘。汝實獨一靜處。讚歎獨處者。獨行乞食。獨出聚落。獨坐禪思耶<p>上坐比丘白佛。實爾。世尊<p>佛告上坐比丘。汝云何獨一處。讚歎獨住者。獨行乞食。獨還住處。獨坐禪思<p>上坐比丘白佛。我唯獨一靜處。讚歎獨住者。獨行乞食。獨出聚落。獨坐禪思<p>佛告上坐比丘。汝是一住者。我不言非一住。然更有勝妙一住。何等為勝妙一住。謂比丘前者枯乾。後者滅盡。中無貪喜。是婆羅門心不猶豫。已捨憂悔。離諸有愛。群聚使斷。是名一住。無有勝住過於此者。爾時。世尊即說偈言<p class='lg'>　悉映於一切　　悉知諸世間<br>　不著一切法　　悉離一切愛<br>　如是樂住者　　我說為一住　</p><p>佛說此經已。尊者上坐聞佛所說。歡喜隨喜。作禮而去<p><b>　　<A NAME="n1108"></A>（一○七二）</b><p>如是我聞<p>一時。佛在舍衛國祇樹給孤獨園<p>時。有尊者僧迦藍於拘薩羅人間遊行。至舍衛國祇樹給孤獨園。彼僧迦藍比丘有本二。在舍衛國中。聞僧迦藍比丘於拘薩羅人間遊行。至舍衛國祇樹給孤獨園。聞已。著好衣服。莊嚴華瓔。抱其兒來詣祇洹。至僧迦藍比丘房前<p>爾時。尊者僧迦藍出房露地經行。時。彼本二來到其前。作是言。此兒幼小。汝捨出家。誰當養活<p>時。僧迦藍比丘不共語。如是再三。亦不共語<p>時。彼本二作如是言。我再三告。不與我語。不見顧視。我今置兒。著經行道頭而去。言。沙門。此是汝子。汝自養活。我今捨去<p>尊者僧迦藍亦不顧視其子<p>彼本二復言。是沙門今於此兒都不顧視。彼必得仙人難得之處。善哉。沙門。必得解脫。情願不遂。抱子而去<p>爾時。世尊入晝正受。以天耳過人之耳。聞尊者僧迦藍本二所說。即說偈言<p class='lg'>　來者不歡喜　　去亦不憂慼<br>　於世間和<span class='corr'>合</span>　　解脫不染著<br>　我說彼比丘　　為真婆羅門<br>　來者不歡喜　　去亦不憂慼<br>　不染亦無憂　　二心俱寂靜<br>　我說是比丘　　是真婆羅門　</p><p>佛說此經已。尊者僧迦藍聞佛所說。歡喜隨喜。作禮而去<p><b>　　<A NAME="n1109"></A>（一○七三）</b><p>如是我聞<p>一時。佛住舍衛國祇樹給孤獨園<p>爾時。尊者阿難獨一靜處。作是思惟。有三種香。順風而熏。不能逆風。何等為三。謂根香．莖香．華香。或復有香。順風熏。亦逆風熏。亦順風逆風熏耶。作是念已。晡時從禪覺。往詣佛所。稽首佛足。退住一面。白佛言。世尊。我獨一靜處。作是思惟。有三種香。順風而熏。不能逆風。何等為三。謂根香．莖香．華香。或復有香。順風熏．逆風熏。亦順風逆風熏耶<p>佛告阿難。如是。如是。有三種香。順風熏。不能逆風。謂根香．莖香．華香。阿難。亦有香。順風熏．逆風熏．順風逆風熏。阿難。順風熏．逆風熏．順風逆風熏者。阿難。有善男子．善女人。在所城邑．聚落。成就真實法。盡形壽不殺生．不偷盜．不邪婬．不妄語．不飲酒。如是善男子．善女人。八方上下。崇善士夫。無不稱歎言。某方某聚落善男子．善女人。持戒清淨。成真實法。盡形壽不殺。乃至不飲酒。阿難。是名有香順風熏．逆風熏．順風逆風熏。爾時。世尊即說偈言<p class='lg'>　非根莖華香　　能逆風而熏<br>　唯有善士女　　持戒清淨香<br>　逆順滿諸方　　無不普聞知<br>　多迦羅栴檀　　優缽羅末利<br>　如是比諸香　　戒香最為上<br>　栴檀等諸香　　所熏少分限<br>　唯有戒德香　　流熏上昇天<br>　斯等淨戒香　　不放逸正受<br>　正智等解脫　　魔道莫能入<br>　是名安隱道　　是道則清淨<br>　正向妙禪定　　斷諸魔結縛　</p><p>佛說此經已。尊者阿難聞佛所說。歡喜隨喜。作禮而去<p><b>　　<A NAME="n1110"></A>（一○七四）</b><p>如是我聞<p>一時。佛在摩竭提國人間遊行。與千比丘俱。皆是古昔縈髮出家。皆得阿羅漢。諸漏已盡。所作已作。捨諸重擔。逮得己利。盡諸有結。正智。善解脫。到善建立支提杖林中住<p>摩竭提王瓶沙聞世尊摩竭提國人間遊行。至善建立支提杖林中住。與諸小王群臣羽從。車萬二千．乘馬萬八千．步逐眾無數。摩竭提婆羅門長者悉皆從<p>王出王舍城。詣世尊所。恭敬供養。到於道口。下車步進。及於內門。除去五飾。脫冠卻蓋。除扇去劍刀。脫革屣。到於佛前。整衣服。偏露右肩。為佛作禮。右遶三匝。自稱姓名。白佛言。世尊。我是摩竭提王瓶沙<p>佛告瓶沙。如是。大王。汝是瓶沙。可就此坐。隨其所安<p>時。瓶沙王重禮佛足。退坐一面。諸王大臣．婆羅門居士悉禮佛足。次第而坐<p>時。鬱鞞羅迦葉亦在座中<p>時。摩竭提婆羅門長者作是念。為大沙門從鬱鞞羅迦葉所修梵行耶。為鬱鞞羅迦葉於大沙門所修梵行耶<p>爾時。世尊知摩竭提婆羅門長者心之所念。即說偈而問言<p class='lg'>　鬱鞞羅迦葉　　於此見何利<br>　棄汝先所奉　　事火等眾事<br>　今可說其義　　捨事火之由　</p><p>鬱鞞迦葉說偈白佛<p class='lg'>　錢財等滋味　　女色五欲果<br>　觀察未來受　　斯皆大垢穢<br>　是故悉棄捨　　先諸奉火事　</p><p>爾時。世尊復說偈問言<p class='lg'>　汝不著世間　　錢財五色味<br>　復何捨天人　　迦葉隨義說　</p><p>迦葉復以偈答世尊言<p class='lg'>　見道離有餘　　寂滅無餘跡<br>　無所有不著　　無異趣異道<br>　是故悉棄捨　　先修奉火事<br>　大會等受持　　奉事於水火<br>　愚癡沒於中　　志求解脫道<br>　盲無智慧目　　向生老病死<br>　不見於正路　　永離生死道<br>　今始因世尊　　得見無為道<br>　大龍所說力　　得度於彼岸<br>　牟尼廣濟度　　安慰無量眾<br>　今始知瞿曇　　真諦超出者　</p><p>佛復說偈歎迦葉言<p class='lg'>　善哉汝迦葉　　先非惡思量<br>　次第分別求　　遂至於勝處　</p><p>汝今。迦葉。當安慰汝徒眾之心<p>時。鬱鞞羅迦葉即入正受。以神足力向於東方。上昇虛空。作四種神變。行．住．坐．臥。入火三昧。舉身洞然。青．黃．赤．白．頗梨紅色。身上出水。身下出火。還燒其身。身上出水以灌其身。或身上出火。以燒其身。身下出水。以灌其身。如是種種現化神通息已。稽首佛足。白佛言。世尊。佛是我師。我是弟子<p>佛告迦葉。我是汝師。汝是弟子。隨汝所安。復座而坐<p>時。鬱鞞羅迦葉還復故坐<p>爾時。摩竭提婆羅門長者作是念。鬱鞞羅迦葉定於大沙門所修行梵行<p>佛說此經已。摩竭提王瓶沙及諸婆羅門長者聞佛所說。歡喜隨喜。作禮而去<p><b>　　<A NAME="n1111"></A>（一○七五）</b><p>如是我聞<p>一時。佛住王舍城迦蘭陀竹園<p>時。有陀驃摩羅子。舊住王舍城。典知眾僧飲食。床座隨次差請。不令越次<p>時。有慈地比丘。頻三過次得麤食處。食時辛苦。作是念。怪哉。大苦。陀驃摩羅子比丘有情故。以麤食惱我。令我食時極苦。我當云何為其作不饒益事<p>時。慈地比丘有姊妹比丘尼。名蜜多羅。住王舍城王園比丘尼眾中。蜜多羅比丘尼來詣慈地比丘。稽首禮足。於一面住。慈地比丘不顧眄。不與語。蜜多羅比丘尼語慈地比丘。阿梨。何故不見顧眄。不共言語<p>慈地比丘言。陀驃摩羅子比丘數以麤食惱我。令我食時極苦。汝復棄我<p>比丘尼言。當如何<p>慈地比丘言。汝可至世尊所。白言。世尊。陀驃摩羅子比丘非法不類。共我作非梵行波羅夷罪。我當證言。如是。世尊。如妹所說<p>比丘尼言。阿梨。我當云何於梵行比丘所。以波羅夷謗<p>慈地比丘言。汝若不如是者。我與汝絕。不復來往言語．共相瞻視<p>時。比丘尼須臾默念。而作是言。阿梨。欲令我爾。當從其教<p>慈地比丘言。汝且待我先至世尊所。汝隨後來<p>時。慈地比丘即往稽首。禮世尊足。退住一面。蜜多羅比丘尼即隨後至。稽首佛足。退住一面。白佛言。世尊。一何不善不類陀驃摩羅子。於我所作非梵行波羅夷罪<p>慈地比丘復白佛言。如妹所說。我先亦知<p>爾時。陀驃摩羅子比丘即在彼大眾中<p>爾時。世尊告陀驃摩羅子比丘。汝聞此語不<p>陀驃摩羅子比丘言。已聞。世尊<p>佛告陀驃摩羅子比丘。汝今云何<p>陀驃摩羅子白佛。如世尊所知。如善逝所知<p>佛告陀驃摩羅子。汝言如世尊所知。今非是時。汝今憶念。當言憶念。不憶念。當言不憶念<p>陀驃摩羅子言。我不自憶念<p>爾時。尊者羅[<a href='javascript:showpic("../fontimg/023523.gif")'>目*侯</a>]羅住於佛後。執扇扇佛。白佛言。世尊。不善不類是比丘尼言。尊者陀驃摩羅子共我作非梵行。慈地比丘言。如是。世尊。我先已知。如<span class='corr'>妹</span>所說<p>佛告羅[<a href='javascript:showpic("../fontimg/023523.gif")'>目*侯</a>]羅。我今問汝。隨意答我。若蜜多羅比丘尼來語我言。世尊。不善不類羅[<a href='javascript:showpic("../fontimg/023523.gif")'>目*侯</a>]羅。共我作非梵行波羅夷罪。慈地比丘復白我言。如是。世尊。如<span class='corr'>妹</span>所說。我先亦知者。汝當云何<p>羅[<a href='javascript:showpic("../fontimg/023523.gif")'>目*侯</a>]羅白佛。世尊。我若憶念。當言憶念。不憶念。當言不憶念<p>佛言。羅[<a href='javascript:showpic("../fontimg/023523.gif")'>目*侯</a>]羅。愚癡人汝尚得作此語。陀驃摩羅子清淨比丘何以不得作如是語<p>爾時。世尊告諸比丘。於陀驃摩羅子比丘當憶念。蜜多羅比丘尼當以自言滅。慈地比丘僧當極善呵諫教誡。汝云何見。何處見。汝何因往見。世尊如是教已。從座起。入室坐禪<p>爾時。諸比丘於陀驃摩羅子比丘憶念。蜜多羅比丘尼與自言滅。慈地比丘極善呵諫教誡言。汝云何見。何處見。何因往見<p>如是諫時。彼作是言。彼陀驃摩羅子不作非梵行。不犯波羅夷。然陀驃摩羅子比丘三以麤惡食恐怖。令我食時辛苦。我於陀驃摩羅子比丘愛恚癡怖。故作是說。然陀驃摩羅子清淨無罪<p>爾時。世尊晡時從禪覺。至大眾前敷座而坐。諸比丘白佛言。世尊。我等於陀驃摩羅子比丘所憶念持。蜜多羅比丘尼與自言滅。慈地比丘極善呵諫。乃至彼言。陀驃摩羅子清淨無罪<p>爾時。世尊告諸比丘。云何愚癡。以因飲食故。知而妄語。爾時。世尊即說偈言<p class='lg'>　若能捨一法　　知而故妄語<br>　不計於後世　　無惡而不為<br>　寧食熱鐵丸　　如熾然炭火<br>　不以犯禁戒　　而食僧信施　</p><p>佛說此經已。諸比丘聞佛所說。歡喜奉行<p><b>　　<A NAME="n1112"></A>（一○七六）</b><p>如是我聞<p>一時。佛住王舍城迦蘭陀竹園<p>爾時。尊者陀驃摩羅子詣佛所。稽首佛足。退住一面。白佛言。世尊。我願於佛前取般涅槃<p>世尊默然。如是三啟。佛告陀驃摩羅子。此有為諸行。法應如是<p>爾時。尊者陀驃摩羅子即於佛前。入於三昧。如其正受。向於東方。昇虛空行。現四威儀。行．住．坐．臥。入火三昧。身下出火。舉身洞然。光焰四布。青．黃．赤．白．頗梨紅色。身下出火。還燒其身。身上出水。以灑其身。或身上出火。下燒其身。身下出水。上灑其身。周向十方。種種現化已。即於空中。內身出火。還自焚其身。取無餘涅槃。消盡寂滅。令無遺塵。譬如空中然燈。油炷俱盡。陀驃摩羅子空中涅槃。身心俱盡。亦復如是。爾時。世尊即說偈言<p class='lg'>　譬如燒鐵丸　　其焰洞熾然<br>　熱勢漸息滅　　莫知其所歸<br>　如是等解脫　　度煩惱淤泥<br>　諸流永已斷　　莫知其所之<br>　逮得不動跡　　入無餘涅槃　</p><p>佛說此經已。諸比丘聞佛所說。歡喜奉行<p><b>　　<A NAME="n1113"></A>（一○七七）</b><p>如是我聞<p>一時。佛在央瞿多羅國人間遊行。經陀婆闍梨迦林中。見有牧牛者．牧羊者．採柴草者。及餘種種作人。見世尊行路。見已。皆白佛言。世尊。莫從此道去。前有央瞿利摩羅賊。脫恐怖人<p>佛告諸人。我不畏懼。作此語已。從道而去。彼再三告。世尊猶去。遙見央瞿利摩羅手執刀楯走向。世尊以神力現身徐行。令央瞿利摩羅駃走不及。走極疲乏已。遙語世尊。住。住。勿去<p>世尊並行而答。我常住耳。汝自不住<p>爾時。央瞿利摩羅即說偈言<p class='lg'>　沙門尚駃行　　而言我常住<br>　我今疲倦住　　說言汝不住<br>　沙門說云何　　我住汝不住　</p><p>爾時。世尊以偈答言<p class='lg'>　央瞿利摩羅　　我說常住者<br>　於一切眾生　　謂息於刀杖<br>　汝恐怖眾生　　惡業不休息<br>　我於一切蟲　　止息於刀杖<br>　汝於一切蟲　　常逼迫恐怖<br>　造作凶惡業　　終無休息時<br>　我於一切神　　止息於刀杖<br>　汝於一切神　　長夜苦逼迫<br>　造作黑惡業　　于今不止息<br>　我住於息法　　一切不放逸<br>　汝不見四諦　　故不息放逸　</p><p>央瞿利摩羅說偈白佛<p class='lg'>　久乃見牟尼　　故隨路而逐<br>　今聞真妙說　　當捨久遠惡<br>　作如是說已　　即放捨刀楯<br>　投身世尊足　　願聽我出家<br>　佛以慈悲心　　大僊多哀愍<br>　告比丘善來　　出家受具足　</p><p>爾時。央瞿利摩羅出家已。獨一靜處。專精思惟。所以族姓子剃除鬚髮。著袈裟衣。正信．非家．出家學道。增修梵行。現法自知作證。我生已盡。梵行已立。所作已作。自知不受後有<p>時。央瞿利摩羅得阿羅漢。覺解脫喜樂。即說偈言<p class='lg'>　本受不害名　　而中多殺害<br>　今得見諦名　　永離於傷殺<br>　身行不殺害　　口意俱亦然<br>　當知真不殺　　不迫於眾生<br>　洗手常血色　　名央瞿摩羅<br>　浚流之所漂　　三歸制令息<br>　歸依三寶已　　出家得具足<br>　成就於三明　　佛教作已作<br>　調牛以捶杖　　伏象以鐵鉤<br>　不以刀捶杖　　正度調天人<br>　利刀以水石　　直箭以熅火<br>　治材以斧斤　　自調以黠慧<br>　人前行放逸　　隨後能自斂<br>　是則照世間　　如雲解月現<br>　人前放逸行　　隨後能自斂<br>　於世恩愛流　　正念而超出<br>　少壯年出家　　精勤修佛教<br>　是則照世間　　如雲解月現<br>　少壯年出家　　精勤修佛教<br>　於世恩愛流　　正念以超出<br>　若度諸惡業　　正善能令滅<br>　是則照世間　　如雲解月現<br>　人前造惡業　　正善能令滅<br>　於世恩愛流　　正念能超出<br>　我已作惡業　　必向於惡趣<br>　已受於惡報　　宿責食已食<br>　若彼我怨憎　　聞此正法者<br>　得清淨法眼　　於我修行忍<br>　不復興鬥訟　　蒙佛恩力故<br>　我怨行忍辱　　亦常讚歎忍<br>　隨時聞正法　　聞已隨修行　</p><p>佛說此經已。央瞿利摩羅聞佛所說。歡喜奉行<p><b>　　<A NAME="n1114"></A>（一○七八）</b><p>如是我聞<p>一時。佛住王舍城迦蘭陀竹園<p>時。有異比丘於夜明相出時。出搨補河邊。脫衣著岸邊。入水洗浴。浴已上岸。被一衣。待身乾<p>時。有一天子放身光明。普照搨補河側。語比丘言。汝少出家。鮮白髮黑。年始盛美。應習五欲。莊嚴瓔珞。塗香華鬘。五樂自娛。而於是時。違親背俗。悲泣別離。剃除鬚髮。著袈裟衣。正信．非家．出家學道。如何捨現前樂。而求非時之利<p>比丘答言。我不捨現前樂求非時樂。我今乃是捨非時樂得現前樂<p>天問比丘。云何捨非時樂得現前樂<p>比丘答言。如世尊說。非時之欲。少味多苦。少利多難。我今於現法中。已離熾然。不待時節。能自通達。現前觀察。緣自知覺。如是。天子。是名捨非時樂得現前樂<p>天復問比丘。云何復是如來所說。非時之欲。少樂多苦。云何復是如來所說。現法利樂。乃至緣自覺知<p>比丘答言。我年少出家。不能廣宣如來所說正法．律儀。世尊近在迦蘭陀竹園。汝可往詣如來。問其所疑。如世尊說。隨憶受持<p>天子復言。比丘。於如來所。有諸力天眾多圍遶。我先無問。未易可詣。比丘。汝若能為先白世尊者。我可隨往<p>比丘答言。當為汝去<p>天白比丘。唯然。尊者。我隨後來<p>時。彼比丘往詣佛所。稽首禮足。退住一面。以向天子往反問答具白世尊。今者。世尊。彼天子誠實言者須臾應至。不誠實者自當不來<p>時。彼天子遙語比丘。我已此在。我已在此<p>爾時。世尊即說偈言<p class='lg'>　眾生隨愛想　　以愛想而住<br>　以不知愛故　　則為死方便　</p><p>佛告天子。汝解此偈者。便可發問<p>天子白佛。不解。世尊。不解。善逝。佛復說偈而告天子曰<p class='lg'>　若知所愛者　　不於彼生愛<br>　彼此無所有　　他人莫能說　</p><p>佛告天子。汝解此義者。便可發問<p>天子白佛。不解。世尊。不解。善逝<p>佛復說偈言<p class='lg'>　見等勝劣者　　則有言論生<br>　三事不傾動　　則無軟中上　</p><p>佛告天子。解此義者。則可發問<p>天子白佛。不解。世尊。不解。善逝<p>佛復說偈言<p class='lg'>　斷愛及名色　　除慢無所繫<br>　寂滅息瞋恚　　離結絕悕望<br>　不見於人天　　此世及他世　</p><p>佛告天子。解此義者。乃可發問<p>天子白佛。已解。世尊。已解。善逝<p>佛說此經已。彼天子聞佛所說。歡喜隨喜。即沒不現<p><b>　　<A NAME="n1115"></A>（一○七九）</b><p>如是我聞<p>一時。佛在王舍城迦蘭陀竹園<p>時。有異比丘於後夜時至搨補河邊。脫衣置岸邊。入水洗浴。浴已。還上岸。著一衣。待身乾<p>時。有一天子放身光明。普照搨補河側。問比丘言。比丘。比丘。此是丘塚。夜則起煙。晝則火然。彼婆羅門見已而作是言。壞此丘塚。發掘者智。持以刀劍。又見大龜。婆羅門見已。作是言。除此大龜。發掘者智。持以刀劍。見有氍氀。婆羅門見已。作此言。卻此氍氀。發掘者智。持以刀劍。見有肉段。彼婆羅門見已。作是言。除此肉段。發掘者智。持以刀劍。見有屠殺。婆羅門見已。作是言。壞是屠殺處。發掘者智。持以刀劍。見有楞耆。彼婆羅門見已。作是言。卻此楞耆。發掘者智。持以刀劍。見有二道。彼婆羅門見已。作是言。除此二道。發掘者智。持以刀劍。見有門扇。婆羅門見已。作是言。卻此門扇。發掘者智。持以刀劍。見有大龍。婆羅門見已。作是言。止。勿卻大龍。應當恭敬。比丘。汝來受此論。往問世尊。如佛所說。汝隨受持。所以者何。除如來。我不見世間諸天．魔．梵．沙門．婆羅門於此論心悅樂者。若諸弟子從我所聞。然後能說<p>爾時。比丘從彼天所聞此論已。往詣世尊。稽首禮足。退坐一面。以彼天子所問諸論廣問世尊。云何為丘塚。云何為夜則起煙。云何為晝則火然。云何是婆羅門。云何發掘。云何智者。云何刀劍。云何為大龜。云何氍氀。云何為肉段。云何為屠殺處。云何為楞耆。云何為二道。云何為門扇。云何為大龍<p>佛告比丘。丘塚者。謂眾生身。麤四大色父母遺體。摶食．衣服．覆蓋．澡浴．摩飾．長養。皆是變壞磨滅之法。夜起煙者。謂有人於夜時起。隨覺隨觀。晝行其教。身業．口業。婆羅門者。謂如來．應．等正覺。發掘者。謂精勤方便。智士者。謂多聞聖弟子。刀劍者。謂智慧刀劍。大龜者。謂五蓋。氍氀者。謂忿恨。肉段者。謂慳[<a href='javascript:showpic("../fontimg/010998.gif")'>怡-台+疾</a>]。屠殺者。謂五欲功德。楞耆者。謂無明。二道。謂疑惑。門扇者。謂我慢。大龍者。謂漏盡羅漢。如是。比丘。若大師為聲聞所作。哀愍悲念。以義安慰。於汝已作。汝等當作所作。當於曝露．林中．空舍．山澤．巖窟。敷草樹葉。思惟禪思。不起放逸。莫令後悔。是則為我隨順之教。即說偈言<p class='lg'>　說身為丘塚　　覺觀夜起煙<br>　晝業為火然　　婆羅門正覺<br>　精進勤發掘　　黠慧明智士<br>　以智慧利劍　　厭離勝進者<br>　五蓋為巨龜　　忿恨為氍氀<br>　慳[<a href='javascript:showpic("../fontimg/010998.gif")'>怡-台+疾</a>]為肉段　　五欲屠殺處<br>　無明為楞耆　　疑惑於二道<br>　門扇現我慢　　漏盡羅漢龍<br>　究竟斷諸論　　故我如是說　</p><p>佛說此經已。彼比丘聞佛所說。歡喜奉行<p><b>　　<A NAME="n1116"></A>（一○八○）</b><p>如是我聞<p>一時。佛住波羅奈國仙人住處鹿野苑中<p>爾時。世尊晨朝著衣持缽。入波羅奈城乞食<p>時。有異比丘以不住心。其心惑亂。不攝諸根。晨朝著衣持缽。入波羅奈城乞食。是比丘遙見世尊。見已。攝持諸根。端視而行。世尊見是比丘攝持諸根。端視而行。見已入城。乞食畢。還精舍。舉衣缽。洗足已。入室坐禪。晡時從禪覺。入僧中。敷坐具。於大眾前坐。告諸比丘。我今晨朝著衣持缽。入波羅奈城乞食。見有比丘。以不住心．惑亂心。諸根放散。亦持衣缽入城乞食。彼遙見我。即自斂攝竟。為是誰<p>時。彼比丘從座起。整衣服。到於佛前。偏袒右肩。合掌白佛。世尊。我於晨朝入城乞食。其心惑亂。不攝諸根行。遙見世尊。即自斂心。攝持諸根<p>佛告比丘。善哉。善哉。汝見我已。能自斂心。攝持諸根。比丘。是法應當如是。若見比丘。亦應自攝持。若復見比丘尼．優婆塞．優婆夷。亦當如是攝持諸根。當得長夜以義饒益。安隱快樂<p>爾時。眾中復有異比丘說偈歎曰<p class='lg'>　以其心迷亂　　不專繫念住<br>　晨朝持衣缽　　入城邑乞食<br>　中路見大師　　威德容儀備<br>　欣悅生慚愧　　即攝持諸根　</p><p>佛說此經已。諸比丘聞佛所說。歡喜奉行<p class='juan'>
雜阿含經卷第三十八</p>
</body></html>
