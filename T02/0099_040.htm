<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p class='juan'>
雜阿含經卷第四十</p>
<p><span class='byline'>　　　　宋天竺三藏求那跋陀羅譯</span><br><p><b>　　<A NAME="n1142"></A>（一一○四）</b><p>如是我聞<p>一時。佛住王舍城迦蘭陀竹園<p>爾時。世尊告諸比丘。若能受持七種受者。以是因緣得生天帝釋處。謂天帝釋本為人時。供養父母。及家諸尊長。和顏軟語。不惡口。不兩舌。常真實言。於慳吝世間。雖在居家而不慳惜。行解脫施。勤施。常樂行施。施會供養。等施一切。爾時。世尊即說偈言<p class='lg'>　供養於父母　　及家之尊長<br>　柔和恭遜辭　　離麤言兩舌<br>　調伏慳吝心　　常修真實語<br>　彼三十三天　　見行七法者<br>　咸各作是言　　當來生此天　</p><p>佛說此經已。諸比丘聞佛所說。歡喜奉行<p><b>　　<A NAME="n1143"></A>（一一○五）</b><p>如是我聞<p>一時。佛住鞞舍離國獼猴池側重閣講堂<p>時。有離車名摩訶利。來詣佛所。稽首佛足。退坐一面。白佛言。世尊。見天帝釋不<p>佛答言。見<p>離車復問。世尊。見有鬼似帝釋形以不<p>佛告離車。我知天帝釋。亦知有鬼似天帝釋。亦知彼帝釋法。受持彼法緣故。得生帝釋處。離車。帝釋本為人時。供養父母。乃至行平等捨。爾時。世尊即說偈言<p class='lg'>　供養於父母　　及家之尊長<br>　柔和恭遜辭　　離麤言兩舌<br>　調伏慳吝心　　常修真實語<br>　彼三十三天　　見行七法者<br>　咸各作是言　　當來生此天　</p><p>佛說此經已。時摩訶利離車聞佛所說。歡喜隨喜。作禮而去<p><b>　　<A NAME="n1144"></A>（一一○六）</b><p>如是我聞<p>一時。佛住鞞舍離國獼猴池側重閣講堂<p>時。有異比丘來詣佛所。稽首佛足。退住一面。白佛言。世尊。何因．何緣釋提桓因名釋提桓因<p>佛告比丘。釋提桓因本為人時。行於頓施。沙門．婆羅門．貧窮．困苦．求生行路乞。施以飲食．錢財．穀．帛．華香．嚴具．床臥．燈明。以堪能故。名釋提桓因<p>比丘復白佛言。世尊。何因．何緣故。釋提桓因復名富蘭陀羅<p>佛告比丘。彼釋提桓因本為人時。數數行施衣被．飲食。乃至燈明。以是因緣。故名富蘭陀羅<p>比丘復白佛言。何因．何緣故。復名摩伽婆<p>佛告比丘。彼釋提桓因本為人時。名摩伽婆故。釋提桓因即以本名。名摩伽婆<p>比丘復白佛言。何因．何緣復名娑婆婆<p>佛告比丘。彼釋提桓因本為人時。數以婆詵私衣布施供養。以是因緣故。釋提桓因名娑婆婆<p>比丘復白佛言。世尊。何因．何緣釋提桓因復名憍尸迦<p>佛告比丘。彼釋提桓因本為人時。為憍尸族姓人。以是因緣故。彼釋提桓因復名憍尸迦<p>比丘問佛言。世尊。何因．何緣彼釋提桓因名舍脂缽低<p>佛告比丘。彼阿修羅女名曰舍脂。為天帝釋第一天后。是故帝釋名舍脂缽低<p>比丘白佛言。世尊。何因．何緣釋提桓因復名千眼<p>佛告比丘。彼釋提桓因本為人時。聰明智慧。於一坐間。思千種義。觀察稱量。以是因緣。彼天帝釋復名千眼<p>比丘白佛。何因．何緣彼釋提桓因復名因提利<p>佛告比丘。彼天帝釋於諸三十三天。為王為主。以是因緣故。彼天帝釋名因提利<p>佛告比丘。然彼釋提桓因本為人時。受持七種受。以是因緣。得天帝釋。何等為七。釋提桓因本為人時。供養父母。乃至等行惠施。是為七種受。以是因緣。為天帝釋<p>爾時。世尊即說偈言。如上廣說<p>佛說此經已。諸比丘聞佛所說。歡喜奉行<p><b>　　<A NAME="n1145"></A>（一一○七）</b><p>如是我聞<p>一時。佛住鞞舍離國獼猴池側重閣講堂<p>爾時。世尊告諸比丘。過去世時。有一夜叉鬼。醜陋惡色。在帝釋空座上坐。三十三天見此鬼醜陋惡色。在帝釋空座上坐。見已。咸各瞋恚。諸天如是極瞋恚已。彼鬼如是．如是隨瞋恚漸漸端正<p>時。三十三天往詣天帝釋。白帝釋言。憍尸迦。當知有一異鬼。醜陋惡色。在天王空座上坐。我等諸天見彼鬼醜陋惡色。坐天王座。極生瞋恚。隨彼諸天瞋恚。彼鬼隨漸端正。釋提桓因告諸三十三天。彼是瞋恚對治鬼<p>爾時。天帝釋自往彼鬼所。整衣服。偏袒右肩。合掌三稱名字而言。仁者。我是釋提桓因。隨釋提桓因如是恭敬下意。彼鬼如是．如是隨漸醜陋。即復不現<p>時。釋提桓因自坐已。而說偈言<p class='lg'>　人當莫瞋恚　　見瞋莫瞋報<br>　於惡莫生惡　　當破壞憍慢<br>　不瞋亦不害　　名住賢聖眾<br>　惡罪起瞋恚　　堅住如石山<br>　盛瞋恚能持　　如制逸馬車<br>　我說善御士　　非謂執繩者　</p><p>佛告諸比丘。釋提桓因於三十三天為自在王。歎說不瞋。汝等如是正信．非家．出家學道。亦應讚歎不瞋。當如是學<p>佛說此經已。諸比丘聞佛所說。歡喜奉行<p><b>　　<A NAME="n1146"></A>（一一○八）</b><p>如是我聞<p>一時。佛住舍衛國祇樹給孤獨園<p>爾時。世尊晨朝著衣持缽。入舍衛城乞食。乞食已。還精舍。舉衣缽。洗足已。持尼師壇。著右肩上。至安陀林。布尼師壇。坐一樹下。入晝正受<p>爾時。祇桓中有兩比丘諍起。一人罵詈。一人默然。其罵詈者。即便改悔懺謝於彼。而彼比丘不受其懺。以不受懺故。時。精舍中眾多比丘共相勸諫。高聲鬧亂<p>爾時。世尊以淨天耳過於人耳。聞祇桓中高聲鬧亂。聞已。從禪覺。還精舍。於大眾前敷座而坐。告諸比丘。我今晨朝乞食。還至安陀林。坐禪人晝正受。聞精舍中高聲大聲。紛紜鬧亂。竟為是誰<p>比丘白佛。此精舍中有二比丘諍起。一比丘罵。一者默然。時。罵比丘尋向悔謝。而彼不受。緣不受故。多人勸諫。故致大聲。高聲鬧亂<p>佛告比丘。云何。比丘。愚癡之人。人向悔謝。不受其懺。若人懺而不受者。是愚癡人。長夜當得不饒益苦。諸比丘。過去世時。釋提桓因有三十三天共諍。說偈教誡言<p class='lg'>　於他無害心　　瞋亦不纏結<br>　懷恨不經久　　於瞋以不住<br>　雖復瞋恚盛　　不發於麤言<br>　不求彼開節　　揚人之虛短<br>　常當自防護　　以義內省察<br>　不怒亦不害　　常與賢聖俱<br>　若與惡人俱　　剛彊猶山石<br>　盛恚能自持　　如制逸馬車<br>　我說為善御　　非謂執繩者　</p><p>佛告諸比丘。釋提桓因於三十三天為自在王。常行忍辱。亦復讚歎行忍者。汝等比丘正信．非家．出家學道。當行忍辱。讚歎忍者。應當學<p>佛說此經已。諸比丘聞佛所說。歡喜奉行<p><b>　　<A NAME="n1147"></A>（一一○九）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。過去世時。天．阿修羅對陣欲戰。釋提桓因語毘摩質多羅阿修羅王。莫得各各共相殺害。但當論議。理屈者伏。毘摩質多羅阿修羅王言。設共論議。誰當證知理之通塞。天帝釋言。諸天眾中自有智慧明記識者。阿修羅眾亦復自有明記識者。毘摩質多羅阿修羅言。可爾。釋提桓因言。汝等可先立論。然後我當隨後立論。則不為難<p>時。毘摩質多羅阿修羅王即說偈立論言<p class='lg'>　我若行忍者　　於事則有闕<br>　愚癡者當言　　怖畏故行忍　</p><p>釋提桓因說偈答言<p class='lg'>　正使愚癡者　　言恐怖故忍<br>　及其不言者　　於理何所傷<br>　但自觀其義　　亦觀於他義<br>　彼我悉獲安　　斯忍為最上　</p><p>毘摩質多羅阿修羅復說偈言<p class='lg'>　若不制愚癡　　愚癡則傷人<br>　猶如兇惡牛　　捨走逐觸人<br>　執杖而強制　　怖畏則調伏<br>　是故堅持杖　　折伏彼愚夫　</p><p>帝釋復說偈言<p class='lg'>　我常觀察彼　　制彼愚夫者<br>　愚者瞋恚盛　　智以靜默伏<br>　不瞋亦不害　　常與賢聖俱<br>　惡罪起瞋恚　　堅住如石山<br>　盛瞋恚能持　　如制逸馬車<br>　我說善御士　　非謂執繩者　</p><p>爾時。天眾中有天智慧者。阿修羅眾中有阿修羅智慧者。於此偈思惟稱量觀察。作是念。毘摩質多羅阿修羅所說偈。終竟長夜起於鬥訟戰諍。當知毘摩質多羅阿修羅王教人長夜鬥訟戰諍。釋提桓因所說偈。長夜終竟息於鬥訟戰諍。當知天帝釋長夜教人息於鬥訟戰諍。當知帝釋善論得勝<p>佛告諸比丘。釋提桓因以善論議伏阿修羅。諸比丘。釋提桓因於三十三天為自在王。立於善論。讚歎善論。汝等比丘亦應如是。正信．非家．出家學道。亦當善論。讚歎善論。應當學<p>佛說此經已。諸比丘聞佛所說。歡喜奉行<p><b>　　<A NAME="n1148"></A>（一一一○）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。過去世時。有天帝釋。天．阿修羅對陣欲戰。釋提桓因語三十三天眾言。今日諸天與阿修羅軍戰。諸天得勝。阿修羅不如者。當生擒毘摩質多羅阿修羅王。以五繫縛。將還天宮。毘摩質多羅阿修羅王告阿修羅眾。今日諸天．阿修羅共戰。若阿修羅勝。諸天不如者。當生擒釋提桓因。以五繫縛。將還阿修羅宮。當其戰時。諸天得勝。阿修羅不如<p>時。彼諸天捉得毘摩質多羅阿修羅王。以五繫縛。將還天宮。縛在帝釋斷法殿前門下。帝釋從此門入出之時。毘摩質多羅阿修羅縛在門側瞋恚罵詈<p>時。帝釋御者見阿修羅王。身被五縛。在於門側。帝釋出入之時輒瞋恚罵詈。見已即便說偈。白帝釋言<p class='lg'>　釋今為畏彼　　為力不足耶<br>　能忍阿修羅　　面前而罵辱　</p><p>釋即答言<p class='lg'>　不以畏故忍　　亦非力不足<br>　何有黠慧人　　而與愚夫對　</p><p>御者復白言<p class='lg'>　若但行忍者　　於事則有闕<br>　愚癡者當言　　畏怖故行忍<br>　是故當苦治　　以智制愚癡　</p><p>帝釋答言<p class='lg'>　我常觀察彼　　制彼愚夫者<br>　見愚者瞋盛　　智以靜默伏<br>　非力而為力　　是彼愚癡力<br>　愚癡違遠法　　於道則無有<br>　若使有大力　　能忍於劣者<br>　是則為上忍　　無力何有忍<br>　於他極罵辱　　大力者能忍<br>　是則為上忍　　無力何所忍<br>　於己及他人　　善護大恐怖<br>　知彼瞋恚盛　　還自守靜默<br>　於二義俱備　　自利亦利他<br>　謂言愚夫者　　以不見法故<br>　愚夫謂勝忍　　重增其惡口<br>　未知忍彼罵　　於彼常得勝<br>　於勝己行忍　　是名恐怖忍<br>　於等者行忍　　是名忍諍忍<br>　於劣者行忍　　是則為上忍　</p><p>佛告諸比丘。釋提桓因於三十三天為自在王。常行忍辱。讚歎於忍。汝等比丘正信．非家．出家學道。亦應如是行忍。讚歎於忍。應當學<p>佛說經已。諸比丘聞佛所說。歡喜奉行<p><b>　　<A NAME="n1149"></A>（一一一一）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。過去世時。釋提桓因欲入園觀。時。敕其御者。令嚴駕千馬之車詣於園觀。御者奉敕。即嚴駕千馬之車。往白帝釋。唯。俱尸迦。嚴駕已竟。唯王知時。天帝釋即下常勝殿。東向合掌禮佛。爾時。御者見。即心驚毛豎。馬鞭落地<p>時。天帝釋見御者心驚毛豎。馬鞭落地。即說偈言<p class='lg'>　汝見何憂怖　　馬鞭落於地　</p><p>御者說偈白帝釋言<p class='lg'>　見王天帝釋　　為舍脂之夫<br>　所以生恐怖　　馬鞭落地者<br>　常見天帝釋　　一切諸大地<br>　人天大小王　　及四護世主<br>　三十三天眾　　悉皆恭敬禮<br>　何處更有尊　　尊於帝釋者<br>　而今正東向　　合掌修敬禮　</p><p>爾時。帝釋說偈答言<p class='lg'>　我實於一切　　世間大小王<br>　及四護世王　　三十三天眾<br>　最為其尊王　　故悉來恭敬<br>　而復有世間　　隨順等正覺<br>　名號滿天師　　故我稽首禮　</p><p>御者復白言<p class='lg'>　是必世間勝　　故使天王釋<br>　恭敬而合掌　　東向稽首禮<br>　我今亦當禮　　天王所禮者　</p><p>時。天帝釋。舍脂之夫說如是偈。禮佛已。乘千馬車。往詣園觀<p>佛告諸比丘。彼天帝釋於三十三天為自在王。尚恭敬佛。亦復讚歎恭敬於佛。汝等比丘正信．非家．出家學道。亦應如是恭敬於佛。亦當讚歎恭敬佛者。應當學<p>佛說此經已。諸比丘聞佛所說。歡喜奉行<p><b>　　<A NAME="n1150"></A>（一一一二）</b><p>如是我聞<p>一時。佛住舍衛國祇樹給孤獨園。廣說如上。差別者。爾時。帝釋下常勝殿。合掌東向敬禮尊法。乃至佛說此經已。諸比丘聞佛所說。歡喜奉行<p>如是我聞<p>一時。佛住舍衛國祇樹給孤獨園。如上廣說。差別者。爾時。帝釋說偈答御者言<p class='lg'>　我實為大地　　世間大小王<br>　及四護世主　　三十三天眾<br>　如是等一切　　悉尊重恭敬<br>　然復有淨戒　　長夜入正受<br>　正信而出家　　究竟諸梵行<br>　故我於彼所　　尊重恭敬禮<br>　又調伏貪恚　　超越愚癡境<br>　修學不放逸　　亦恭敬禮彼<br>　貪欲瞋恚癡　　悉已永不著<br>　漏盡阿羅漢　　復應敬禮彼<br>　若復在居家　　奉持於淨戒<br>　如法修布薩　　亦復應敬禮　</p><p>御者白帝釋言<p class='lg'>　是必世間勝　　故天王敬禮<br>　我亦當如是　　隨天王恭敬　</p><p>諸比丘。彼天帝釋。舍脂之夫敬禮法．僧。亦復讚歎禮法．僧者。汝等已能正信．非家．出家學道。亦當如是敬禮法．僧。當復讚歎禮法．僧者<p>佛說此經已。諸比丘聞佛所說。歡喜奉行<p><b>　　<A NAME="n1151"></A>（一一一三）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。過去世時。有天帝釋欲入園觀。王敕御者。令嚴駕千馬之車。御者受教。即嚴駕已。還白帝釋。乘已嚴駕。唯王知時<p>爾時。帝釋從常勝殿來下。周向諸方。合掌恭敬<p>時。彼御者見天帝釋從殿來下。住於中庭。周向諸方。合掌恭敬。見已驚怖。馬鞭落地。而說偈言<p class='lg'>　諸方唯有人　　臭穢胞胎生<br>　神處穢死尸　　飢渴常燋然<br>　何故憍尸迦　　故重於非家<br>　為我說其義　　飢渴願欲聞　</p><p>時。天帝釋說偈答言<p class='lg'>　我正恭敬彼　　能出非家者<br>　自在遊諸方　　不計其行止<br>　城邑國土色　　不能累其心<br>　不畜資生具　　一往無欲定<br>　往則無所求　　唯無為為樂<br>　言則定善言　　不言則寂定<br>　諸天阿修羅　　各各共相違<br>　人間自共諍　　相違亦如是<br>　唯有出家者　　於諸諍無諍<br>　於一切眾生　　放捨於刀杖<br>　於財離財色　　不醉亦不荒<br>　遠離一切惡　　是故敬禮彼　</p><p>是時。御者復說偈言<p class='lg'>　天王之所敬　　是必世間勝<br>　故我從今日　　當禮出家人　</p><p>如是說已。天帝釋敬禮諸方一切僧畢。昇於馬車。遊觀園林<p>佛告比丘。彼天帝釋於三十三天為自在王。而常恭敬眾僧。亦常讚歎恭敬僧功德。汝等比丘正信．非家．出家學道。亦當如是恭敬眾僧。亦當讚歎敬僧功德<p>佛說此經已。諸比丘聞佛所說。歡喜奉行<p><b>　　<A NAME="n1152"></A>（一一一四）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。過去世時。阿修羅王興四種兵。象兵．馬兵．車兵．步兵。時三十三天欲共鬥戰。時。天帝釋聞阿修羅王興四種兵。象兵．馬兵．車兵．步兵。來欲共戰。聞已。即告宿毘梨天子言。阿公知不。阿修羅興四種兵。象兵．馬兵．車兵．步兵。欲與三十三天共戰。阿公可敕三十三天興四種兵。象兵．馬兵．車兵．步兵。與彼阿修羅共戰。爾時。宿毘梨天子受帝釋教。還自天宮。慢緩寬縱。不勤方便<p>阿修羅眾已出在道路。帝釋聞已。復告宿毘梨天子。阿公。阿修羅軍已在道路。阿公可速告令起四種兵與阿修羅戰。宿毘梨天子受帝釋教已。即復還宮。懈怠寬縱<p>時。阿修羅王軍已垂至。釋提桓因聞阿修羅軍已在近路。復告宿毘梨天子。阿公知不。阿修羅軍已在近路。阿公。速告諸天起四種兵<p>時。宿毘梨天子即說偈言<p class='lg'>　若有不起處　　無為安隱樂<br>　得如是處者　　無作亦無憂<br>　當與我是處　　令我得安隱　</p><p>爾時。帝釋說偈答言<p class='lg'>　若有不起處　　無為安隱樂<br>　若得是處者　　無作亦無憂<br>　汝得是處者　　亦應將我去　</p><p>宿毘梨天子復說偈言<p class='lg'>　若處無方便　　不起安隱樂<br>　若得彼處者　　無作亦無憂<br>　當與我是處　　令我得安隱　</p><p>時。天帝釋復說偈答言<p class='lg'>　若處無方便　　不起安隱樂<br>　若人得是處　　無作亦無憂<br>　汝得是處者　　亦應將我去　</p><p>宿毘梨天子復說偈言<p class='lg'>　若處不放逸　　不起安隱樂<br>　若人得是處　　無作亦無憂<br>　當與我是處　　令得安隱樂　</p><p>時。天帝釋復說偈言<p class='lg'>　若處不放逸　　不起安隱樂<br>　若人得是處　　無作亦無憂<br>　汝得是處者　　亦應將我去　</p><p>宿毘梨復說偈言<p class='lg'>　懶惰無所起　　不知作已作<br>　行欲悉皆會　　當與我是處　</p><p>時。天帝釋復說偈言<p class='lg'>　懶惰無所起　　得究竟安樂<br>　汝得彼處者　　亦應將我去　</p><p>宿毘梨天子復說偈言<p class='lg'>　無事亦得樂　　無作亦無憂<br>　若與我是處　　令我得安樂　</p><p>天帝釋復說偈言<p class='lg'>　若見若復聞　　眾生無所作<br>　汝得是處者　　亦應將我去<br>　汝若畏所作　　不念於有為<br>　但當速淨除　　涅槃之徑路　</p><p>時。宿毘梨天子嚴四兵。象兵．馬兵．車兵．步兵。與阿修羅戰。摧阿修羅眾。諸天得勝。還歸天宮<p>佛告諸比丘。釋提桓因興四種兵。與阿修羅戰。精勤得勝。諸比丘。釋提桓因於三十三天為自在王。常以精勤方便。亦常讚歎精勤之德。汝等比丘正信．非家．出家學道。當勤精進。讚歎精勤<p>佛說此經已。諸比丘聞佛所說。歡喜奉行<p><b>　　<A NAME="n1153"></A>（一一一五）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。過去世時。有一聚落。有諸仙人於聚落邊空閑處住止<p>時。有諸天．阿修羅去聚落不遠。對陣戰鬥<p>爾時。毘摩質多羅阿修羅王除去五飾。脫去天冠。卻傘蓋。除劍刀。屏寶拂。脫革屣。至彼仙人住處。入於門內。周向看視。不顧眄諸仙人。亦不問訊。看已。還出<p>時。有一仙人遙見毘摩質多羅阿修羅王除去五飾入園。看已。還出。見已。語諸仙人言。此何等人。有不調伏色。不似人形。非威儀法。似田舍兒。非長者子。除去五飾。入於園門。高視觀看。亦不顧眄問訊諸仙人。有一仙人答言。此是毘摩質多羅阿修羅王。除去五飾。觀看而去。彼仙人言。此非賢士。不好不善。非賢非法。除去五飾。來入園門。看已。還去。亦不顧眄問訊諸仙人。以是故。當知天眾增長。阿修羅損減<p>時。釋提桓因除去五飾。入仙人住處。與諸仙人面相問訊慰勞。然後還出<p>復有仙人見天帝釋除去五飾。入於園門。周遍問訊。見已。問諸仙人。此是何人。入於園林。有調伏色。有可適人色。有威儀色。非田舍兒。似族姓子。除去五飾。來入園門。周遍問訊。然後還出。有仙人答言。此是天帝釋。除去五飾。來入園門。周遍問訊。然後還去。彼仙人言。此是賢士。善好真實威儀法。除去五飾。來入園門。周遍問訊。然後還去。以是當知天眾增長。阿修羅眾損減<p>時。毘摩質多羅阿修羅王聞仙人稱歎諸天。聞已。瞋恚熾盛<p>時。彼空處仙人聞阿修羅王瞋恚熾盛。往詣毘摩質多羅阿修羅王所。而說偈言<p class='lg'>　仙人故來此　　求乞施無畏<br>　汝能施無畏　　賜牟尼恩教　</p><p>毘摩質多羅以偈答言<p class='lg'>　於汝仙人所　　無有施無畏<br>　違背阿修羅　　習近帝釋故<br>　於此諸無畏　　當遺以恐怖　</p><p>仙人復說偈言<p class='lg'>　隨行殖種子　　隨類果報生<br>　來乞於無畏　　遺之以恐怖<br>　當獲無盡畏　　施畏種子故　</p><p>時。諸仙人於毘摩質多羅阿修羅王面前說咒已。凌虛而逝<p>即於是夜。毘摩質多羅阿修羅王心驚三起。眠中聞惡聲言。釋提桓因興四種兵。與阿修羅戰。驚覺恐怖。慮戰必敗。退走而還阿修羅宮<p>時。天帝釋敵退得勝已。詣彼空閑仙人住處。禮諸仙人足已。退於西面諸仙人前。東向而坐<p>時。東風起。有異仙人即說偈言<p class='lg'>　今此諸牟尼　　出家來日久<br>　腋下流汗臭　　莫順坐風下<br>　千眼可移坐　　此臭難可堪　</p><p>時。天帝釋說偈答言<p class='lg'>　種種眾香華　　結以為華鬘<br>　今之所聞香　　其香復過是<br>　寧久聞斯香　　未曾生厭患　</p><p>佛告諸比丘。彼天帝釋於三十三天為自在王。恭敬出家人。亦常讚歎出家人。亦常讚歎恭敬之德。汝等比丘正信．非家．出家學道。常應恭敬諸梵行者。亦當讚歎恭敬之德<p>佛說此經已。諸比丘聞佛所說。歡喜奉行<p><b>　　<A NAME="n1154"></A>（一一一六）</b><p>如是我聞<p>一時。佛住舍衛國祇樹給孤獨園。時。天帝釋晨朝來詣佛所。稽首佛足。以帝釋神力。身諸光明遍照祇樹精舍<p>時。釋提桓因說偈問佛言<p class='lg'>　為殺於何等　　而得安隱眠<br>　為殺於何等　　而得無憂畏<br>　為殺何等法　　瞿曇所讚歎　</p><p>爾時。世尊說偈答言<p class='lg'>　害兇惡瞋恚　　而得安隱眠<br>　害兇惡瞋恚　　心得無憂畏<br>　瞋恚為毒根　　滅彼苦種子<br>　滅彼苦種子　　而得無憂畏<br>　彼苦種滅故　　賢聖所稱歎　</p><p>爾時。釋提桓因聞佛所說。歡喜隨喜。作禮而去<p><b>　　<A NAME="n1155"></A>（一一一七）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。於月八日。四大天王敕遣大臣。案行世間。為何等人供養父母．沙門．婆羅門。宗親尊重。作諸福德。見今世惡。畏後世罪。行施作福。受持齋戒。於月八日．十四日．十五日。及神變月。受戒布薩。至十四日。遣太子下。觀察世間。為何等人供養父母。乃至受戒布薩。至十五日。四大天王自下世間。觀察眾生。為何等人供養父母。乃至受戒布薩。諸比丘。爾時。世間無有多人供養父母。乃至受戒布薩者<p>時。四天王即往詣三十三天集法講堂。白天帝釋。天王當知。今諸世間。無有多人供養父母。乃至受戒布薩。時。三十三天眾聞之不喜。轉相告語。今世間人。不賢不善。不好不類。無真實行。不供養父母。乃至不受戒布薩。緣斯罪故。諸天眾減。阿修羅眾當漸增廣<p>諸比丘。爾時。世間若復多人供養父母。乃至受戒布薩者。四天王至三十三天集法講堂。白天帝釋。天王當知。今諸世間。多有人民供養父母。乃至受戒布薩。時。三十三天心皆歡喜。轉相告語。今諸世間。賢聖真實如法。多有人民供養父母。乃至受戒布薩。緣斯福德。阿修羅眾減。諸天眾增廣<p>時。天帝釋知諸天眾皆歡喜已。即說偈言<p class='lg'>　若人月八日　　十四十五日<br>　及神變之月　　受持八支齋<br>　如我所修行　　彼亦如是修　</p><p>爾時。世尊告諸比丘。彼天帝釋所說偈言<p class='lg'>　若人月八日　　十四十五日<br>　及神變之月　　受持八支齋<br>　如我所修行　　彼亦如是修　</p><p>此非善說。所以者何。彼天帝釋自有貪．恚．癡患。不脫生．老．病．死．憂．悲．惱苦故<p>若阿羅漢比丘。諸漏已盡。所作已作。離諸重擔。斷諸有結。心善解脫。說此偈言<p class='lg'>　若人月八日　　十四十五日<br>　及神變之月　　受持八支齋<br>　如我所修行　　彼亦如是修　</p><p>如是說者。則為善說。所以者何。阿羅漢比丘離貪．恚．癡。已脫生．老．病．死．憂．悲．惱苦。是故此偈則為善說<p>佛說此經已。諸比丘聞佛所說。歡喜奉行<p><b>　　<A NAME="n1156"></A>（一一一八）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。過去世時。毘摩質多羅阿修羅王疾病困篤。往詣釋提桓因所。語釋提桓因言。憍尸迦。當知我今疾病困篤。為我療治。令得安隱。釋提桓因語毘摩質多羅阿修羅言。汝當授我幻法。我當療治汝病。令得安隱。毘摩質多羅阿修羅語帝釋言。我當還問諸阿修羅眾。聽我者。當授帝釋阿修羅幻法<p>爾時。毘摩質多羅阿修羅即往至諸阿修羅眾中。語諸阿修羅言。諸人當知。我今疾病困篤。往詣釋提桓因所。求彼治病。彼語我言。汝能授我阿修羅幻法者。當治汝病。令得安隱。我今當往為彼說阿修羅幻法<p>時。有一詐偽阿修羅語毘摩質多羅阿修羅。其彼天帝釋質直好信不虛偽。但語彼言。天王。此阿修羅幻法。若學者。令人墮地獄。受罪無量百千歲。彼天帝釋必當息意。不復求學。當言。汝去。令汝病差。可得安隱<p>時。毘摩質多羅阿修羅復往帝釋所。說偈白言<p class='lg'>　千眼尊天王　　阿修羅幻術<br>　皆是虛誑法　　令人墮地獄<br>　無量百千歲　　受苦無休息　</p><p>時。天帝釋語毘摩質多羅阿修羅言。止。止。如是幻術。非我所須。汝且還去。令汝身病寂滅休息。得力安隱<p>佛告諸比丘。釋提桓因於三十三天為自在王。長夜真實。不幻不偽。賢善質直。汝等比丘正信．非家．出家學道。亦應如是不幻不偽。賢善質直。當如是學<p>佛說此經已。諸比丘聞佛所說。歡喜奉行<p><b>　　<A NAME="n1157"></A>（一一一九）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。時。有天帝釋及鞞盧闍那子婆稚阿修羅王。有絕妙之容。於晨朝時。俱詣佛所。稽首佛足。退坐一面。時。天帝釋及鞞盧闍那子婆稚阿修羅王。身諸光明。普照祇樹給孤獨園<p>爾時。鞞盧闍那阿修羅王說偈白佛<p class='lg'>　人當勤方便　　必令利滿足<br>　是利滿足已　　何須復方便　</p><p>時。天帝釋復說偈言<p class='lg'>　若人勤方便　　必令利滿足<br>　是利滿足已　　修忍無過上　</p><p>說是偈已。俱白佛言。世尊。何者善說。世尊告言。汝等所說。二說俱善<p>然今汝等復聽我說<p class='lg'>　一切眾生類　　悉皆求己利<br>　彼彼諸眾生　　各自求所應<br>　世間諸和合　　及與第一義<br>　當知世和合　　則為非常法<br>　若人勤方便　　必令利滿足<br>　是利滿足已　　修忍無過上　</p><p>爾時。天帝釋及毘盧闍那子婆稚阿修羅王聞佛所說。歡喜隨喜。作禮而去<p>爾時。世尊告諸比丘。釋提桓因於三十三天為自在王。修行於忍。讚歎於忍。汝等比丘正信．非家．出家學道。亦應如是修行於忍。讚歎於忍<p>佛說此經已。諸比丘聞佛所說。歡喜奉行<p><b>　　<A NAME="n1158"></A>（一一二○）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。過去世時。有天帝釋白佛言。世尊。我今受如是戒。乃至佛法住世。盡其形壽。有惱我者。要不反報加惱於彼。時。毘摩質多羅阿修羅王聞天帝釋受如是戒。乃至佛法住世。盡其形壽。有惱我者。我不反報加惱於彼。聞已。執持利劍。逆道而來<p>時。天帝釋遙見毘摩質多羅阿修羅王執持利劍。逆道而來。即遙告言。阿修羅。住。縛汝勿動<p>毘摩質多羅阿修羅王即不得動。語帝釋言。汝今豈不受如是戒。若佛法住世。盡其形壽。有惱我者。必不還報耶。天帝釋答言。我實受如是戒。但汝息住受縛。阿修羅言。今且放我。帝釋答言。汝若約誓不作亂者。然後放汝。阿修羅言。放我當如法作。帝釋答言。先如法作。然後放汝<p>時。毘摩質多羅阿修羅王即說偈言<p class='lg'>　貪欲之所趣　　及瞋恚所趣<br>　妄語之所趣　　謗毀賢聖趣<br>　我若嬈亂者　　趣同彼趣趣　</p><p>釋提桓因復告言。放汝令去。隨汝所安<p>爾時。天帝釋令阿修羅王作約誓已。往詣佛所。稽首佛足。退坐一面。白佛言。世尊。我於佛前受如是戒。乃至佛法住世。盡其形壽。有惱我者。我不反報。毘摩質多羅阿修羅王聞我受戒。手執利劍。隨路而來。我遙見已。語言。阿修羅。住。住。縛汝勿動。彼阿修羅言。汝不受戒耶。我即答言。我實受戒。且汝今住。縛汝勿動。彼即求脫。我告彼言。若作約誓不作亂者當令汝脫。阿修羅言。且當放我。當說約誓。我即告言。先說約誓。然後放汝。彼即說偈。作約誓言<p class='lg'>　貪欲之所趣　　及瞋恚所趣<br>　妄語之所趣　　謗毀賢聖趣<br>　我若作嬈亂　　趣同彼趣趣　</p><p>如是。世尊。我要彼阿修羅王令說約誓。為是法不。彼阿修羅復為嬈亂不<p>佛告天帝釋。善哉。善哉。汝要彼約誓。如法不違。彼亦不復敢作嬈亂。爾時。天帝釋聞佛所說。歡喜隨喜。作禮而去<p>爾時。世尊告諸比丘。彼天帝釋於三十三天為自在王。不為嬈亂。亦常讚歎不嬈亂法。汝等比丘正信．非家．出家學道。亦應如是行不嬈亂。亦當讚歎不擾亂法<p>佛說此經已。諸比丘聞佛所說。歡喜奉行<p class='juan'>
雜阿含經卷第四十</p>
</body></html>
