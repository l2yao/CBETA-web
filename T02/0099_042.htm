<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p class='juan'>
雜阿含經卷第四十二</p>
<p><span class='byline'>　　　　宋天竺三藏求那跋陀羅譯</span><br><p><b>　　<A NAME="n1185"></A>（一一四五）</b><p>如是我聞<p>一時。佛住舍衛國祇樹給孤獨園<p>時。波斯匿王來詣佛所。稽首佛足。退坐一面。白佛言。世尊。應施何等人<p>佛言。大王。隨心所樂處<p>波斯匿王復白佛言。應施何處。得大果報<p>佛言。大王。此是異問。所問應施何處。此問則異。復問施何處。應得大果。此問復異。我今問汝。隨意答我。大王。譬如此國臨陣戰鬥。集諸戰士。而有一婆羅門子。從東方來。年少幼稚。柔弱端正。膚白髮黑。不習武藝。不學術策。恐怖退弱。不能自安。不忍敵觀。若刺若射。無有方便。不能傷彼。云何。大王。如此士夫。王當賞不<p>王白佛言。不賞。世尊<p>如是。大王。有剎利童子從南方來。鞞舍童子從西方來。首陀羅童子從北方來。無有伎術。皆如東方婆羅門子。王當賞不<p>王白佛言。不賞。世尊<p>佛告大王。此國集軍臨戰鬥時。有婆羅門童子從東方來。年少端正。膚白髮黑。善學武藝。知鬥術法。勇健無畏。苦戰不退。安住諦觀。運戈能傷。能破巨敵。云何。大王。如此戰士。加重賞不<p>王白佛言。重賞。世尊<p>如是。剎利童子從南方來。鞞舍童子從西方來。首陀羅童子從北方來。年少端正。善諸術藝。勇健堪能。苦戰卻敵。皆如東方婆羅門子。如是戰士。王當賞不<p>王白佛言。重賞。世尊<p>佛言。大王。如是沙門．婆羅門遠離五支。成就五支。建立福田。施此田者。得大福利。得大果報。何等為捨離五支。所謂貪欲蓋。瞋恚．睡眠．掉悔．疑蓋。已斷已知。是名捨離五支。何等為成就五支。謂無學戒身成就。無學定身．慧身．解脫身．解脫知見身。是名成就五支。大王。如是捨離五支。成就五支。建立福田。施此田者。得大果報。爾時。世尊復說偈言<p class='lg'>　運戈猛戰鬥　　堪能勇士夫<br>　為其戰鬥故　　隨功重加賞<br>　不賞名族胄　　怯劣無勇者<br>　忍辱修賢良　　見諦建福田<br>　賢聖律儀備　　成就深妙智<br>　族胄雖卑微　　堪為施福田<br>　衣食錢財寶　　床臥等眾具<br>　悉應以敬施　　為持淨戒故<br>　人表林野際　　穿井給行人<br>　溪澗施橋梁　　迥路造房舍<br>　戒德多聞眾　　行路得止息<br>　譬如重雲起　　雷電聲振耀<br>　普雨於壤土　　百卉悉扶疏<br>　禽獸皆歡喜　　田夫並欣樂<br>　如是淨信心　　聞慧捨慳垢<br>　錢財豐飲食　　常施良福田<br>　高唱增歡愛　　如雷雨良田<br>　功德注流澤　　霑洽施主心<br>　財富名稱流　　及涅槃大果　</p><p>佛說此經已。波斯匿王聞佛所說。歡喜隨喜。作禮而去<p><b>　　<A NAME="n1186"></A>（一一四六）</b><p>如是我聞<p>一時。佛住舍衛國祇樹給孤獨園<p>時。波斯匿王來詣佛所。稽首佛足。退坐一面。白佛言。云何。世尊。為婆羅門死還生自姓婆羅門家。剎利．鞞舍．首陀羅家耶<p>佛言。大王。何得如是。大王當知。有四種人。何等為四。有一種人。從冥入冥。有一種人。從冥入明。有一種人。從明入冥。有一種人。從明入明<p>大王。云何為一種人從冥入冥。謂有人生卑姓家。若生旃陀羅家．魚獵家．竹作家．車師家。及餘種種下賤工巧業家。貧窮短命。形體憔悴。而復修行卑賤之家。亦復為人下賤作使。是名為冥。處斯冥中。復行身惡行．行口惡行．行意惡行。以是因緣。身壞命終。當生惡趣。墮泥梨中。猶如有人從闇入闇。從廁入廁。以血洗血。捨惡受惡。從冥入冥者亦復如是。是故名為從冥入冥<p>云何名為從冥入明。謂有世人生卑姓家。乃至為人作諸鄙業。是名為冥。然其彼人於此冥中。行身善行．行口善行．行意善行。以是因緣。身壞命終。生於善趣。受天化生。譬如有人登床跨馬。從馬昇象。從冥入明亦復如是。是名有人從冥入明<p>云何有人從明入冥。謂有世人生富樂家。若剎利大姓．婆羅門大姓家．長者大姓家。及餘種種富樂家生。多諸錢財。奴婢．客使。廣集知識。受身端正。聰明黠慧。是名為明。於此明中。行身惡行．行口惡行．行意惡行。以是因緣。身壞命終。生於惡趣。墮泥梨中。譬如有人從高樓下乘於大象。下象乘馬。下馬乘輿。下輿坐床．下床墮地。從地落坑。從明入冥者亦復如是<p>云何有人從明入明。謂有世人生富樂家。乃至形相端嚴。是名為明。於此明中。行身善行．行口善行．行意善行。以是因緣。身壞命終。生於善趣。受天化生。譬如有人從樓觀至樓觀。如是。乃至從床至床。從明入明者亦復如是。是名有人從明入明。爾時。世尊復說偈言<p class='lg'>　貧窮困苦者　　不信增瞋恨<br>　慳貪惡邪想　　癡惑不恭敬<br>　見沙門道士　　持戒多聞者<br>　毀呰而不譽　　障他施及受<br>　如斯等士夫　　從此至他世<br>　當墮泥梨中　　從冥入於冥<br>　若有貧窮人　　信心少瞋恨<br>　常生慚愧心　　惠施離慳垢<br>　見沙門梵志　　持戒多聞者<br>　謙虛而問訊　　隨宜善供給<br>　勸人令施與　　歎施及受者<br>　如是修善人　　從此至他世<br>　善趣上生天　　從冥而入明<br>　有富樂士夫　　不信多瞋恨<br>　慳貪疾惡想　　邪惑不恭敬<br>　見沙門梵志　　毀呰而不譽<br>　障他人施惠　　亦斷受施者<br>　如是惡士夫　　從此至他世<br>　當生苦地獄　　從明入冥中<br>　若有富士夫　　信心不瞋恨<br>　常起慚愧心　　惠施離瞋姤<br>　見沙門梵志　　持戒多聞者<br>　先奉迎問訊　　隨宜給所須<br>　勸人令供養　　歎施及受者<br>　如是等士夫　　從此至他世<br>　生三十三天　　從明而入明　</p><p>佛說此經已。波斯匿王聞佛所說。歡喜隨喜。作禮而去<p><b>　　<A NAME="n1187"></A>（一一四七）</b><p>如是我聞<p>一時。佛住舍衛國祇樹給孤獨園<p>時。波斯匿王日日身蒙塵土。來詣佛所。稽首佛足。退坐一面<p>佛言。大王。從何所來<p>波斯匿王白佛言。世尊。彼灌頂王法。人中自在。精勤方便。王領大地。統理王事。周行觀察。而來至此<p>佛告大王。今問大王。隨意答我。譬如有人從東方來。有信有緣。未曾虛妄。而白王言。我東方來。見一石山。極方廣大。不穿不壞。亦無缺壞。磨地而來。一切眾生草木之類悉磨令碎。南．西．北方亦有人來。有信有緣。亦不虛妄。而白王言。我見石山。方廣高大。不斷不壞。亦不缺壞。磨地而來。眾生草木悉皆磨碎。大王。於意云何。如是像貌大恐怖事。嶮惡相殺。眾生運盡。人道難得。當作何計<p>王白佛言。若如是者。更無餘計。唯當修善。於佛法．律專心方便<p>佛告大王。何故說言。嶮惡恐怖於世卒起。眾生運盡。人身難得。唯當行法．行義．行福。於佛法教。專精方便。何以不言。灌頂王位眾人人首。堪能自在。王於大地。事務眾人。當須營理耶<p>王白佛言。世尊。為復閑時言。灌頂王位為眾人首。王於大地。多所經營。以言鬥言。以財鬥財。以象鬥象。以車鬥車。以步鬥步<p>當於爾時。無有自在。若勝若伏。是故我說。嶮惡恐怖卒起之時。眾生運盡。人身難得。無有餘計。唯有行義．行法．行福。於佛法教專心歸依<p>佛告大王。如是。如是。經常磨迮。謂惡劫．老．病．苦。磨迮眾生。當作何計。正當修義．修法．修福．修善．修慈。於佛法中精勤方便。爾時。世尊而說偈言<p class='lg'>　如有大石山　　高廣無缺壞<br>　周遍四方來　　磨迮此大地<br>　非兵馬咒術　　力所能防禦<br>　惡劫老病死　　常磨迮眾生<br>　四種大族姓　　栴陀羅獵師<br>　在家及出家　　持戒犯戒者<br>　一切皆磨迮　　無能救護者<br>　是故慧士夫　　觀察自己利<br>　建立清淨信　　信佛法僧寶<br>　身口心清淨　　隨順於正法<br>　現世名稱流　　終則生天上　</p><p>佛說此經已。波斯匿王聞佛所說。歡喜隨喜。作禮而去<p><b>　　<A NAME="n1188"></A>（一一四八）</b><p>如是我聞<p>一時。佛住舍衛國祇樹給孤獨園<p>時。波斯匿王來詣佛所。稽首佛足。退坐一面。時。有尼乾子七人．闍祇羅七人．一舍羅七人。身皆麤大。彷徉行住祇洹門外<p>時。波斯匿王遙見斯等彷徉門外。即從座起。往至其前。合掌問訊。三自稱名言。我是波斯匿王．拘薩羅王<p>爾時。世尊告波斯匿王。汝今何故恭敬斯等。三稱姓名。合掌問訊<p>王白佛言。我作是念。世間若有阿羅漢者。斯等則是<p>佛告波斯匿王。汝今且止。汝亦不知是阿羅漢．非阿羅漢。不得他心智故。且當親近觀其戒行。久而可知。勿速自決。審諦觀察。勿但洛莫。當用智慧。不以不智。經諸苦難。堪能自辯。交契計挍。真偽則分。見說知明。久而則知。非可卒識。當須思惟。智慧觀察<p>王白佛言。奇哉。世尊。善說斯理。言。久相習。觀其戒行。乃至見說知明。我有家人。亦復出家。作斯等形相。周流他國。而復來還。捨其被服。還受五欲。是故當知世尊善說。應與同止。觀其戒行。乃至言說如有智慧<p>爾時。世尊而說偈言<p class='lg'>　不以見形相　　知人之善惡<br>　不應暫相見　　而與同心志<br>　有現身口密　　俗心不斂攝<br>　猶如鋀石銅　　塗以真金色<br>　內懷鄙雜心　　外現聖威儀<br>　遊行諸國土　　欺誑於世人　</p><p>佛說此經已。波斯匿王聞佛所說。歡喜隨喜。作禮而去<p><b>　　<A NAME="n1189"></A>（一一四九）</b><p>如是我聞<p>一時。佛住舍衛國祇樹給孤獨園<p>時。波斯匿王為首。并七國王及諸大臣悉共集會。作如是論議。五欲之中。何者第一。有一人言。色最第一。又復有稱聲．香．味．觸為第一者。中有人言。我等人人各說第一。竟無定判。當詣世尊。問如此義。如世尊說。當共憶持<p>爾時。波斯匿王為首。與七國王．大臣．眷屬來詣佛所。稽首佛足。退坐一面。白佛言。世尊。我等七王與諸大臣如是論議。五欲功德。何者為勝。其中有言色勝．有言聲勝．有言香勝．有言味勝．有言觸勝。竟無決定。來問世尊。竟何者勝<p>佛告諸王。各隨意適。我悉有餘說。以是因緣。我說五欲功德。然自有人於色適意。止愛一色。滿其志願。正使過上有諸勝色。非其所愛。不觸不視。言己所愛最為第一。無過其上。如愛色者。聲．香．味．觸亦皆如是。當其所愛。輒言最勝。歡喜樂著。雖更有勝過其上者。非其所欲。不觸不視。唯我愛者最勝最妙。無比無上<p>爾時。座中有一優婆塞。名曰栴檀。從座起。整衣服。偏袒右肩。合掌白佛<p>善說。世尊。善說。善逝<p>佛告優婆塞。善說。栴檀。快說。栴檀<p>時。栴檀優婆塞即說偈言<p class='lg'>　央伽族姓王　　服珠瓔珞鎧<br>　摩竭眾慶集　　如來出其國<br>　名聞普流布　　猶如雪山王<br>　如淨<span class='corr'>水</span>蓮華　　清淨無瑕穢<br>　隨日光開敷　　芬香熏其國<br>　央耆國明顯　　猶如空中日<br>　觀如來慧力　　如夜然炬火<br>　為眼為大明　　來者為決疑　</p><p>時。諸國王歎言。善說。栴檀優婆塞<p>爾時。七王脫七寶上衣。奉優婆塞<p>時。彼七王聞佛所說。歡喜隨喜。從座起去<p>爾時。栴檀優婆塞知諸王去已。從座起。整衣服。偏袒右肩。合掌白佛。今七國王遺我七領上衣。唯願世尊受此七衣。以哀愍故<p>爾時。世尊為哀愍故。受其七衣。栴檀優婆塞歡喜隨喜。作禮而去<p><b>　　<A NAME="n1190"></A>（一一五○）</b><p>如是我聞<p>一時。佛住舍衛國祇樹給孤獨園<p>時。波斯匿王其體肥大。舉體流汗。來詣佛所。稽首佛足。退坐一面。氣息長喘<p>爾時。世尊告波斯匿王。大王身體極肥盛<p>大王白佛言。如是。世尊。患身肥大。常以此身極肥大故。慚恥厭苦<p>爾時。世尊即說偈言<p class='lg'>　人當自繫念　　每食知節量<br>　是則諸受薄　　安消而保壽　</p><p>時。有一年少。名鬱多羅。於會中坐。時。波斯匿王告鬱多羅。汝能從世尊受向所說偈。每至食時。為我誦不。若能爾者。賜金錢十萬。亦常與食<p>鬱多羅白王。奉教當誦<p>時。波斯匿王聞佛所說。歡喜隨喜。作禮而去<p>時。鬱多羅知王去已。至世尊前。受所說偈。於王食時。食食為誦。白言大王。如佛．世尊．如來．應．等正覺所知所見。而說斯偈<p class='lg'>　人當自繫念　　每食知節量<br>　是則諸受薄　　安消而保壽　</p><p>如是。波斯匿王漸至後時。身體傭細。容貌端正。處樓閣上。向佛住處合掌恭敬。右膝著地。三說是言。南無敬禮世尊．如來．應．等正覺。南無敬禮世尊．如來．應．等正覺。與我現法利益．後世利益．現法後世利益。以其飯食知節量故<p><b>　　<A NAME="n1191"></A>（一一五一）</b><p>如是我聞<p>一時。佛住舍衛國<p>時。有年少阿修羅來詣佛所。於佛面前麤惡不善語。瞋罵呵責<p>爾時。世尊即說偈言<p class='lg'>　不怒勝瞋恚　　不善以善伏<br>　惠施伏慳貪　　真言壞妄語<br>　不罵亦不虐　　常住賢聖心<br>　惡人住瞋恨　　不動如山石<br>　起瞋恚能持　　勝制狂馬車<br>　我說善御士　　非彼攝繩者　</p><p>時。年少阿修羅白佛言。瞿曇。我今悔過。如愚如癡。不辯不善。於瞿曇面前訶罵毀辱。如是懺悔已。時。阿修羅聞佛所說。歡喜隨喜。作禮而去<p><b>　　<A NAME="n1192"></A>（一一五二）</b><p>如是我聞<p>一時。佛住舍衛國祇樹給孤獨園<p>時。有年少賓耆迦婆羅門來詣佛所。於世尊面前作麤惡不善語。瞋罵呵責<p>爾時。世尊告年少賓耆迦。若於一時吉星之日。汝當會諸宗親眷屬耶<p>賓耆白佛。如是。瞿曇<p>佛告賓耆。若汝宗親不受食者。當如之何<p>賓耆白佛。不受食者。食還屬我<p>佛告賓耆。汝亦如是。如來面前作麤惡不善語。罵辱呵責。我竟不受。如此罵者。應當屬誰<p>賓耆白佛。如是。瞿曇。彼雖不受。且以相贈。則便是與<p>佛告賓耆。如是不名更相贈遺。何得便為相與<p>賓耆白佛。云何名為更相贈遺。名為相與。云何名不受相贈遺。不名相與<p>佛告賓耆。若當如是罵則報罵。瞋則報瞋。打則報打。鬥則報鬥。名相贈遺。名為相與。若復。賓耆。罵不報罵。瞋不報瞋。打不報打。鬥不報鬥。若如是者。非相贈遺。不名相與<p>賓耆白佛。瞿曇。我聞古昔婆羅門長老宿重行道大師所說。如來．應．等正覺。面前罵辱。瞋恚訶責。不瞋不怒。而今瞿曇有瞋恚耶<p>爾時。世尊即說偈言<p class='lg'>　無瞋何有瞋　　正命以調伏<br>　正智心解脫　　慧者無有瞋<br>　以瞋報瞋者　　是則為惡人<br>　不以瞋報瞋　　臨敵伏難伏<br>　不瞋勝於瞋　　三偈如前說　</p><p>爾時。年少賓耆白佛言。悔過。瞿曇。如愚如癡。不辯不善。而於沙門瞿曇面前麤惡不善語。瞋罵呵責。聞佛所說。歡喜隨喜。作禮而去<p><b>　　<A NAME="n1193"></A>（一一五三）</b><p>如是我聞<p>一時。佛住舍衛國東園鹿子母講堂<p>爾時。世尊晡時從禪覺。詣講堂東蔭蔭中。露地經行<p>時。有健罵婆羅豆婆遮婆羅門來詣佛所。世尊面前作麤惡不善語。罵詈呵責。世尊經行。彼隨世尊後行。世尊經行已竟。住於一處。<span class='corr'>彼</span>婆羅門言。瞿曇伏耶<p>爾時。世尊即說偈言<p class='lg'>　勝者更增怨　　伏者臥不安<br>　勝伏二俱捨　　是得安隱眠　</p><p>婆羅門白言。瞿曇。我今悔過。如愚如癡。不辯不善。何於瞿曇面前作麤惡不善語。罵詈呵責<p>時。婆羅門聞佛所說。歡喜隨喜。復道而去<p><b>　　<A NAME="n1194"></A>（一一五四）</b><p>如是我聞<p>一時。佛住舍衛國東園鹿子母講堂。世尊晨朝著衣持缽。入舍衛城乞食。時。健罵婆羅豆婆遮婆羅門遙見世尊。作麤惡不善語。瞋罵呵責。把土坌佛。時。有逆風。還吹其土。反自坌身<p>爾時。世尊即說偈言<p class='lg'>　若人無瞋恨　　罵辱以加者<br>　清淨無結垢　　彼惡還歸己<br>　猶如土坌彼　　逆風還自污　</p><p>時。彼婆羅門白佛言。悔過。瞿曇。如愚如癡。不善不辯。何於瞿曇面前麤惡不善語。瞋罵呵責<p>時。婆羅門聞佛所說。歡喜隨喜。復道而去<p><b>　　<A NAME="n1195"></A>（一一五五）</b><p>如是我聞<p>一時。佛在拘薩羅人間遊行。至舍衛國祇樹給孤獨園<p>時。有婆羅門名曰違義。聞沙門瞿曇從拘薩羅國人間遊行。至舍衛國祇樹給孤獨園。聞已。作是念。我當往詣沙門瞿曇所。聞所說法。當反其義。作是念已。往詣精舍。至世尊所<p>爾時。世尊無量眷屬圍繞說法。世尊遙見違義婆羅門來。即默然住<p>違義婆羅門白佛言。瞿曇說法。樂欲聞之<p>爾時。世尊即說偈言<p class='lg'>　違義婆羅門　　未能解深義<br>　內懷嫉恚心　　欲為法留難<br>　調伏違反心　　諸不信樂意<br>　息諸障礙垢　　則解深妙說　</p><p>時。違義婆羅門作是念。沙門瞿曇已知我心。聞佛所說。歡喜隨喜。從座起而去<p><b>　　<A NAME="n1196"></A>（一一五六）</b><p>如是我聞<p>一時。佛住舍衛國祇樹給孤獨園。世尊晨朝著衣持缽。入舍衛城乞食<p>時。有不害婆羅門來詣佛所。白佛言。世尊。我名不害。為稱實不<p>佛告婆羅門。如是稱實者。若身不害。若口不害。若心不害。則為稱實。爾時。世尊即說偈言<p class='lg'>　若心不殺害　　口意亦俱然<br>　是則為離害　　不恐怖眾生　</p><p>佛說此經已。不害婆羅門聞佛所說。歡喜隨喜。復道而去<p><b>　　<A NAME="n1197"></A>（一一五七）</b><p>如是我聞<p>一時。佛住王舍城迦蘭陀竹園。世尊晨朝著衣持缽。入王舍城乞食。次第行乞至火與婆羅門舍<p>火與婆羅門遙見佛來。即具眾美飲食。滿缽與之<p>如是二日．三日。乞食復至其舍<p>火與婆羅門遙見佛來。作是念。禿頭沙門何故數來。貪美食耶<p>爾時。世尊知火與婆羅門心念已。即說偈言<p class='lg'>　王天日日雨　　田夫日夜耕<br>　數數殖種子　　是田數收穀<br>　如人數懷妊　　乳牛數懷犢<br>　數數有求者　　則能數惠施<br>　數數惠施故　　常得大名稱<br>　數數棄死屍　　數數哭悲戀<br>　數數生數死　　數數憂悲苦<br>　數數以火燒　　數數諸蟲食<br>　若得賢聖道　　不數受諸有<br>　亦不數生死　　不數憂悲苦<br>　不數數火燒　　不數諸蟲食　</p><p>時。火與婆羅門聞佛說偈。還得信心。復以種種飲食滿缽與之。世尊不受。以因說偈而施故。復說偈言<p class='lg'>　因為說偈法　　不應受飲食<br>　當觀察自法　　說法不受食<br>　婆羅門當知　　斯則淨命活<br>　應以餘供養　　純淨大仙人<br>　已盡諸有漏　　穢法悉已斷<br>　供養以飲食　　於其良福田<br>　欲求福德者　　則我田為良　</p><p>火與婆羅門白佛。今以此食。應著何所<p>佛告婆羅門。我不見諸天．魔．梵．沙門．婆羅門．天神．世人有能食此信施。令身安樂。汝持是食去棄於無蟲水中。及少生草地<p>時。婆羅門即以此食持著無蟲水中。水即煙出。沸聲啾啾。譬如鐵丸燒令火色。擲著水中。水即煙起。沸聲啾啾。亦復如是。婆羅門持此飲食著水中。水即煙出。沸聲啾啾。於時火與婆羅門歎言。甚奇。瞿曇。大德大力。能令此食而作神變<p>時。火與婆羅門因此飯食神變。得信敬心。稽首佛足。退住一面。白佛言。世尊。我今可得於正法中出家．受具足。修梵行不<p>佛告婆羅門。汝今可得於正法中出家．受具足<p>彼即出家已。作是思惟。所以族姓子剃除髮鬚。著袈裟衣。正信．非家．出家學道。乃至得阿羅漢。心善解脫<p><b>　　<A NAME="n1198"></A>（一一五八）</b><p>如是我聞<p>一時。佛住舍衛國祇樹給孤獨園<p>時。舍衛國中婆肆吒婆羅門女信佛．法．僧。歸佛．歸法．歸比丘僧。於佛．法．僧已離狐疑。於苦習盡道亦離疑惑。見諦得果。得無間慧。其夫是婆羅豆婆遮種姓婆羅門。每至左右所為作時。有小得失。即稱南無佛。向如來所住方面。隨方合掌。三說是言。南無多陀阿伽度．阿羅呵．三藐三佛陀。身純金色。圓光一尋。方身圓滿。如尼拘律樹。善說妙法。牟尼之尊。仙人上首。是我大師<p>時。夫婆羅門聞之。瞋恚不喜。語其婦言。為鬼著耶。無有此義。捨諸三明大德婆羅門。而稱歎彼禿頭沙門。黑闇之分。世所不稱。我今當往共汝大師論議。足知勝如<p>婦語夫言。不見諸天．魔．梵．沙門．婆羅門．諸神．世人能共世尊．如來．應．等正覺。金色之身。圓光一尋。如尼拘律樹圓滿之身。言說微妙。仙人上首。我之大師共論議者。然今婆羅門且往。自可知之<p>時。婆羅門即往詣佛。面相問訊慰勞已。退坐一面。而說偈言<p class='lg'>　為殺於何等　　而得安隱眠<br>　為殺於何等　　令心得無憂<br>　為殺於何等　　瞿曇所稱歎　</p><p>爾時。世尊知婆羅門心之所念。而說偈言<p class='lg'>　殺於瞋恨者　　而得安隱眠<br>　殺於瞋恚者　　而心得無憂<br>　瞋恚為毒本　　能害甘種子<br>　能害於彼者　　賢聖所稱歎<br>　若能害彼者　　其心得無憂　</p><p>時。婆羅豆婆遮婆羅門聞佛所說。示教照喜。次第說法。謂說施。說戒。說生天法。說欲味著為災患煩惱。清淨出要。遠離隨順。福利清淨。分別廣說。譬如清淨白[<a href='javascript:showpic("../fontimg/057087.gif")'>疊*毛</a>]。易為染色。如是。婆羅豆婆遮婆羅門即於座上。於四聖諦得無閡等。所謂苦．集．滅．道<p>是婆羅門見法．得法．知法．入法。度諸疑惑。不由他度。於正法．律得無所畏。即從座起。偏露右肩。合掌白佛。已度。世尊。已度。善逝。我今歸佛．歸法．歸比丘僧已。盡其壽命。為優婆塞。證知我<p>時。婆羅豆婆遮婆羅門聞佛所說。歡喜隨喜。作禮而去。還歸自家<p>其婦優婆夷遙見夫來。見已。白言。已與如來．應．等正覺。純金色身。圓光一尋。如尼拘律樹圓滿之身。妙說之上。仙人之首。大牟尼尊。為我大師共論議耶<p>其夫答言。我未嘗見諸天．魔．梵．沙門．婆羅門．諸神．世人有能與如來．應．等正覺。真金色身。圓光一尋。如尼拘律樹圓滿之身。妙說之上。諸仙之首。牟尼之尊。汝之大師共論議也。汝今與我作好法衣。我持至世尊所出家學道<p>時。婦悉以鮮潔白[<a href='javascript:showpic("../fontimg/057087.gif")'>疊*毛</a>]。令作法衣<p>時。婆羅門持衣往詣世尊所。稽首禮足。退住一面。白言。世尊。我今可得於世尊法中出家學道。修梵行不<p>佛告婆羅門。汝今可得於此法．律出家學道。修諸梵行<p>即出家已。獨靜思惟。所以善男子剃除鬚髮。著袈裟衣。出家學道。乃至得阿羅漢。心善解脫<p><b>　　<A NAME="n1199"></A>（一一五九）</b><p>如是我聞<p>一時。佛住舍衛國祇樹給孤獨園<p>時。有魔瞿婆羅門來詣佛所。與世尊面相問訊慰勞已。退坐一面。白佛言。瞿曇。我於家中常行布施。若一人來。施於一人。若二人．三人。乃至百千。悉皆施與。我如是施。得多福不<p>佛告婆羅門。汝如是施。實得大福。所以者何。以於家中常行布施。一人來乞。即施一人。二人．三人。乃至百千。悉皆施與故。即得大福<p>時。魔瞿婆羅門即說偈言<p class='lg'>　在家所為作　　布施復大會<br>　因此惠施故　　欲求大功德<br>　今問於牟尼　　我之所應知<br>　同梵天所見　　為我分別說<br>　云何為解脫　　勝妙之善趣<br>　云何修方便　　得生於梵世<br>　云何隨樂施　　生明勝梵天　</p><p>爾時。世尊說偈答言<p class='lg'>　施者設大會　　隨彼愛樂施<br>　歡喜淨信心　　攀緣善功德<br>　以其所建立　　求離諸過惡<br>　遠離於貪欲　　其心善解脫<br>　修習於慈心　　其功德無量<br>　況復加至誠　　廣施設大會<br>　若於其中間　　所得諸善心<br>　正向善解脫　　或餘純善趣<br>　如是勝因緣　　得生於梵世<br>　如是之惠施　　其心平等故<br>　得生於梵世　　其壽命延長　</p><p>時。魔瞿婆羅門聞佛所說。歡喜隨喜。從座起而去<p><b>　　<A NAME="n1200"></A>（一一六○）</b><p>如是我聞<p>一時。佛住舍衛國祇樹給孤獨園<p>時。有持金蓋．著舍勒導從婆羅門來詣佛所。與世尊面相問訊慰勞已。退坐一面。而說偈言<p class='lg'>　無非婆羅門　　所行為清淨<br>　剎利修苦行　　於靜亦復乖<br>　三典婆羅門　　是則為清淨<br>　如是清淨者　　不在餘眾生　</p><p>爾時。世尊說偈答言<p class='lg'>　不知清淨道　　及諸無上淨<br>　於餘求靜者　　至竟無淨時　</p><p>婆羅門白佛。瞿曇說清淨道及無上清淨耶。何等為清淨道。何等為無上清淨<p>佛告婆羅門。正見者為清淨道。正見修習多修習。斷貪欲．斷瞋恚．斷愚癡。若婆羅門貪欲永斷。瞋恚．愚癡永斷。一切煩惱永斷。是名無上清淨。正志．正語．正業．正命．正方便．正念．正定。是名清淨道。正定修習多修習已。斷貪欲．斷瞋恚．斷愚癡。若婆羅門貪欲永斷。瞋恚．愚癡永斷。一切煩惱永斷。是名無上清淨<p>婆羅門白佛言。瞿曇說清淨道．無上清淨耶。瞿曇。世務多事。今且辭還<p>佛告婆羅門。宜知是時<p>持華蓋著舍勒導從婆羅門聞佛所說。歡喜隨喜。從座起去<p><b>　　<A NAME="n1201"></A>（一一六一）</b><p>如是我聞<p>一時。佛住舍衛國祇樹給孤獨園<p>爾時。有異婆羅門來詣佛所。與世尊面相問訊慰勞已。退坐一面。而說偈言<p class='lg'>　云何為尸羅　　云何正威儀<br>　云何為功德　　云何名為業<br>　成就何等法　　羅漢婆羅門　</p><p>爾時。世尊說偈答言<p class='lg'>　宿命憶念智　　見生天惡趣<br>　得諸受生盡　　牟尼明決定<br>　知心善解脫　　解脫一切貪<br>　具足於三明　　三明婆羅門　</p><p>佛說此經已。異婆羅門聞佛所說。歡喜隨喜。從座起而去<p><b>　　<A NAME="n1202"></A>（一一六二）</b><p>如是我聞<p>一時。佛住舍衛國祇樹給孤獨園<p>世尊晨朝著衣持缽。入舍衛城乞食。尊者阿難從世尊後<p>時。有二老男女。是其夫婦。年耆根熟。僂背如鉤。諸里巷頭。燒糞掃處。俱蹲向火<p>世尊見彼二老夫婦。年耆愚老。僂背如鉤。俱蹲向火。猶如老鵠。欲心相視。見已。告尊者阿難。汝見彼夫婦二人。年耆愚老。僂背如鉤。俱蹲向火。猶如老鵠。欲心相視不<p>阿難白佛。如是。世尊<p>佛告阿難。此二老夫婦。於年少時盛壯之身。勤求財物者。亦可得為舍衛城中第一富長者。若復剃除鬚髮。著袈裟衣。正信．非家．出家學道。精勤修習者。亦可得阿羅漢第一上果。於第二分盛壯之身。勤求財物。亦可得為舍衛城中第二富者。若復剃除鬚髮。著袈裟衣。正信．非家．出家學道者。亦可得阿那含果證。若於第三分中年之身。勤求財物。亦可得為舍衛城中第三富者。若剃鬚髮。著袈裟衣。正信．非家．出家學道者。亦可得為斯陀含果證。彼於今日。年耆根熟。無有錢財。無有方便。無所堪能。不復堪能。若覓錢財。亦不能得勝過人法<p>爾時。世尊復說偈言<p class='lg'>　不行梵行故　　不得年少財<br>　思惟古昔事　　眠地如曲弓<br>　不修於梵行　　不得年少財<br>　猶如老鵠鳥　　守死於空池　</p><p>佛說此經已。尊者阿難陀聞佛所說。歡喜奉行<p><b>　　<A NAME="n1203"></A>（一一六三）</b><p>如是我聞<p>一時。佛住舍衛國祇樹給孤獨園。如上說。差別者。唯說異偈言<p class='lg'>　老死之所壞　　身及所受滅<br>　唯有惠施福　　為隨己資糧<br>　依於善攝護　　及修禪功德<br>　隨力而行施　　錢財及飲食<br>　於群則眠覺　　非為空自活　</p><p>佛說此經已。彼婆羅門聞佛所說。歡喜隨喜。作禮而去<p class='juan'>
雜阿含經卷第四十二</p>
</body></html>
