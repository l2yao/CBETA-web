<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p class='juan'>
雜阿含經卷第四十五</p>
<p><span class='byline'>　　　　宋天竺三藏求那跋陀羅譯</span><br><p><b>　　<A NAME="n1241"></A>（一一九八）</b><p>如是我聞<p>一時。佛住舍衛國祇樹給孤獨園<p>時。有阿[<a href='javascript:showpic("../fontimg/029953.gif")'>月*葛</a>]毘比丘尼。住舍衛國王園精舍比丘尼眾中。時。阿[<a href='javascript:showpic("../fontimg/029953.gif")'>月*葛</a>]毘比丘尼晨朝著衣持缽。入舍衛城乞食。食已。還精舍。舉衣缽。洗足。持尼師壇。著右肩上。入安陀林坐禪<p>時。魔波旬作是念。今沙門瞿曇住舍衛國祇樹給孤獨園。有弟子阿[<a href='javascript:showpic("../fontimg/029953.gif")'>月*葛</a>]毘比丘尼。住舍衛國王園精舍比丘尼眾中。晨朝著衣持缽。入舍衛城乞食。食已。還精舍。舉衣缽。洗足已。持尼師壇。著右肩上。入安陀林坐禪。我今當往。為作留難。即化作年少。容貌端正。往詣彼比丘尼所。語比丘尼言。阿姨。欲何處去<p>比丘尼答言。賢者。到遠離處去<p>時。魔波旬即說偈言<p class='lg'>　世間無有出　　用求遠離為<br>　還服食五欲　　勿令後變悔　</p><p>時。阿[<a href='javascript:showpic("../fontimg/029953.gif")'>月*葛</a>]毘比丘尼作是念。是誰。欲恐怖我。為是人耶。為非人耶。姦狡人耶<p>心即念言。此必惡魔欲亂我耳。覺知已。而說偈言<p class='lg'>　世間有出要　　我自知所得<br>　鄙下之惡魔　　汝不知其道<br>　譬如利刀害　　五欲亦如是<br>　譬如斬肉形　　苦受陰亦然<br>　如汝向所說　　服樂五欲者<br>　是則不可樂　　大恐怖之處<br>　離一切喜樂　　捨諸大闇冥<br>　以滅盡作證　　安住離諸漏<br>　覺知汝惡魔　　尋即自滅去　</p><p>時。魔波旬作是念。彼阿[<a href='javascript:showpic("../fontimg/029953.gif")'>月*葛</a>]毘比丘尼已知我心。愁憂不樂。即沒不現<p><b>　　<A NAME="n1242"></A>（一一九九）</b><p>如是我聞<p>一時。佛住舍衛國祇樹給孤獨園<p>時。有蘇摩比丘尼。住舍衛國王園精舍比丘尼眾中。晨朝著衣持缽。入舍衛城乞食。食已。還精舍。舉衣缽。洗足畢。持尼師壇。著右肩上。至安陀林坐禪<p>時。魔波旬作是念。今沙門瞿曇住舍衛國祇樹給孤獨園。有蘇摩比丘尼。住舍衛國王園精舍比丘尼眾中。晨朝著衣持缽。入舍衛城乞食。食已。還精舍。舉衣缽。洗足畢。持尼師檀。著右肩上。入安陀林坐禪。我今當往。為作留難。即化作年少。容貌端正。往至蘇摩比丘尼所。問言。阿姨。欲至何所<p>答言。賢者。欲至遠離處去<p>時。魔波旬即說偈言<p class='lg'>　仙人所住處　　是處甚難得<br>　非彼二指智　　能得到彼處　</p><p>時。蘇摩比丘尼作是念。此是何等。欲恐怖我。為人。為非人。為姦狡人。作此思惟已。決定智生。知是惡魔來欲嬈亂。即說偈言<p class='lg'>　心入於正受　　女形復何為<br>　智或若生已　　逮得無上法<br>　若於男女想　　心不得俱離<br>　彼即隨魔說　　汝應往語彼<br>　離於一切苦　　捨一切闇冥<br>　逮得滅盡證　　安住諸漏盡<br>　覺知汝惡魔　　即自磨滅去　</p><p>時。魔波旬作是念。蘇摩比丘尼已知我心。內懷憂悔。即沒不現<p><b>　　<A NAME="n1243"></A>（一二○○）</b><p>如是我聞<p>一時。佛住舍衛國祇樹給孤獨園<p>時。有吉離舍瞿曇彌比丘尼。住舍衛國王園精舍比丘尼眾中。晨朝著衣持缽。至舍衛城乞食。食已。還精舍。舉衣缽。洗足畢。持尼師壇。著肩上。入安陀林。於一樹下結跏趺坐。入晝正受<p>時。魔波旬作是念。今沙門瞿曇住舍衛國祇樹給孤獨園。時。吉離舍瞿曇彌比丘尼住舍衛國王園精舍比丘尼眾中。晨朝著衣持缽。入舍衛城乞食。食已。還精舍。舉衣缽。洗足畢。持尼師壇。著肩上。入安陀林。於一樹下結跏趺坐。入晝正受。我今當往。為作留難。即化作年少。容貌端正。往至吉離舍瞿曇彌比丘尼所。而說偈言<p class='lg'>　汝何喪其子　　涕泣憂愁貌<br>　獨坐於樹下　　何求於男子　</p><p>時。吉離舍瞿曇彌比丘尼作是念。為誰恐怖我。為人。為非人。為姦狡者。如是思惟。生決定智。惡魔波旬來嬈我耳。即說偈言<p class='lg'>　無邊際諸子　　一切皆亡失<br>　此則男子邊　　已度男子表<br>　不惱不憂愁　　佛教作已作<br>　一切離愛苦　　捨一切闇冥<br>　已滅盡作證　　安隱盡諸漏<br>　已知汝弊魔　　於此自滅去　</p><p>時。魔波旬作是念。吉離舍瞿曇彌比丘尼已知我心。愁憂苦惱。即沒不現<p><b>　　<A NAME="n1244"></A>（一二○一）</b><p>如是我聞<p>一時。佛住舍衛國祇樹給孤獨園<p>時。有優缽羅色比丘尼。住舍衛國王園比丘尼眾中。晨朝著衣持缽。入舍衛城乞食。食已。還精舍。舉衣缽。洗足畢。持尼師壇。著肩上。入安陀林。坐一樹下。入晝正受<p>時。魔波旬作是念。今沙門瞿曇住舍衛國祇樹給孤獨園。優缽羅色比丘尼住舍衛國王園比丘尼眾中。晨朝著衣持缽。入舍衛城乞食。食已。還精舍。舉衣缽。洗足畢。持尼師壇。著肩上。入安陀林。坐一樹下。入晝正受。我今當往。為作留難。即化作年少。容貌端正。至優缽羅色比丘尼所。而說偈言<p class='lg'>　妙華堅固樹　　依止其樹下<br>　獨一無等侶　　不畏惡人耶　</p><p>時。優缽羅色比丘尼作是念。為何等人。欲恐怖我。為是人。為非人。為姦狡人。如是思惟。即得覺知。必是惡魔波旬欲亂我耳。即說偈言<p class='lg'>　設使有百千　　皆是姦狡人<br>　如汝等惡魔　　來至我所者<br>　不能動毛髮　　不畏汝惡魔　</p><p>魔復說偈言<p class='lg'>　我今入汝腹　　住於內藏中<br>　或住兩眉間　　汝不能見我　</p><p>時。優缽羅色比丘尼復說偈言<p class='lg'>　我心有大力　　善修習神通<br>　大縛已解脫　　不畏汝惡魔<br>　我已吐三垢　　恐怖之根本<br>　住於不恐地　　不畏於魔軍<br>　於一切愛喜　　離一切闇冥<br>　已證於寂滅　　安住諸漏盡<br>　覺知汝惡魔　　自當消滅去　</p><p>時。魔波旬作是念。優缽羅色比丘尼已知我心。內懷憂愁。即沒不現<p><b>　　<A NAME="n1245"></A>（一二○二）</b><p>如是我聞<p>一時。佛住舍衛國祇樹給孤獨園<p>時。尸羅比丘尼住舍衛國王園比丘尼眾中。晨朝著衣持缽。入舍衛城乞食。食已。還精舍。舉衣缽。洗足畢。持尼師壇。著肩上。入安陀林。坐一樹下。入晝正受<p>時。魔波旬作是念。今沙門瞿曇住舍衛國祇樹給孤獨園。尸羅比丘尼住舍衛國王園精舍比丘尼眾中。晨朝著衣持缽。入舍衛城乞食。食已。還精舍。舉衣缽。洗足畢。持尼師壇。著肩上。入安陀林。坐一樹下。入晝正受。我今當往。為作留難。即化作年少。容貌端正。往到尸羅比丘尼前而說偈言<p class='lg'>　眾生云何生　　誰為其作者<br>　眾生何處起　　去復至何所　</p><p>尸羅比丘尼作是念。此是何人。欲恐怖我。為人。為非人。為姦狡人。作是思惟已。即生知覺。此是惡魔欲作留難。即說偈言<p class='lg'>　汝謂有眾生　　此則惡魔見<br>　唯有空陰聚　　無是眾生者<br>　如和合眾材　　世名之為車<br>　諸陰因緣合　　假名為眾生<br>　其生則苦生　　住亦即苦住<br>　無餘法生苦　　苦生苦自滅<br>　捨一切愛苦　　離一切闇冥<br>　已證於寂滅　　安住諸漏盡<br>　已知汝惡魔　　則自消滅去　</p><p>時。魔波旬作是念。尸羅比丘尼已知我心。內懷憂慼。即沒不現<p><b>　　<A NAME="n1246"></A>（一二○三）</b><p>如是我聞<p>一時。佛住舍衛國祇樹給孤獨園<p>時。毘羅比丘尼住舍衛國王園比丘尼眾中。晨朝著衣持缽。入舍衛城乞食。食已。還精舍。舉衣缽。洗足畢。持尼師壇。著肩上。入安陀林。坐一樹下。入晝正受<p>時。魔波旬作是念。今沙門瞿曇住舍衛國祇樹給孤獨園。毘羅比丘尼住舍衛國王園比丘尼眾中。晨朝著衣持缽。入舍衛城乞食。食已。還精舍。舉衣缽。洗足畢。持尼師壇。著肩上。入安陀林。坐一樹下。入晝正受。我當往彼。為作留難。即化作年少。容貌端正。至毘羅比丘尼所而說偈言<p class='lg'>　云何作此形　　誰為其作者<br>　此形何處起　　形去至何所　</p><p>毘羅比丘尼作是念。是何人來恐怖我。為人。為非人。為姦狡人。如是思惟。即得知覺。惡魔波旬欲作嬈亂。即說偈言<p class='lg'>　此形不自造　　亦非他所作<br>　因緣會而生　　緣散即磨滅<br>　如世諸種子　　因大地而生<br>　因地水火風　　陰界入亦然<br>　因緣和合生　　緣離則磨滅<br>　捨一切愛苦　　離一切闇冥<br>　已證於寂滅　　安住諸漏盡<br>　惡魔以知汝　　即自磨滅去　</p><p>時。魔波旬作是念。毘羅比丘尼已知我心。生大憂慼。即沒不現<p><b>　　<A NAME="n1247"></A>（一二○四）</b><p>如是我聞<p>一時。佛住舍衛國祇樹給孤獨園<p>時。有毘闍耶比丘尼。住舍衛國王園比丘尼眾中。晨朝著衣持缽。入舍衛城乞食。食已。還精舍。舉衣缽。洗足畢。持尼師壇。著肩上。入安陀林。坐一樹下。入晝正受<p>時。魔波旬作是念。此沙門瞿曇住舍衛國祇樹給孤獨園。弟子毘闍耶比丘尼住舍衛國王園比丘尼眾中。晨朝著衣持缽。入舍衛城乞食。食已。還精舍。舉衣缽。洗足畢。持尼師壇。著肩上。入安陀林。坐一樹下。入晝正受。我今當往。為作留難。即化作年少。容貌端正。往至其前而說偈言<p class='lg'>　汝今年幼少　　我亦是年少<br>　當共於此處　　作五種音樂<br>　而共相娛樂　　用是禪思為　</p><p>時。毘闍耶比丘尼作是念。此何等人。欲恐怖我。為是人耶。為非人耶。為姦狡人耶。如是思惟已。即得知覺。是魔波旬欲作嬈亂。即說偈言<p class='lg'>　歌舞作眾伎　　種種相娛樂<br>　今悉已惠汝　　非我之所須<br>　若寂滅正受　　及天人五欲<br>　一切持相與　　亦非我所須<br>　捨一切喜歡　　離一切闇冥<br>　寂滅以作證　　安住諸漏盡<br>　已知汝惡魔　　當自消滅去　</p><p>時。魔波旬作是念。是毘闍耶比丘尼已知我心。內懷憂慼。即沒不現<p><b>　　<A NAME="n1248"></A>（一二○五）</b><p>如是我聞<p>一時。佛住舍衛國祇樹給孤獨園<p>時。遮羅比丘尼住舍衛國王園比丘尼眾中。晨朝著衣持缽。入舍衛城乞食。食已。還精舍。舉衣缽。洗足畢。持尼師壇。著肩上。至安陀林。坐一樹下。入晝正受<p>時。魔波旬作是念。今沙門瞿曇在舍衛國祇樹給孤獨園。遮羅比丘尼亦住舍衛國王園比丘尼眾中。晨朝著衣持缽。入舍衛城乞食。食已。還精舍。洗足畢。舉衣缽。持尼師壇。著肩上。入安陀林。坐一樹下。入晝正受。我今當往。為作留難。化作年少。容貌端正。至遮羅比丘尼前而說偈言<p class='lg'>　覺受生為樂　　生服受五欲<br>　為誰教受汝　　令厭離於生　</p><p>時。遮羅比丘尼作是念。此是何人。欲作恐怖。為人。為非人。為姦狡人。而來至此。欲作嬈亂。即說偈言<p class='lg'>　生者必有死　　生則受諸苦<br>　鞭打諸惱苦　　一切緣生有<br>　當斷一切苦　　超越一切生<br>　慧眼觀聖諦　　牟尼所說法<br>　苦苦及苦集　　滅盡離諸苦<br>　修習八正道　　安隱趣涅槃<br>　大師平等法　　我欣樂彼法<br>　我知彼法故　　不復樂受生<br>　一切離愛喜　　捨一切闇冥<br>　寂滅以作證　　安住諸漏盡<br>　覺知汝惡魔　　自當消滅去　</p><p>時。魔波旬作是念。遮羅比丘尼已知我心。內懷憂慼。即沒不現<p><b>　　<A NAME="n1249"></A>（一二○六）</b><p>如是我聞<p>一時。佛住舍衛國祇樹給孤獨園<p>時。優波遮羅比丘尼亦住舍衛國王園比丘尼眾中。晨朝著衣持缽。入舍衛城乞食。食已。還精舍。舉衣缽。洗足畢。持尼師壇。著肩上。入安陀林。坐一樹下。入晝正受<p>時。魔波旬作是念。今沙門瞿曇住舍衛國祇樹給孤獨園。優波遮羅比丘尼亦住舍衛國王園比丘尼眾中。晨朝著衣持缽。入舍衛城乞食。食已。還精舍。舉衣缽。洗足畢。持尼師壇。著肩上。入安陀林。坐一樹下。入晝正受。我今當往。為作留難。即化作年少。容貌端正。至優波遮羅比丘尼所而說偈言<p class='lg'>　三十三天上　　炎魔兜率陀<br>　化樂他自在　　發願得往生　</p><p>優波遮羅比丘尼作是念。此何等人。欲恐怖我。為人。為非人。為是姦狡人。自思覺悟。必是惡魔欲作嬈亂。而說偈言<p class='lg'>　三十三天上　　炎魔兜率陀<br>　化樂他自在　　斯等諸天上<br>　不離有為行　　故隨魔自在<br>　一切諸世間　　悉是眾行聚<br>　一切諸世間　　悉皆動搖法<br>　一切諸世間　　苦火常熾然<br>　一切諸世間　　悉皆煙塵起<br>　不動亦不搖　　不習近凡夫<br>　不隨於魔趣　　於是處娛樂<br>　離一切愛苦　　捨一切闇冥<br>　寂滅以作證　　安住諸漏盡<br>　已覺汝惡魔　　則自磨滅去　</p><p>時。魔波旬作是念。優波遮羅比丘尼已知我心。內懷憂寂。即沒不現<p><b>　　<A NAME="n1250"></A>（一二○七）</b><p>如是我聞<p>一時。佛住舍衛國祇樹給孤獨園<p>時。尸利沙遮羅比丘尼亦住舍衛國王園比丘尼眾中。晨朝著衣持缽。入舍衛城乞食。食已。還精舍。舉衣缽。洗足畢。持尼師壇。著肩上。入安陀林。坐一樹下。入晝正受<p>時。魔波旬作是念。今沙門瞿曇住舍衛國祇樹給孤獨園。時。尸利沙遮羅比丘尼亦住舍衛國王園比丘尼眾中。晨朝著衣持缽。入舍衛城乞食。食已。還精舍。舉衣缽。洗足畢。持尼師壇。著肩上。入安陀林。坐一樹下。入晝正受。我當往彼。為作留難。化作年少。容貌端正。往到尸利沙遮羅比丘尼所而作是言。阿姨。汝樂何等諸道<p>比丘尼答言。我都無所樂<p>時。魔波旬即說偈言<p class='lg'>　汝何所諮受　　剃頭作沙門<br>　身著袈裟衣　　而作出家相<br>　不樂於諸道　　而守愚癡住　</p><p>時。尸利沙遮羅比丘尼作是念。此何等人。欲恐怖我。為人。為非人。為姦狡人。如是思惟已。即自知覺。惡魔波旬欲作嬈亂。即說偈言<p class='lg'>　此法外諸道　　諸見所纏縛<br>　縛於諸見已　　常隨魔自在<br>　若生釋種家　　稟無比大師<br>　能伏諸魔怨　　不為彼所伏<br>　清淨一切脫　　道眼普觀察<br>　一切智悉知　　最勝離諸漏<br>　彼則我大師　　我唯樂彼法<br>　我入彼法已　　得遠離寂滅<br>　離一切愛喜　　捨一切闇冥<br>　寂滅以作證　　安住諸漏盡<br>　已知汝惡魔　　如是自滅去　</p><p>時。魔波旬作是念。尸利沙遮羅比丘尼已知我心。內懷憂慼。即沒不現<p><b>　　<A NAME="n1251"></A>（一二○八）</b><p>如是我聞<p>一時。佛住瞻婆國揭伽池側<p>爾時。世尊月十五日布薩時。於大眾前坐。月初出時。時。有尊者婆耆舍於大眾中。作是念。我今欲於佛前歎月譬偈。作是念已。即從坐起。整衣服。為佛作禮。合掌白佛言。世尊。欲有所說。善逝。欲有所說<p>佛告婆耆舍。欲說者便說<p>時。尊者婆耆舍即於佛前而說偈言<p class='lg'>　如月停虛空　　明淨無雲翳<br>　光炎明暉曜　　普照於十方<br>　如來亦如是　　慧光照世間<br>　功德善名稱　　周遍滿十方　</p><p>尊者婆耆舍說是偈時。諸比丘聞其所說。皆大歡喜<p><b>　　<A NAME="n1252"></A>（一二○九）</b><p>如是我聞<p>一時。佛住瞻婆國揭伽池側<p>爾時。尊者阿若憍陳如久住空閑阿練若處。來詣佛所。稽首佛足。以面掩佛足上。而說是言。久不見世尊。久不見善逝<p>爾時。尊者婆耆舍在於會中。作是念。我今當於尊者阿若憍陳如面前。以上座譬而讚歎之。作此念已。即從坐起。整衣服。為佛作禮。合掌白佛。世尊。欲有所說。善逝。欲有所說<p>佛告婆耆舍。欲說時便說<p>時。尊者婆耆舍即說偈言<p class='lg'>　上座之上座　　尊者憍陳如<br>　已度已超越　　得安樂正受<br>　於阿練若處　　常樂於遠離<br>　聲聞之所應　　大師正法教<br>　一切悉皆陳　　正受不放逸<br>　大德力三明　　他心智明了<br>　上座憍陳如　　護持佛法財<br>　增上恭敬心　　頭面禮佛足　</p><p>尊者婆耆舍說是語時。諸比丘聞其所說。皆大歡喜<p><b>　　<A NAME="n1253"></A>（一二一○）</b><p>如是我聞<p>一時。佛住瞻婆國揭伽池側<p>時。尊者舍利弗在供養堂。有眾多比丘集會而為說法。句味滿足。辯才簡淨。易解樂聞。不閡不斷。深義顯現。彼諸比丘專至樂聽。尊重憶念。一心側聽<p>時。尊者婆耆舍在於會中。作是念。我當於尊者舍利弗面前說偈讚歎。作是念已。即起。合掌白尊者舍利弗。我欲有所說<p>舍利弗告言。隨所樂說<p>尊者婆耆舍即說偈言<p class='lg'>　善能略說法　　令眾廣開解<br>　賢優婆提舍　　於大眾宣暢<br>　當所說法時　　咽喉出美聲<br>　悅樂愛念聲　　調和漸進聲<br>　聞聲皆欣樂　　專念不移轉　</p><p>尊者婆耆舍說此語時。諸比丘聞其所說。皆大歡喜<p><b>　　<A NAME="n1254"></A>（一二一一）</b><p>如是我聞<p>一時。佛住王舍城那伽山側。五百比丘俱。皆是阿羅漢。諸漏已盡。所作已作。離諸重擔。逮得己利。斷諸有結。正智心善解脫<p>尊者大目揵連觀大眾心。一切皆悉解脫貪欲。時。尊者婆耆舍於大眾中。作是念。我今當於世尊及比丘僧面前說偈讚歎。作是念已。即從座起。整衣服。合掌白佛言。世尊。欲有所說。善逝。欲有所說<p>佛告婆耆舍。隨所樂說<p>時。尊者婆耆舍即說偈言<p class='lg'>　導師無上士　　住那伽山側<br>　五百比丘眾　　親奉於大師<br>　尊者大目連　　神通諦明了<br>　觀彼大眾心　　悉皆離貪欲<br>　如是具足度　　牟尼度彼岸<br>　持此最後身　　我今稽首禮　</p><p>尊者婆耆舍說是語時。諸比丘聞其所說。皆大歡喜<p><b>　　<A NAME="n1255"></A>（一二一二）</b><p>如是我聞<p>一時。佛住王舍城迦蘭陀竹園夏安居。與大比丘眾五百人俱。皆是阿羅漢。諸漏已盡。所作已作。離諸重擔。斷除有結。正智心善解脫。除一比丘。謂尊者阿難。世尊記說彼現法當得無知證<p>爾時。世尊臨十五日月食受時。於大眾前敷座而坐。坐已。告諸比丘。我為婆羅門。得般涅槃。持後邊身。為大醫師。拔諸劍刺。我為婆羅門。得般涅槃。持此後邊身。無上醫師。能拔劍刺。汝等為子。從我口生。從法化生。得法餘財。當懷受我。莫令我若身．若口．若心有可嫌責事<p>爾時。尊者舍利弗在眾會中。從座起。整衣服。為佛作禮。合掌白佛。世尊向者作如是言。我為婆羅門。得般涅槃。持最後身。無上大醫。能拔劍刺。汝為我子。從佛口生。從法化生。得法餘財。諸比丘。當懷受我。莫令我身．口．心有可嫌責。我等不見世尊身．口．心有可嫌責事。所以者何。世尊不調伏者能令調伏。不寂靜者能令寂靜。不穌息者能令穌息。不般涅槃者能令般涅槃。如來知道。如來說道。如來向道。然後聲聞成就。隨道．宗道。奉受師教。如其教授。正向欣樂真如善法<p>我於世尊都不見有可嫌責身．口．心行。我今於世尊所。乞願懷受見聞疑罪。若身．口．心有嫌責事<p>佛告舍利弗。我不見汝有見聞疑身．口．心可嫌責事。所以者何。汝舍利弗持戒多聞。少欲知足。修行遠離。精勤方便。正念正受。捷疾智慧．明利智慧．出要智慧．厭離智慧．大智慧．廣智慧．深智慧．無比智慧。智寶成就。示教照喜。亦常讚歎示教照喜。為眾說法。未曾疲倦<p>譬如轉輪聖王。第一長子應受灌頂而未灌頂。已住灌頂儀法。如父之法。所可轉者亦當隨轉。汝今如是。為我長子。鄰受灌頂而未灌頂。住於儀法。我所應轉法輪。汝亦隨轉。得無所起。盡諸有漏。心善解脫。如是。舍利弗。我於汝所。都無見聞疑身．口．心可嫌責事<p>舍利弗白佛言。世尊。若我無有見聞疑身．口．心可嫌責事。此諸五百諸比丘得無有見聞疑身．口．心可嫌責事耶<p>佛告舍利弗。我於此五百比丘亦不見有見聞疑身．口．心可嫌責事。所以者何。此五百比丘皆是阿羅漢。諸漏已盡。所作已作。已捨重擔。斷諸有結。正智心善解脫。除一比丘。謂尊者阿難。我記說彼於現法中得無知證。是故。諸五百比丘我不見其有身．口．心見聞疑罪可嫌責者<p>舍利弗白佛言。世尊。此五百比丘既無有見聞疑身．口．心可嫌責事。然此中幾比丘得三明。幾比丘俱解脫。幾比丘慧解脫<p>佛告舍利弗。此五百比丘中。九十比丘得三明。九十比丘得俱解脫。餘者慧解脫。舍利弗。此諸比丘離諸飄轉。無有皮膚。真實堅固<p>時。尊者婆耆舍在眾會中。作是念。我今當於世尊及大眾面前歎說懷受偈。作是念已。即從座<span class='corr'>起</span>。整衣服。為佛作禮。右膝著地。合掌白佛。世尊。欲有所說。善逝。欲有所說<p>佛告婆耆舍。隨所樂說<p>時。婆耆舍即說偈言<p class='lg'>　十五清淨日　　其眾五百人<br>　斷除一切結　　有盡大仙人<br>　清淨相習近　　清淨廣解脫<br>　不更受諸有　　生死已永絕<br>　所作者已作　　得一切漏盡<br>　五蓋已雲除　　拔刺根本愛<br>　師子無所畏　　離一切有餘<br>　害諸有怨結　　超越有餘境<br>　諸有漏怨敵　　皆悉已潛伏<br>　猶如轉輪王　　懷受諸眷屬<br>　慈心廣宣化　　海內悉奉用<br>　能伏魔怨敵　　為無上導師<br>　信敬心奉事　　三明老死滅<br>　為法之真子　　無有飄轉患<br>　拔諸煩惱刺　　敬禮日種胤　</p><p>佛說是經已。諸比丘聞佛所說。歡喜奉行<p><b>　　<A NAME="n1256"></A>（一二一三）</b><p>如是我聞<p>一時。佛住王舍城迦蘭陀竹園<p>爾時。尊者尼拘律相住於曠野禽獸住處。尊者婆耆舍出家未久。有如是威儀。依聚落城邑住。晨朝著衣持缽。於彼聚落城邑乞食。善護其身。守諸根門。攝心繫念。食已。還住處。舉衣缽。洗足畢。入室坐禪。速從禪覺。不著乞食。而彼無有隨時教授．無有教誡者。心不安樂。周圓隱覆。如是深住<p>時。尊者婆耆舍作是念。我不得利。難得非易得。我不隨時得教授．教誡。不得欣樂周圓隱覆心住。我今當讚歎自厭之<span class='corr'>偈</span>。即說偈言<p class='lg'>　當捨樂不樂　　及一切貪覺<br>　於鄰無所作　　離染名比丘<br>　於六覺心想　　馳騁於世間<br>　惡不善隱覆　　不能去皮膚<br>　穢污樂於心　　是不名比丘<br>　有餘縛所縛　　見聞覺識俱<br>　於欲覺悟者　　彼處不復染<br>　如是不染者　　是則為牟尼<br>　大地及虛空　　世間諸色像<br>　斯皆磨滅法　　寂然自決定<br>　法器久修習　　而得三摩提<br>　不觸不諂偽　　其心極專至<br>　彼聖久涅槃　　繫念待時滅　</p><p>時。尊者婆耆舍說自厭離偈。心自開覺。於不樂等開覺已。欣樂心住<p><b>　　<A NAME="n1257"></A>（一二一四）</b><p>如是我聞<p>一時。佛住舍衛國祇樹給孤獨園<p>爾時。尊者阿難陀晨朝著衣持缽。入舍衛城乞食。以尊者婆耆舍為伴。時。尊者婆耆舍見女人有上妙色。見已。貪欲心起<p>時。尊者婆耆舍作是念。我今得不利。得苦非得樂。我今見年少女人有妙絕之色。貪欲心生。今為生厭離故。而說偈言<p class='lg'>　貪欲所覆故　　熾然燒我心<br>　今尊者阿難　　為我滅貪火<br>　慈心哀愍故　　方便為我說　</p><p>尊者阿難說偈答言<p class='lg'>　以彼顛倒想　　熾然燒其心<br>　遠離於淨想　　長養貪欲者<br>　當修不淨觀　　常一心正受<br>　速滅貪欲火　　莫令燒其心<br>　諦觀察諸行　　苦空非有我<br>　繫念正觀身　　多修習厭離<br>　修習於無相　　滅除憍慢使<br>　得慢無間等　　究竟於苦邊　</p><p>尊者阿難說是語時。尊者婆耆舍聞其所說。歡喜奉行<p><b>　　<A NAME="n1258"></A>（一二一五）</b><p>如是我聞<p>一時。佛住舍衛國祇樹給孤獨園<p>時。有一長者請佛及僧就其舍食。入其舍已。尊者婆耆舍直日住守。請其食分<p>時。有眾多長者婦女從聚落出。往詣精舍。時。尊者婆耆舍見年少女人容色端正。貪欲心起<p>時。尊者婆耆舍作是念。我今不利。不得利。得苦不得樂。見他女人容色端正。貪欲心生。我今當說厭離偈。念已。而說偈言<p class='lg'>　我已得出離　　非家而出家<br>　貪欲隨逐我　　如牛念他苗<br>　當如大將子　　大力執強弓<br>　能破彼重陣　　一人摧伏千<br>　今於日種胤　　面前聞所說<br>　正趣涅槃道　　決定心樂住<br>　如是不放逸　　寂滅正受住<br>　無能於我心　　幻惑欺誑者<br>　決定善觀察　　安住於正法<br>　正使無量數　　欲來欺惑我<br>　如是等惡魔　　莫能見於我　</p><p>時。尊者婆耆舍說是偈已。心得安住<p><b>　　<A NAME="n1259"></A>（一二一六）</b><p>如是我聞<p>一時。佛住舍衛國祇樹給孤獨園<p>時。尊者婆耆舍自以智慧堪能善說。於法聰明梵行所生憍慢心。即自心念。我不利。不得利。得苦不得樂。我自以智慧輕慢於彼聰明梵行者。我今當說能生厭離偈。即說偈言<p class='lg'>　瞿曇莫生慢　　斷慢令無餘<br>　莫起慢覺想　　莫退生變悔<br>　莫隱覆於他　　[<a href='javascript:showpic("../fontimg/005204.gif")'>泥/土</a>]犁殺慢墮<br>　正受能除憂　　見道住正道<br>　其心得喜樂　　見道自攝持<br>　是故無礙辯　　清淨離諸蓋<br>　斷一切諸慢　　起一切明處<br>　正念於三明　　神足他心智　</p><p>時。尊者婆耆舍說此生厭離偈已。心得清淨<p><b>　　<A NAME="n1260"></A>（一二一七）</b><p>如是我聞<p>一時。佛住舍衛國祇樹給孤獨園<p>時。尊者婆耆舍住舍衛國東園鹿子母講堂。獨一思惟。不放逸住。專修自業。逮得三明。身作證<p>時。尊者婆耆舍作是念。我獨一靜處思惟。不放逸住。專修自業。起於三明。身作證。今當說偈讚歎三明。即說偈言<p class='lg'>　本欲心狂惑　　聚落及家家<br>　遊行遇見佛　　授我殊勝法<br>　瞿曇哀愍故　　為我說正法<br>　聞法得淨信　　捨非家出家<br>　聞彼說法已　　正住於法教<br>　勤方便繫念　　堅固常堪能<br>　逮得於三明　　於佛教已作<br>　世尊善顯示　　日種苗胤說<br>　為生盲眾生　　開其出要門<br>　苦苦及苦因　　苦滅盡作證<br>　八聖離苦道　　安樂趣涅槃<br>　善義善句味　　梵行無過上<br>　世尊善顯示　　涅槃濟眾生　</p><p><b>　　<A NAME="n1261"></A>（一二一八）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。我今當說四法句。諦聽。善思。當為汝說。何等為四<p class='lg'>　賢聖善說法　　是則為最上<br>　愛說非不愛　　是則為第二<br>　諦說非虛妄　　是則第三說<br>　法說不異言　　是則為第四　</p><p>諸比丘。是名說四法句<p>爾時。尊者婆耆舍於眾會中。作是念。世尊於四眾中說四法句。我當以四種讚歎稱譽隨喜。即從座起。整衣服。為佛作禮。合掌白佛言。世尊。欲有所說。善逝。欲有所說<p>佛告婆耆舍。隨所樂說<p>時。尊者婆耆舍即說偈言<p class='lg'>　若善說法者　　於己不惱迫<br>　亦不恐怖他　　是則為善說<br>　所說愛說者　　說令彼歡喜<br>　不令彼為惡　　是則為愛說<br>　諦說知甘露　　諦說知無上<br>　諦義說法說　　正士建立處<br>　如佛所說法　　安隱涅槃道<br>　滅除一切苦　　是名善說法　</p><p>佛說此經已。諸比丘聞佛所說。歡喜奉行<p><b>　　<A NAME="n1262"></A>（一二一九）</b><p>如是我聞<p>一時。佛住王舍城那伽山側。與千比丘俱。皆是阿羅漢。盡諸有漏。所作已作。離諸重擔。逮得<span class='corr'>己</span>利。盡諸有結。正智心善解脫<p>爾時。尊者婆耆舍住王舍城寒林中丘[<a href='javascript:showpic("../fontimg/005344.gif")'>土*(蒙-卄)</a>]間。作是念。今世尊住王舍城那伽山側。與千比丘俱。皆是阿羅漢。諸漏已盡。所作已作。離諸重擔。逮得己利。盡諸有結。正智心善解脫。我今當往。各別讚歎世尊及比丘僧。作是念已。即往詣佛所。稽首禮足。退住一面。而說偈言<p class='lg'>　無上之導師　　住那伽山側<br>　千比丘眷屬　　奉事於如來<br>　大師廣說法　　清涼涅槃道<br>　專聽清白法　　正覺之所說<br>　正覺尊所敬　　處於大眾中<br>　德陰之大龍　　仙人之上首<br>　興功德密雲　　普雨聲聞眾<br>　起於晝正受　　來奉覲大師<br>　弟子婆耆舍　　稽首而頂禮　</p><p>世尊。欲有所說。唯然。善逝。欲有所說<p>佛告婆耆舍。隨汝所說。莫先思惟<p>時。婆耆舍即說偈言<p class='lg'>　波旬起微惡　　潛制令速滅<br>　能掩障諸魔　　令自覺知過<br>　觀察解結縛　　分別清白法<br>　明照如日月　　為諸異道王<br>　超出智作證　　演說第一法<br>　出煩惱諸流　　說道無量種<br>　建立於甘露　　見諦真實法<br>　如是隨順道　　如是師難得<br>　建立甘露道　　見諦崇遠離<br>　世尊善說法　　能除人陰蓋<br>　明見於諸法　　為調伏隨學　</p><p>尊者婆耆舍說是偈已。諸比丘聞其所說。皆大歡喜<p><b>　　<A NAME="n1263"></A>（一二二○）</b><p>如是我聞<p>一時。佛住波羅奈國仙人住處鹿野苑中。爾時。世尊為比丘眾說四聖諦相應法。謂此苦聖諦．此苦集聖諦．此苦滅聖諦．此苦滅道跡聖諦<p>時。尊者婆耆舍在會中。作是念。我今當於世尊面前讚歎拔箭之譬。如是念已。即從座起。整衣服。合掌白佛言。唯然。世尊。欲有所說。唯然。善逝。欲有所說<p>佛告婆耆舍。隨所樂說<p>時。尊者婆耆舍即說偈言<p class='lg'>　我今敬禮佛　　哀愍諸眾生<br>　第一拔利箭　　善解治眾病<br>　迦露醫投藥　　波[<a href='javascript:showpic("../fontimg/023523.gif")'>目*侯</a>]羅治藥<br>　及彼瞻婆耆　　耆婆醫療病<br>　或有病小差　　名為善治病<br>　後時病還發　　抱病遂至死<br>　正覺大醫王　　善投眾生藥<br>　究竟除眾苦　　不復受諸有<br>　乃至百千種　　那由他病數<br>　佛悉為療治　　究竟於苦邊<br>　諸醫來會者　　我今悉告汝<br>　得甘露法藥　　隨所樂而服<br>　第一拔利箭　　善覺知眾病<br>　治中之最上　　故稽首瞿曇　</p><p>尊者婆耆舍說是語時。諸比丘聞其所說。皆大歡喜<p><b>　　<A NAME="n1264"></A>（一二二一）</b><p>如是我聞<p>一時。佛住王舍城迦蘭陀竹園<p>時。有尊者尼拘律想住於曠野禽獸之處。疾病委篤。尊者婆耆舍為看病人。瞻視供養<p>彼尊者尼拘律想以疾病故。遂般涅槃<p>時。尊者婆耆舍作是念。我和上為有餘涅槃。無餘涅槃。我今當求其相<p>爾時。尊者婆耆舍供養尊者尼拘律想舍利已。持衣缽。向王舍城。次第到王舍城。舉衣缽。洗足已。詣佛所。稽首禮足。退住一面。而說偈言<p class='lg'>　我今禮大師　　等正覺無滅<br>　於此現法中　　一切疑網斷<br>　曠野住比丘　　命終般涅槃<br>　威儀攝諸根　　大德稱於世<br>　世尊為制名　　名尼拘律想<br>　我今問世尊　　彼不動解脫<br>　精進勤方便　　功德為我說<br>　我為釋迦種　　世尊法弟子<br>　及餘皆欲知　　圓道眼所說<br>　我等住於此　　一切皆欲聞<br>　世尊為大師　　無上救世間<br>　斷疑大牟尼　　智慧已具備<br>　圓照神道眼　　光明顯四眾<br>　猶如天帝釋　　曜三十三天<br>　諸貪欲疑惑　　皆從無明起<br>　若得遇如來　　斷滅悉無餘<br>　世尊神道眼　　世間為最上<br>　滅除眾生遇　　如風飄遊塵<br>　一切諸世間　　煩惱覆隱沒<br>　設餘悉無有　　明目如佛者<br>　慧光照一切　　令同大精進<br>　唯願大智尊　　當為眾記說<br>　言出微妙聲　　我等專心聽<br>　柔軟音演說　　諸世間普聞<br>　猶如熱渴逼　　求索清涼水<br>　如佛無減知　　我等亦求知　</p><p>尊者婆耆舍復說偈言<p class='lg'>　今聞無上士　　記說其功德<br>　不空修梵行　　我聞大歡喜<br>　如說隨說得　　順牟尼弟子<br>　滅生死長縻　　虛偽幻化縛<br>　以見世尊故　　能斷除諸愛<br>　度生死彼岸　　不復受諸有　</p><p>佛說此經已。尊者婆耆舍聞佛所說。歡喜隨喜。作禮而去<p class='juan'>
雜阿含經卷第四十五</p>
</body></html>
