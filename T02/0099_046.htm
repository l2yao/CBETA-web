<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p class='juan'>
雜阿含經卷第四十六</p>
<p><span class='byline'>　　　　宋天竺三藏求那跋陀羅譯</span><br><p><b>　　<A NAME="n1266"></A>（一二二二）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。過去世時。天．阿修羅對陣鬥戰。阿修羅勝。諸天不如。時。天帝釋軍壞退散。極生恐怖。乘車北馳。還歸天宮<p>須彌山下道逕叢林。林下有金翅鳥巢。多有金翅鳥子。爾時。帝釋恐車馬過。踐殺鳥子。告御者言。可回車還。勿殺鳥子。御者白王。阿修羅軍後來逐人。若回還者。為彼所困。帝釋告言。寧當回還為阿修羅殺。不以軍眾蹈殺眾生。於道。御者轉乘南向。阿修羅軍遙見帝釋轉乘而還。謂為戰策。即還退走。眾大恐怖。壞陣流散。歸阿修羅宮<p>佛告諸比丘。彼天帝釋於三十三天為自在王。以慈心故。威力摧伏阿修羅軍。亦常讚嘆慈心功德。汝等比丘正信．非家．出家學道。當修慈心。亦應讚嘆慈心功德<p>佛說此經已。諸比丘聞佛所說。歡喜奉行<p><b>　　<A NAME="n1267"></A>（一二二三）</b><p>如是我聞<p>一時。佛住王舍城迦蘭陀竹園<p>時。王舍城中有一士夫。貧窮辛苦。而住佛．法．僧。受持禁戒。多聞廣學。力行惠施。正見成就。彼身壞命終。得生天上。生三十三天。有三事勝於餘三十三天。何等為三。一者天壽。二者天色。三者天名稱。諸三十三天見是天子三事特勝。天壽．天色．天名稱勝<p>餘諸天見已。往詣天帝釋所。作如是言。憍尸迦當知。有一天子始生此天。於先諸天三事特勝。天壽．天色及天名稱<p>時。天帝釋告彼天子。諸仁者。我見此人於王舍城作一士夫。貧窮辛苦。於如來法．律得信向心。乃至正見成就。身壞命終。來生此天。於諸三十三天三事特勝。天壽．天色及天名稱。時。天帝釋即說偈言<p class='lg'>　正信於如來　　決定不傾動<br>　受持真實戒　　聖戒無厭者<br>　於佛心清淨　　成就於正見<br>　當知非貧苦　　不空而自活<br>　故於佛法僧　　當生清淨信<br>　智慧力增明　　思念佛正教　</p><p>佛說此經已。諸比丘聞佛所說。歡喜奉行<p><b>　　<A NAME="n1268"></A>（一二二四）</b><p>如是我聞<p>一時。佛住王舍城耆闍崛山中。爾時。王舍城人普設大會。悉為請種種異道<p>有事遮羅迦外道者作是念。我今請遮羅迦道天。先作福田。或有事外道出家者。有事尼乾子道者。有事老弟子者。有事大弟子者。有事佛弟子僧者。咸作是念。今當令佛面前僧。先作福田<p>時。天帝釋作是念。莫令王舍城諸人捨佛面前僧。而奉事餘道。求索福田。我當疾往。為王舍城人建立福田。即化作大婆羅門。儀容嚴整。乘白馬車。諸年少婆羅門眾前後導從。持金斗繖蓋。至王舍城。詣諸處處大眾會中<p>諸王舍城一切士女咸作是念。但當觀望此大婆羅門所奉事處。我當從彼而先供養。為良福田<p>時。天帝釋知王舍城一切士女心之所念。駕乘導從。逕詣耆闍崛山。至於門外。除去五飾。往詣佛所。稽首佛足。退坐一面。而說偈言<p class='lg'>　善分別顯示　　一切法彼岸<br>　悉度諸恐怖　　故稽首瞿曇<br>　諸人普設會　　欲求大功德<br>　各各設大施　　常願有餘果<br>　願為說福田　　令斯施果成<br>　帝釋大自在　　天王之所問<br>　於耆闍崛山　　大師為記說<br>　諸人普設會　　欲求大功德<br>　各各設大施　　常願有餘果<br>　今當說福田　　施得大果處<br>　正向者有四　　四聖住於果<br>　是名僧福田　　明行定具足<br>　僧福田增廣　　無量踰大海<br>　調人師弟子　　照明顯正法<br>　斯等善供養　　施僧良福田<br>　於僧良福田　　佛說得大果<br>　以僧離五蓋　　清淨應讚嘆<br>　施彼最上田　　少施收大利<br>　是故諸人者　　當施僧福田<br>　增得勝妙法　　明行定相應<br>　供此珍寶僧　　施主心歡喜<br>　起於三種心　　施衣服飲食<br>　離塵垢劍刺　　超度諸惡趣<br>　躬自行啟請　　自手平等與<br>　自利亦利他　　是施獲大利<br>　慈者如是施　　淨信心解脫<br>　無罪安樂施　　乘智往生彼　</p><p>時。天帝釋聞佛所說。歡喜隨喜。為佛作禮。即沒不現<p>爾時。王舍城諸人民即從座起。整衣服。為佛作禮。合掌白佛言。世尊。唯願世尊與諸大眾受我供養。爾時。世尊默然受請<p>是王舍城人民知世尊默然受其請已。作禮而歸。到諸人會處。具飲食。布置床座。晨朝遣使。白佛。時到。唯願知時<p>爾時。世尊與諸大眾著衣持缽。至大會所。於大眾前敷座而坐<p>王舍城人知佛坐定。自行種種豐美飲食。食訖。洗缽澡漱畢。還復本座。聽佛說法<p>爾時。世尊為王舍城人種種說法。示教照喜已。從座起而去<p><b>　　<A NAME="n1269"></A>（一二二五）</b><p>如是我聞<p>一時。佛住王舍城耆闍崛山中。廣說如上說。差別者。時。天帝釋說異偈。而問佛言<p class='lg'>　今請問瞿曇　　微密深妙慧<br>　世尊之所體　　無障礙知見　</p><p>眾人普設會。偈如上廣說。乃至為王舍城諸設會者說種種法。示教照喜已。從座起去<p><b>　　<A NAME="n1270"></A>（一二二六）</b><p>如是我聞<p>一時。佛在拘薩羅人間遊行。至舍衛國祇樹給孤獨園<p>時。波斯匿王聞世尊拘薩羅人間遊行。至舍衛國祇樹給孤獨園。聞已。往詣佛所。稽首佛足。退坐一面。白佛言。世尊。我聞世尊自記說成阿耨多羅三藐三菩提。諸人傳者。得非虛妄過長說耶。為如說說．如法說．隨順法說耶。非是他人損同法者。於其問答生厭薄處耶<p>佛告大王。彼如是說。是真諦說。非為虛妄。如說說．如法說．隨順法說。非是他人損同法者。於其問答生厭薄處。所以者何。大王。我今實得阿耨多羅三藐三菩提故<p>波斯匿王白佛言。雖復世尊作如是說。我猶故不信。所以者何。此間有諸宿重沙門．婆羅門。所謂富蘭那迦葉．末迦利瞿舍梨子．刪闍耶毘羅胝子．阿耆多枳舍欽婆羅．迦羅拘陀迦栴延．尼乾陀若提子。彼等不自說言得阿耨多羅三藐三菩提。何得世尊幼小年少。出家未久。而便自證得阿耨多羅三藐三菩提<p>佛告大王。有四種雖小而不可輕。何等為四。剎利王子年少幼小而不可輕。龍子年少幼小而不可輕．小火雖微而不可輕．比丘幼小而不可輕。爾時。世尊即說偈言<p class='lg'>　剎利形相具　　貴族發名稱<br>　雖復年幼稚　　智者所不輕<br>　此必居王位　　顧念生怨害<br>　是故難可輕　　應生大恭敬<br>　善求自護者　　自護如護命<br>　以平等自護　　而等護於命<br>　聚落及空處　　見彼幼龍者<br>　莫以小蛇故　　而生輕慢想<br>　雜色小龍形　　亦應令安樂<br>　輕蛇無士女　　悉為毒所害<br>　是故自護者　　當如護己命<br>　以斯善護己　　而等護於彼<br>　猛火之所食　　雖小食無限<br>　小燭亦能燒　　足薪則彌廣<br>　從微漸進燒　　盡聚落城邑<br>　是故自護者　　當如護己命<br>　以斯善護己　　而等護於彼<br>　盛火之所焚　　百卉蕩燒盡<br>　滅已不盈縮　　戒火還復生<br>　若輕毀比丘　　受持淨戒火<br>　燒身及子孫　　眾災流百世<br>　如燒多羅樹　　無有生長期<br>　是故當自護　　如自護己命<br>　以斯善自護　　而等護於彼<br>　剎利形相具　　幼龍及小火<br>　比丘具淨戒　　不應起輕想<br>　是故當自護　　如自護己命<br>　以斯善自護　　而等護於彼　</p><p>佛說此經已。波斯匿王聞佛所說。歡喜隨喜。作禮而去<p><b>　　<A NAME="n1271"></A>（一二二七）</b><p>如是我聞<p>一時。佛住舍衛國祇樹給孤獨園<p>時。波斯匿王有祖母。極所敬重。忽爾命終。出城闍維。供養舍利畢。弊衣亂髮。來詣佛所。稽首佛足。退坐一面<p>爾時。世尊告波斯匿王。大王。從何所來。弊衣亂髮<p>波斯匿王白佛。世尊。我亡祖母。極所敬重。捨我命終。出於城外闍維。供養畢。來詣世尊<p>佛告大王。極愛重敬念祖親耶<p>波斯匿王白佛。世尊。極敬重愛戀。世尊。若國土所有象馬七寶。乃至國位。悉持與人。能救祖母命者。悉當與之。既不能救。生死長辭。悲戀憂苦。不自堪勝。曾聞世尊所說。一切眾生．一切虫．一切神。生者皆死。無不窮盡。無有出生而不死者。今日乃知世尊善說<p>佛言。大王。如是。如是。一切眾生．一切虫．一切神。生者輒死。終歸窮盡。無有一生而不死者<p>佛告大王。正使婆羅門大姓．剎利大姓．長者大姓。生者皆死。無不死者。正使剎利大王灌頂居位。王四天下。得力自在。於諸敵國無不降伏。終歸有極。無不死者。若復。大王。生長壽天。王於天宮。自在快樂。終亦歸盡。無不死者。若復。大王。羅漢比丘諸漏已盡。離諸重擔。所作已作。逮得己利。盡諸有結。正智心善解脫。彼亦歸盡。捨身涅槃。若復緣覺善調善寂。盡此身命。終歸涅槃。諸佛世尊十力具足。四無所畏。勝師子吼。終亦捨身。取般涅槃。以如是比。大王當知。一切眾生．一切虫．一切神。有生輒死。終歸磨滅。無不死者。爾時。世尊復說偈言<p class='lg'>　一切眾生類　　有命終歸死<br>　各隨業所趣　　善惡果自受<br>　惡業墮地獄　　為善上昇天<br>　修習勝妙道　　漏盡般涅槃<br>　如來及緣覺　　佛聲聞弟子<br>　會當捨身命　　何況俗凡夫　</p><p>佛說此經已。波斯匿王聞佛所說。歡喜隨喜。作禮而去<p><b>　　<A NAME="n1272"></A>（一二二八）</b><p>如是我聞<p>一時。佛住舍衛國祇樹給孤獨園<p>時。波斯匿王獨一靜處。禪思思惟。作是念。云何為自念。云何為不自念。復作是念。若有行身惡行．行口惡行．行意惡行者。當知斯等為不自念。若復行身善行．行口善行．行意善行者。當知斯等則為自念。從禪覺已。往詣佛所。稽首佛足。退住一面。白佛言。世尊。我於靜處獨一思惟。作是念。云何為自念。云何為不自念。復作是念。若有行身惡行．行口惡行．行意惡行者。當知斯等為不自念。若復行身善行．行口善行．行意善行者。當知斯等則為自念<p>佛告大王。如是。大王。如是。大王。若有行身惡行．行口惡行．行意惡行者。當知斯等為不自念。彼雖自謂。為自愛念。而實非自念。所以者何。無有惡知識所作惡不念者。所不念不愛者。所不愛所作如其自為自己所作者。是故斯等為不自念<p>若復。大王。行身善行．行口善行．行意善行者。當知斯等則為自念。斯等自謂。不自愛惜己身。然其斯等實為自念。所以者何。無有善友。於善友所作念者。念作愛者。愛作如自為己所作者。是故斯等則為自念。爾時。世尊復說偈言<p class='lg'>　謂為自念者　　不應造惡行<br>　終不因惡行　　令<span class='corr'>己</span>得安樂<br>　謂為自念者　　終不造惡行<br>　造諸善業者　　令<span class='corr'>己</span>得安樂<br>　若自愛念者　　善護而自護<br>　如善護國王　　外防邊境城<br>　若自愛念者　　極善自寶藏<br>　如善守之王　　內防邊境城<br>　如是自寶藏　　剎那無間缺<br>　剎那缺致憂　　惡道長受苦　</p><p>佛說此經已。波斯匿王聞佛所說。歡喜隨喜。作禮而去<p><b>　　<A NAME="n1273"></A>（一二二九）</b><p>如是我聞<p>一時。佛住舍衛國祇樹給孤獨園<p>爾時。波斯匿王獨靜思惟。作如是念。云何自護。云何不自護。復作是念。若有行身惡行．行口惡行．行意惡行者。當知斯等為不自護。若復行身善行．行口善行．行意善行者。當知斯等則為自護。從禪覺已。往詣佛所。稽首佛足。退坐一面。白佛言。世尊。我獨靜思惟。而作是念。云何為自護。云何為不自護。復作是念。若有行身惡行．行口惡行．行意惡行者。當知斯等為不自護。若復行身善行．行口善行．行意善行者。當知斯等則為自護<p>佛告大王。如是。大王。如是。大王。若有行身惡行．行口惡行．行意惡行者。當知斯等為不自護。而彼自謂能自防護。象軍．馬軍．車軍．步軍以自防護。雖謂自護。實非自護。所以者何。雖護於外。不護於內。是故。大王。名不自護。大王。若復有行身善行．行口善行．行意善行者。當知斯等則為自護。彼雖不以象．馬．車．步四軍自防。而實自護。所以者何。護其內者。名善自護。非謂防外。爾時。世尊復說偈言<p class='lg'>　善護於身口　　及意一切業<br>　慚愧而自防　　是名善守護　</p><p>時。波斯匿王聞佛所說。歡喜隨喜。作禮而去<p><b>　　<A NAME="n1274"></A>（一二三○）</b><p>如是我聞<p>一時。佛住舍衛國祇樹給孤獨園<p>時。波斯匿王獨靜思惟。作是念。世少有人得勝妙財利能不放逸。能不貪著。能於眾生不起惡行。世多有人得勝妙財利起於放逸。增其貪著。起諸邪行。作是念已。往詣佛所。稽首佛足。退坐一面。白佛言。世尊。我獨靜思惟。作是念。世間少有人得勝妙財。能於財利不起放逸。不起貪著。不作邪行。世多有人得勝妙財而起放逸。生於貪著。多起邪行<p>佛告波斯匿王。如是。大王。如是。大王。世少有人得勝妙財利能不貪著。不起放逸。不起邪行。世多有人得勝妙財利。於財放逸。而起貪著。起諸邪行。大王當知。彼諸世人得勝財利。於財放逸。而起貪著。作邪行者。愚癡人。長夜當得不饒益苦。大王。譬如獵師．獵師弟子。空野林中張網施罥。多殺禽獸。困苦眾生。惡業增廣。如是。世人得勝妙財利。於財放逸。而起貪著。造諸邪行。亦復如是。是愚癡人。長夜當得不饒益苦。爾時。世尊復說偈言<p class='lg'>　貪欲於勝財　　為貪所迷醉<br>　狂亂不自覺　　猶如捕獵者<br>　緣斯放逸故　　當受大苦報　</p><p>佛說此經已。波斯匿王聞佛所說。歡喜隨喜。作禮而去<p><b>　　<A NAME="n1275"></A>（一二三一）</b><p>如是我聞<p>一時。佛住舍衛國祇樹給孤獨園<p>時。波斯匿王於正殿上自觀察王事。見勝剎利大姓．見勝婆羅門大姓．見勝長者大姓因貪欲故。欺詐妄語。即作是念。止此斷事。息此斷事。我更不復親臨斷事。我有賢子。當令斷事。云何自見此勝剎利大姓．婆羅門大姓．長者大姓為貪欲故。欺詐妄語<p>時。波斯匿王作是念已。往詣佛所。稽首佛足。退坐一面。白佛言。世尊。我於殿上自斷王事。見諸勝剎利大姓．婆羅門大姓。長者大姓為貪利故。欺詐妄語。世尊。我見是事已。作是念。我從今日。止此斷事。息此斷事。我有賢子。當令其斷。不親自見此勝剎利大姓．婆羅門大姓．長者大姓緣貪利故。欺詐妄語<p>佛告波斯匿王。如是。大王。如是。大王。彼勝剎利大姓．婆羅門大姓．長者大姓因貪利故。欺詐妄語。彼愚癡人長夜當得不饒益苦。大王當知。譬如漁師．漁師弟子。於河溪谷截流張網。殘殺眾生。令遭大苦。如是。大王。彼勝剎利大姓．婆羅門大姓．長者大姓因貪利故。欺詐妄語。長夜當得不饒益苦。爾時。世尊復說偈言<p class='lg'>　於財起貪欲　　貪欲所迷醉<br>　狂亂不自覺　　猶如漁捕者<br>　緣斯惡業故　　當受劇苦報　</p><p>佛說此經已。波斯匿王聞佛所說。歡喜隨喜。作禮而去<p><b>　　<A NAME="n1276"></A>（一二三二）</b><p>如是我聞<p>一時。佛住舍衛國祇樹給孤獨園<p>時。波斯匿王來詣佛所。稽首佛足。退坐一面。白佛言。世尊。此舍衛國有長者。名摩訶男。多財巨富。藏積真金至百千億。況復餘財。世尊。摩訶男長者如是巨富。作如是食用。食麤碎米．食豆羹．食腐敗薑。著麤布衣．單皮革屣。乘羸敗車。戴樹葉蓋。未曾聞其供養施與沙門．婆羅門。給恤貧苦．行路頓乏．諸乞丐者。閉門而食。莫令沙門．婆羅門．貧窮．行路．諸乞丐者見之<p>佛告波斯匿王。此非正士。得勝財利。不自受用。不知供養父母。供給妻子．宗親．眷屬。恤諸僕使。施與知識。不知隨時供給沙門．婆羅門。種勝福田。崇向勝處。長受安樂。未來生天。得勝財物。不知廣用。收其大利。大王。譬如曠野湖池聚水。無有受用．洗浴．飲者。即於澤中煎熬消盡。如是。不善士夫得勝財物。乃至不廣受用。收其大利。如彼池水<p>大王。有善男子得勝財利。快樂受用。供養父母。供給妻子．宗親．眷屬。給恤僕使。施諸知識。時時供養沙門．婆羅門。種勝福田。崇向勝處。未來生天。得勝錢財。能廣受用。倍收大利。譬如。大王。聚落．城郭邊有池水。澄淨清涼。樹林蔭覆。令人受樂。多眾受用。乃至禽獸。如是。善男子得勝妙財。自供快樂。供養父母。乃至種勝福田。廣收大利。爾時。世尊復說偈言<p class='lg'>　曠野湖池水　　清涼極鮮淨<br>　無有受用者　　即於彼消盡<br>　如是勝妙財　　惡士夫所得<br>　不能自受用　　亦不供恤彼<br>　徒自苦積聚　　聚已而自喪<br>　慧者得勝財　　能自樂受用<br>　廣施作功德　　及與親眷屬<br>　隨所應給與　　如牛王領眾<br>　施與及受用　　不失所應者<br>　乘理而壽終　　生天受福樂　</p><p>佛說此經已。波斯匿王聞佛所說。歡喜隨喜。作禮而去<p><b>　　<A NAME="n1277"></A>（一二三三）</b><p>如是我聞<p>一時。佛住舍衛國祇樹給孤獨園<p>爾時。舍衛國有長者。名摩訶男。命終無有兒息。波斯匿王以無子．無親屬之財。悉入王家。波斯匿王日日挍閱財物。身蒙塵土。來詣佛所。稽首佛足。退坐一面<p>爾時。世尊告波斯匿王。大王。從何所來。身蒙塵土。似有疲惓<p>波斯匿王白佛。世尊。此國長者摩訶男。命終有無子之財。悉入王家。瞻視料理。致令疲勞。塵土坌身。從其舍來<p>佛問波斯匿王。彼摩訶男長者大富多財耶<p>波斯匿王白佛。大富。世尊。錢財甚多。百千巨億金錢寶物。況復餘財。世尊。彼摩訶男在世之時。麤衣惡食。如上廣說<p>佛告波斯匿王。彼摩訶男過去世時。遇多迦羅尸棄辟支佛。施一飯食。非淨信心。不恭敬與。不自手與。施後變悔。言。此飯食自可供給我諸僕使。無辜持用。施於沙門。由是施福。七反往生三十三天。七反生此舍衛國中最勝族姓。最富錢財。以彼施辟支佛時。不淨信心。不手自與。不恭敬與。施後隨悔故。在所生處。雖得財富。猶故受用麤衣．麤食．麤弊臥具．屋舍．車乘。初不嘗得上妙色．聲．香．味．觸。以自安身<p>復次。大王。時。彼摩訶男長者殺其異母兄。取其財物。緣斯罪故。經百千歲。墮地獄中。彼餘罪報生舍衛國。七反受身。常以無子。財沒入王家。大王。摩訶男長者今此壽終。過去施報盡。於此身。以彼慳貪。於財放逸。因造過惡。於此命終已。墮地獄受極苦惱<p>波斯匿王白佛言。世尊。摩訶男長者命終已。入地獄受苦痛耶<p>佛言。如是。大王。已入地獄<p>時。波斯匿王念彼悲泣。以衣拭淚。而說偈言<p class='lg'>　財物真金寶　　象馬莊嚴具<br>　奴僕諸僮使　　及諸田宅等<br>　一切皆遺棄　　裸神獨遊往<br>　福運數已窮　　永捨於人身<br>　彼今何所有　　何所持而去<br>　於何事不捨　　如影之隨形　</p><p>爾時。世尊說偈答言<p class='lg'>　唯有罪福業　　若人已作者<br>　是則己之有　　彼則常持去<br>　生死未曾捨　　如影之隨形<br>　如人少資糧　　涉遠遭苦難<br>　不修功德者　　必經惡道苦<br>　如人豐資糧　　安樂以遠遊<br>　修德淳厚者　　善趣長受樂<br>　如人遠遊行　　歲久安隱歸<br>　宗親善知識　　歡樂欣集會<br>　善修功德者　　此沒生他世<br>　彼諸親眷屬　　見則心歡喜<br>　是故當修福　　積集期永久<br>　福德能為人　　建立他世樂<br>　福德天所歎　　等修正行故<br>　現世人不毀　　終則生天上　</p><p>佛說此經已。波斯匿王聞佛所說。歡喜隨喜。作禮而去<p><b>　　<A NAME="n1278"></A>（一二三四）</b><p>如是我聞<p>一時。佛住舍衛國祇樹給孤獨園<p>爾時。波斯匿王普設大會。為大會故。以千特牛行列繫住。集眾供具。遠集一切諸異外道。悉來聚集波斯匿王大會之處<p>時。有眾多比丘亦晨朝著衣持缽。入舍衛城乞食。聞波斯匿王普設大會。如上廣說。乃至種種外道皆悉來集。聞已。乞食畢。還精舍。舉衣缽。洗足已。往詣佛所。稽首佛足。退坐一面。白佛言。世尊。我等今日眾多比丘晨朝著衣持缽。入舍衛城乞食。聞波斯匿王普設大會。如上廣說。乃至種種異道集於會所<p>爾時。世尊即說偈言<p class='lg'>　月月設大會　　乃至百千數<br>　不如正信佛　　十六分之一<br>　如是信法僧　　慈念於眾生<br>　彼大會之福　　十六不及一<br>　若人於世間　　億年設福業<br>　於直心敬禮　　四分不及一　</p><p>佛說此經已。諸比丘聞佛所說。歡喜奉行<p><b>　　<A NAME="n1279"></A>（一二三五）</b><p>如是我聞<p>一時。佛住舍衛國祇樹給孤獨園<p>時。波斯匿王忿諸國人。多所囚執。若剎利．若婆羅門．若鞞舍．若首陀羅．若旃陀羅。持戒．犯戒。在家．出家。悉皆被錄。或鎖．或杻械．或以繩縛<p>時。有眾多比丘晨朝著衣持缽。入舍衛城乞食。聞波斯匿王多所攝錄。乃至或鎖．或縛。乞食畢。還精舍。舉衣缽。洗足已。往詣佛所。稽首佛足。退坐一面。白佛言。世尊。我等今日眾多比丘入城乞食。聞波斯匿王多所收錄。乃至鎖縛<p>爾時。世尊即說偈言<p class='lg'>　非繩鎖杻械　　名曰堅固縛<br>　染污心顧念　　錢財寶妻子<br>　是縛長且固　　雖緩難可脫<br>　慧者不顧念　　世間五欲樂<br>　是則斷諸縛　　安隱永超世　</p><p>佛說此經已。諸比丘聞佛所說。歡喜奉行<p><b>　　<A NAME="n1280"></A>（一二三六）</b><p>如是我聞<p>一時。佛住舍衛國祇樹給孤獨園<p>時。波斯匿王．摩竭提國阿闍世王韋提希子共相違背。摩竭提王阿闍世韋提希子起四種軍。象軍．馬軍．車軍．步軍。來至拘薩羅國。波斯匿王聞阿闍世王韋提希子四種軍至。亦集四種軍。象軍．馬軍．車軍．步軍。出共鬥戰。阿闍世王四軍得勝。波斯匿王四軍不如。退敗星散。單車馳走。還舍衛城<p>時。有眾多比丘晨朝著衣持缽。入舍衛城乞食。聞摩竭提王阿闍世韋提希子起四種軍。來至拘薩羅國。波斯匿王起四種軍出共鬥戰。波斯匿王四軍不如。退敗星散。波斯匿王恐怖狼狽。單車馳走。還舍衛城。聞已。乞食畢。還精舍。舉衣缽。洗足已。往詣佛所。稽首佛足。退坐一面。白佛言。世尊。我等今日眾多比丘入城乞食。聞摩竭提主阿闍世王韋提希子起四種軍。如是廣說。乃至單車馳走。還舍衛城<p>爾時。世尊即說偈言<p class='lg'>　戰勝增怨敵　　敗苦臥不安<br>　勝敗二俱捨　　臥覺寂靜樂　</p><p>佛說此經已。諸比丘聞佛所說。歡喜奉行<p><b>　　<A NAME="n1281"></A>（一二三七）</b><p>如是我聞<p>一時。佛住舍衛國祇樹給孤獨園<p>時。波斯匿王與摩竭提王阿闍世韋提希子共相違背。摩竭提王阿闍世韋提希子起四種軍。來至拘薩羅國。波斯匿王倍興四軍。出共鬥戰<p>波斯匿王四種軍勝。阿闍世王四種軍退。摧伏星散。波斯匿王悉皆虜掠阿闍世王象馬．車乘．錢財寶物。生禽阿闍世王身。載以同車。俱詣佛所。稽首佛足。退坐一面。波斯匿王白佛言。世尊。此是阿闍世王韋提希子。長夜於我無怨恨人而生怨結。於好人所而作不好。然其是我善友之子。當放令還國<p>佛告波斯匿王。善哉。大王。放其令去。令汝長夜安樂饒益。爾時。世尊即說偈言<p class='lg'>　乃至力自在　　能廣虜掠彼<br>　助怨在力增　　倍收<span class='corr'>己</span>他利　</p><p>佛說此經已。波斯匿王及阿闍世王韋提希子聞佛所說。歡喜隨喜。作禮而去<p><b>　　<A NAME="n1282"></A>（一二三八）</b><p>如是我聞<p>一時。佛住舍衛國祇樹給孤獨園<p>時。波斯匿王獨靜思惟。作是念。世尊正法。現法離諸熾然。不待時節。通達現見。自覺證知此法。是善知識．善伴黨。非是惡知識．惡伴黨。作是念已。往詣佛所。稽首佛足。退坐一面。白佛言。世尊。我獨靜思惟。作是念。世尊正法。現法離諸熾然。不待時節。通達現見。自覺證知。是則善知識．善伴黨。非惡知識．惡伴黨<p>佛告波斯匿王。如是。大王。如是。大王。世尊正法．律。現法離諸熾然。不待時節。通達現見。緣自覺知。是則善知識．善伴黨。非惡知識．惡伴黨。所以者何。我為善知識。眾生有生法者。解脫於生。眾生有老．病．死．憂．悲．惱苦者。悉令解脫<p>大王。我於一時住王舍城山谷精舍。時。阿難陀比丘獨靜思惟。作是念。半梵行者是善知識．善伴黨。非惡知識．惡伴黨。作是念已。來詣我所。稽首我足。退坐一面。白我言。世尊。我獨靜思惟。作是念。半梵行者是善知識．善伴黨。非惡知識．惡伴黨。我時告言。阿難。莫作是語。半梵行者是善知識．善伴黨。非惡知識．惡伴黨。所以者何。純一滿淨。梵行清白。謂善知識．善伴黨。非惡知識．惡伴黨。所以者何。我常為諸眾生作善知識。其諸眾生有生故。當知世尊正法。現法令脫於生。有老．病．死．憂．悲．惱苦者。離諸熾然。不待時節。現令脫惱苦。見通達。自覺證知。是則善知識．善伴黨。非惡知識．惡伴黨。爾時。世尊即說偈言<p class='lg'>　讚歎不放逸　　是則佛正教<br>　修禪不放逸　　逮得證諸漏　</p><p>佛說此經已。波斯匿王聞佛所說。歡喜隨喜。作禮而去<p><b>　　<A NAME="n1283"></A>（一二三九）</b><p>如是我聞<p>一時。佛住舍衛國祇樹給孤獨園<p>時。波斯匿王獨靜思惟。作是念。頗有一法修習多修習。得現法願滿足．後世願滿足．現法後世願滿足不。作是念已。往詣佛所。稽首佛足。退坐一面。白佛言。世尊。我獨靜思惟。作是念。頗有一法修習多修習。得現法願滿足．得後世願滿足．現法後世願滿足不<p>佛告波斯匿王。如是。大王。如是。大王。有一法修習多修習。得現法願滿足．得後世願滿足．得現法後世願滿足。謂不放逸善法。不放逸善法修習多修習。得現法願滿足．得後世願滿足．得現法後世願滿足<p>大王。譬如世間所作麤業。彼一切皆依於地而得建立。不放逸善法亦復如是。修習多修習。得現法願滿足．得後世願滿足．得現法後法願滿足。如力。如是種子．根．堅。陸水足行。師子．舍宅。亦如是說。是故。大王。當住不放逸。當依不放逸。住不放逸．依不放逸已。夫人當作是念。大王住不放逸．依不放逸。我今亦當如是住不放逸．依不放逸。如是夫人。如是大臣．太子．猛將亦如是。國土人民應當念。大王住不放逸．依不放逸。夫人．太子．大臣．猛將住不放逸．依不放逸。我等亦應如是住不放逸．依不放逸。大王。若住不放逸．依不放逸者。則能自護。夫人．婇女亦能自保。倉藏財寶增長豐實。爾時。世尊即說偈言<p class='lg'>　稱譽不放逸　　毀呰放逸者<br>　帝釋不放逸　　能主忉利天<br>　稱譽不放逸　　毀呰放逸者<br>　不放逸具足　　攝持於二義<br>　一者現法利　　二後世亦然<br>　是名無間等　　甚深智慧者　</p><p>佛說此經已。波斯匿王聞佛所說。歡喜隨喜。作禮而去<p><b>　　<A NAME="n1284"></A>（一二四○）</b><p>如是我聞<p>一時。佛住舍衛國祇樹給孤獨園<p>時。波斯匿王獨靜思惟。作是念。此有三法。一切世間所不愛念。何等為三。謂老．病．死。如是三法。一切世間所不愛念。若無此三法世間所不愛者。諸佛世尊不出於世。世間亦不知有諸佛如來所覺知法為人廣說。以有此三法世間所不愛念。謂老．病．死故。諸佛如來出興於世。世間知有諸佛如來所覺知法廣宣說者。波斯匿王作是念已。來詣佛所。稽首佛足。退坐一面。以其所念。廣白世尊<p>佛告波斯匿王。如是。大王。如是。大王。此有三法。世間所不愛念。謂老．病．死。乃至世間知有如來所覺知法為人廣說。爾時。世尊復說偈言<p class='lg'>　王所乘寶車　　終歸有朽壞<br>　此身亦復然　　遷移會歸老<br>　唯如來正法　　無有衰老相<br>　稟斯正法者　　永到安隱處<br>　但凡鄙衰老　　醜弊惡形類<br>　衰老來踐蹈　　迷魅愚夫心<br>　若人壽百歲　　常慮死隨至<br>　老病競追逐　　伺便輒加害　</p><p>佛說此經已。波斯匿王聞佛所說。歡喜隨喜。作禮而去<p class='juan'>
雜阿含經卷第四十六</p>
</body></html>
