<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p class='juan'>
雜阿含經卷第四十八</p>
<p><span class='byline'>　　　　宋天竺三藏求那跋陀羅譯</span><br><p><b>　　<A NAME="n1313"></A>（一二六七）</b><p>如是我聞<p>一時。佛住舍衛國祇樹給孤獨園<p>有一天子。容色絕妙。於後夜時來詣佛所。稽首佛足。退坐一面。身諸光明遍照祇樹給孤獨園<p>時。彼天子白佛言。世尊。比丘。比丘度駛流耶<p>佛言。如是。天子<p>天子復問。無所攀緣。亦無所住。度駛流耶<p>佛言。如是。天子<p>天子復問。無所攀緣。亦無所住而度駛流。其義云何<p>佛言。天子。我如是．如是抱。如是．如是直進。則不為水之所[<a href='javascript:showpic("../fontimg/018497.gif")'>漂*寸</a>]。如是．如是不抱。如是．如是不直進。則為水所[<a href='javascript:showpic("../fontimg/018497.gif")'>漂*寸</a>]。如是。天子。名為無所攀緣。亦無所住而度駛流<p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n1314"></A>（一二六八）</b><p>如是我聞<p>一時。佛住舍衛國祇樹給孤獨園。時。有一天子。容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼天子白佛言。比丘知一切眾生所著．所集。決定解脫．廣解脫．極廣解脫耶<p>佛告天子。我悉知一切眾生所著．所集。決定解脫．廣解脫．極廣解脫。天子白佛。比丘云何知一切眾生所著．所集。決定解脫．廣解脫．極廣解脫<p>佛告天子。愛喜滅盡。我心解脫。心解脫已。故知一切眾生所著．所集。決定解脫．廣解脫．極廣解脫<p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n1315"></A>（一二六九）</b><p>如是我聞<p>一時。佛住舍衛國祇樹給孤獨園<p>時。有一天子。容色絕妙。於後夜時來詣佛所。稽首佛足。身諸光明遍照祇樹給孤獨園<p>時。彼天子說偈問佛<p class='lg'>　誰度於諸流　　晝夜勤精進<br>　不攀亦不住　　何染而不著　</p><p>爾時。世尊說偈答言<p class='lg'>　一切戒具足　　智慧善正受<br>　內思惟繫念　　度難度諸流<br>　不樂於欲想　　超越於色結<br>　不繫亦不住　　於染亦不著　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n1316"></A>（一二七○）</b><p>如是我聞<p>一時。佛住王舍城山谷精舍<p>時。有拘迦尼。是光明天女。容色絕妙。於後夜時來詣佛所。稽首佛足。身諸光明遍照山谷<p>時。拘迦尼天女而說偈言<p class='lg'>　其心不為惡　　及身口世間<br>　五欲悉虛空　　正智正繫念<br>　不習近眾苦　　非義和合者　</p><p>佛告天女。如是。如是<p class='lg'>　其心不為惡　　及身口世間<br>　五欲悉虛空　　正智正繫念<br>　不習近眾苦　　非義和合者　</p><p>時。拘迦那娑天女聞佛所說。歡喜隨喜。稽首佛足。即沒不現<p>爾時。世尊夜過晨朝。入於僧中。敷尼師壇。於大眾前坐。告諸比丘。昨日夜後。有拘迦那天女。容色絕妙。來詣我所。稽首我足。退坐一面而說偈言<p class='lg'>　其心不為惡　　及身口世間<br>　五欲悉虛空　　正智正繫念<br>　不習近眾苦　　非義和合者　</p><p>我即答言。如是。天女。如是。天女<p class='lg'>　其心不為惡　　及身口世間<br>　五欲悉虛空　　正智正繫念<br>　不習近眾苦　　非義和合者　</p><p>說是語時。拘迦尼天女聞我所說。歡喜隨喜。稽首我足。即沒不現<p>佛說此經已。諸比丘聞佛所說。歡喜奉行<p><b>　　<A NAME="n1317"></A>（一二七一）</b><p>如是我聞<p>一時。佛住王舍城山谷精舍<p>爾時。尊者阿難告諸比丘。我今當說四句法經。諦聽。善思。當為汝說何等為四句法經<p>爾時。尊者阿難即說偈言<p class='lg'>　其心不為惡　　及身口世間<br>　五欲悉虛空　　正智正繫念<br>　不習近眾苦　　非義和合者　</p><p>諸比丘。是名四句法經<p>爾時。有一異婆羅門。去尊者阿難不遠。為諸年少婆羅門受誦經。時。彼婆羅門作是念。若沙門阿難所說偈。於我所說經。便是非人所說<p>時。彼婆羅門即往詣佛所。與世尊面相問訊慰勞已。退坐一面。白佛言。瞿曇。沙門阿難所說偈言<p class='lg'>　其心不為惡　　及身口世間<br>　五欲悉虛空　　正智正繫念<br>　不習近眾苦　　非義和合者　</p><p>如是等所說。則是非人語。非為人語<p>佛告婆羅門。如是。如是。婆羅門。是非人語。非為人語也。時。有拘迦尼天女來詣我所。稽首我足。退坐一面而說偈言<p class='lg'>　其心不為惡　　及身口世間<br>　五欲悉虛空　　正智正繫念<br>　不習近眾苦　　非義和合者　</p><p>我時答言。如是。如是。如天女所言<p class='lg'>　其心不為惡　　及身口世間<br>　五欲悉虛空　　正智正繫念<br>　不習近眾苦　　非義和合者　</p><p>是故。婆羅門。當知此所說偈。是非人所說。非是人所說也<p>佛說此經已。彼婆羅門聞佛所說。歡喜隨喜。禮佛足而去<p><b>　　<A NAME="n1318"></A>（一二七二）</b><p>如是我聞<p>一時。佛住王舍城山谷精舍<p>時。有拘迦那娑天女。是光明天女。起大電光熾然。歸佛．歸法．歸比丘僧。來詣佛所。稽首佛足。退坐一面。其身光明普照山谷。即於佛前而說偈言<p class='lg'>　其心不為惡　　及身口世間<br>　五欲悉虛空　　正智正繫念<br>　不習近眾苦　　非義和合者　</p><p>爾時。世尊告天女言。如是。如是。天女。如汝所說<p class='lg'>　其心不為惡　　及身口世間<br>　五欲悉虛空　　正智正繫念<br>　不習近眾苦　　非義和合者　</p><p>爾時。拘迦那娑天女聞佛所說。歡喜隨喜。稽首佛足。即沒不現<p>爾時。世尊夜過晨朝入僧中。敷尼師壇。於大眾前坐。告諸比丘。於昨後夜。拘迦那娑天女。光明之天女。來詣我所。稽首我足。退坐一面。而說偈言<p class='lg'>　其心不為惡　　及身口世間<br>　五欲悉虛空　　正智正繫念<br>　不習近眾苦　　非義和合者　</p><p>我時答言。如是。天女。如是。天女。如汝所說<p class='lg'>　其心不為惡　　及身口世間<br>　五欲悉虛空　　正智正繫念<br>　不習近眾苦　　非義和合者<br>　拘迦那天女　　電光炎熾然<br>　敬禮佛法僧　　說偈義饒益　</p><p>佛說此經已。諸比丘聞佛所說。歡喜奉行<p><b>　　<A NAME="n1319"></A>（一二七三）</b><p>如是我聞<p>一時。佛住王舍城山谷精舍<p>時。有拘迦那娑天女。光明之天女。放電光明。炎照熾然。於後夜時來詣佛所。稽首佛足。退坐一面。其身光明普照山谷。即於佛前而說偈言<p class='lg'>　我能廣分別　　如來正法律<br>　今且但略說　　足以表其心<br>　其心不為惡　　及身口世間<br>　五欲悉虛空　　正智正繫念<br>　不習近眾苦　　非義和合者　</p><p>佛告天女。如是。天女。如是。天女。如汝所說<p class='lg'>　其心不為惡　　及身口世間<br>　五欲悉虛空　　正智正繫念<br>　不習近眾苦　　非義和合者　</p><p>時。拘迦那娑天女聞佛所說。歡喜稽首。即沒不現<p>爾時。世尊夜過晨朝。入於僧前。於大眾中敷座而坐。告諸比丘。昨後夜時。拘迦那娑天女來詣我所。恭敬作禮。退坐一面而說偈言<p class='lg'>　我能廣分別　　如來正法律<br>　今且但略說　　足已表我心<br>　其心不為惡　　及身口世間<br>　五欲悉虛空　　正智正繫念<br>　不習近眾苦　　非義和合者　</p><p>我時答言。如是。天女。如汝所說<p class='lg'>　其心不為惡　　及身口世間<br>　五欲悉虛偽　　正智正繫念<br>　不習近眾苦　　非義和合者　</p><p>時。彼天女聞我所說。歡喜隨喜。稽首我足。即沒不現<p>佛說此經已。諸比丘聞佛所說。歡喜奉行<p><b>　　<A NAME="n1320"></A>（一二七四）</b><p>如是我聞<p>一時。佛住毘舍離獼猴池側重閣講堂<p>時。有拘迦那娑天女．朱盧陀天女。容色絕妙。於後夜時來詣佛所。稽首佛足。退坐一面。其身光明遍照一切獼猴池側<p>時。朱盧陀天女說偈白佛<p class='lg'>　大師等正覺　　住毘舍離國<br>　拘迦那朱盧　　稽首恭敬禮<br>　我昔未曾聞　　牟尼正法律<br>　今乃得親見　　現前說正法<br>　若於聖法律　　惡慧生厭惡<br>　必當墮惡道　　長夜受諸苦<br>　若於聖法律　　正念律儀備<br>　彼則生天上　　長夜受安樂　</p><p>拘迦娑天女復說偈言<p class='lg'>　其心不為惡　　及身口世間<br>　五欲悉虛偽　　正智正繫念<br>　不習近眾苦　　非義和合者　</p><p>佛告天女。如是。如是。如汝所說<p class='lg'>　其心不為惡　　及身口世間<br>　五欲悉虛偽　　正智正繫念<br>　不習近眾苦　　非義和合者　</p><p>時。彼天女聞佛所說。歡喜隨喜。即沒不現<p>爾時。世尊夜過晨朝入僧中。敷座而坐。告諸比丘。昨後夜時。有二天女。容色絕妙。來詣我所。為我作禮。退坐一面。朱盧陀天女而說偈言<p class='lg'>　大師等正覺　　住毘舍離國<br>　我拘迦那娑　　及以朱盧陀<br>　如是二天女　　稽首禮佛足<br>　我昔未曾聞　　牟尼正法律<br>　今乃見正覺　　演說微妙法<br>　若於正法律　　厭惡住惡慧<br>　必墮於惡道　　長夜受大苦<br>　若於正法律　　正念律儀備<br>　生善趣天上　　長夜受安樂　</p><p>拘迦那天女復說偈言<p class='lg'>　其心不為惡　　及身口世間<br>　五欲悉虛偽　　正智正繫念<br>　不習近眾苦　　非義和合者　</p><p>我時答言。如是。如是。如汝所說<p class='lg'>　其心不為惡　　及身口世間<br>　五欲悉虛偽　　正智正繫念<br>　不習近眾苦　　非義和合者　</p><p>佛說此經已。諸比丘聞佛所說。歡喜奉行<p><b>　　<A NAME="n1321"></A>（一二七五）</b><p>如是我聞<p>一時。佛住舍衛國祇樹給孤獨園<p>時。有天子容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼天子而說偈言<p class='lg'>　無觸不報觸　　觸則以觸報<br>　以觸報觸故　　不瞋不招瞋　</p><p>爾時。世尊說偈答言<p class='lg'>　有於不瞋人　　而加之以瞋<br>　清淨之正士　　離諸煩惱結<br>　於彼起惡心　　惡心還自中<br>　如逆風揚塵　　還自坌其身　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n1322"></A>（一二七六）</b><p>如是我聞<p>一時。佛住舍衛國祇樹給孤獨園<p>時。有一天子。容色絕妙。來詣佛所。稽首佛足。身諸光明遍照祇樹給孤獨園<p>時。彼天子而說偈言<p class='lg'>　愚癡人所行　　不合於黠慧<br>　自所行惡行　　為自惡知識<br>　所造眾惡行　　終獲苦果報　</p><p>爾時。世尊說偈答言<p class='lg'>　既作不善業　　終則受諸惱<br>　造業雖歡喜　　啼泣受其報<br>　造諸善業者　　終則不熱惱<br>　歡喜而造業　　安樂受其報　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n1323"></A>（一二七七）</b><p>如是我聞<p>一時。佛住舍衛國祇樹給孤獨園<p>時。有一天子。容色絕妙。於後夜時來詣佛所。稽首佛足。身諸光明遍照祇樹給孤獨園<p>時。彼天子而說偈言<p class='lg'>　不可常言說　　亦不一向聽<br>　而得於道跡　　堅固正超度<br>　思惟善寂滅　　解脫諸魔縛<br>　能行說之可　　不行不應說<br>　不行而說者　　智者則知非<br>　不行己所應　　不作而言作<br>　是則同賊非　</p><p>爾時。世尊告天子言。汝今有所嫌責耶<p>天子白佛。悔過。世尊。悔過。善逝<p>爾時。世尊熙怡微笑<p>時。彼天子復說偈言<p class='lg'>　我今悔其過　　世尊不納受<br>　內懷於惡心　　抱怨而不捨　</p><p>爾時。世尊說偈答言<p class='lg'>　言說悔過辭　　內不息其心<br>　云何得息怨　　何名為修善　</p><p>時。彼天子復說偈言<p class='lg'>　誰不有其過　　何人無有罪<br>　誰復無愚癡　　孰能常堅固　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n1324"></A>（一二七八）</b><p>如是我聞<p>一時。佛住王舍城迦蘭陀竹園<p>時。有瞿迦梨比丘。是提婆達多伴黨。來詣佛所。稽首佛足。退坐一面<p>爾時。世尊告瞿迦梨比丘。瞿迦梨。汝何故於舍利弗．目揵連清淨梵行所。起不清淨心。長夜當得不饒益苦<p>瞿迦梨比丘白佛言。世尊。我今信世尊語。所說無異。但舍利弗．大目揵連心有惡欲。如是第二．第三說。瞿迦梨比丘。提婆達多伴黨於世尊所再三說中。違反不受。從座起去。去已。其身周遍生諸皰瘡。皆如栗。漸漸增長。皆如桃李<p>時。瞿迦梨比丘患苦痛。口說是言。極燒。極燒。膿血流出。身壞命終。生大缽曇摩地獄<p>時。有三天子。容色絕妙。於後夜時來詣佛所。稽首佛足。退坐一面。時。一天子白佛言。瞿迦梨比丘。提婆達多伴黨今已命終。時。第二天子作是言。諸尊當知。瞿迦梨比丘命終墮地獄中。第三天子即說偈言<p class='lg'>　士夫生世間　　斧在口中生<br>　還自斬其身　　斯由其惡言<br>　應毀便稱譽　　應譽而便毀<br>　其罪生於口　　死墮惡道中<br>　博弈亡失財　　是非為大咎<br>　毀佛及聲聞　　是則為大過　</p><p>彼三天子說是偈已。即沒不現<p>爾時。世尊夜過晨朝。來入僧中。於大眾前敷座而坐。告諸比丘。昨後夜時。有三天子來詣我所。稽首我足。退坐一面。第一天子語我言。世尊。瞿迦梨比丘。提婆達多伴黨今已命終。第二天子語餘天子言。瞿迦梨比丘命終墮地獄中。第三天子即說偈言<p class='lg'>　士夫生世間　　斧在口中生<br>　還自斬其身　　斯由其惡言<br>　應毀便稱譽　　應譽而便毀<br>　其罪口中生　　死則墮惡道　</p><p>說是偈已。即沒不現。諸比丘。汝等欲聞生阿浮陀地獄眾生其壽齊限不<p>諸比丘白佛。今正是時。唯願世尊為諸大眾說阿浮陀地獄眾生壽命齊限。諸比丘聞已。當受奉行<p>佛告比丘。諦聽。善思。當為汝說。譬如拘薩羅國。四斗為一阿羅。四阿羅為一獨籠那。十六獨籠那為一闍摩那。十六闍摩那為一摩尼。二十摩尼為一佉梨。二十佉梨為一倉。滿中芥子。若使有人百年百年取一芥子。如是乃至滿倉芥子都盡。阿浮陀地獄眾生壽命猶故不盡。如是二十阿浮陀地獄眾生壽等一尼羅浮陀地獄眾生壽。二十尼羅浮陀地獄眾生壽等一阿吒吒地獄眾生壽。二十阿吒吒地獄眾生壽等一阿波波地獄眾生壽。二十阿波波地獄眾生壽等一阿休休地獄眾生壽。二十阿休休地獄眾生壽等一優缽羅地獄眾生壽。二十優缽羅地獄眾生壽等一缽曇摩地獄眾生壽。二十缽曇摩地獄眾生壽等一摩訶缽曇摩地獄眾生壽<p>比丘。彼瞿迦梨比丘命終墮摩訶缽曇摩地獄中。以彼於尊者舍利弗．大目揵連比丘生惡心．誹謗故。是故。諸比丘。當作是學。於彼燒燋炷所。尚不欲毀壞。況毀壞有識眾生。佛告諸比丘。當如是學<p>佛說此經已。諸比丘聞佛所說。歡喜奉行<p><b>　　<A NAME="n1325"></A>（一二七九）</b><p>如是我聞<p>一時。佛住舍衛國祇樹給孤獨園<p>時。有天子容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼天子說偈問佛<p class='lg'>　退落墮負處　　云何而得知<br>　唯願世尊說　　云何負處門　</p><p>爾時。世尊說偈答言<p class='lg'>　勝處易得知　　負處知亦易<br>　樂法為勝處　　毀法為負處<br>　愛樂惡知識　　不愛善知識<br>　善友生怨結　　是名墮負門<br>　愛樂不善人　　善人反憎惡<br>　欲惡不欲善　　是名負處門<br>　斗秤以欺人　　是名墮負門<br>　博弈耽嗜酒　　游輕著女色<br>　費喪於財物　　是名墮負門<br>　女人不自守　　捨主隨他行<br>　男子心放蕩　　捨妻隨外色<br>　如是為家者　　斯皆墮負門<br>　老婦得少夫　　心常懷嫉姤<br>　懷嫉臥不安　　是則墮負門<br>　老夫得少婦　　墮負處亦然<br>　常樂著睡眠　　知識同遊戲<br>　怠墮好瞋恨　　斯皆墮負門<br>　多財結朋友　　酒食奢不節<br>　多費喪財物　　斯皆墮負門<br>　小財多貪愛　　生於剎利心<br>　常求為王者　　是則墮負門<br>　求珠璫瓔珞　　革屣履傘蓋<br>　莊嚴自慳惜　　是則墮負門<br>　受他豐美食　　自慳惜其財<br>　食他不反報　　是則墮負門<br>　沙門婆羅門　　屈請入其舍<br>　慳惜不時施　　是則墮負門<br>　沙門婆羅門　　次第行乞食<br>　呵責不欲施　　是則墮負門<br>　若父母年老　　不及時奉養<br>　有財而不施　　是則墮負門<br>　於父母兄弟　　搥打而罵辱<br>　無有尊卑序　　是則墮負門<br>　佛及弟子眾　　在家與出家<br>　毀呰不恭敬　　是則墮負門<br>　實非阿羅漢　　羅漢過自稱<br>　是則世間賊　　墮於負處門<br>　此世間負處　　我知見故說<br>　猶如嶮怖道　　慧者當遠避　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n1326"></A>（一二八○）</b><p>如是我聞<p>一時。佛住舍衛國祇樹給孤獨園<p>時。有一天子。容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼天子說偈問佛<p class='lg'>　誰屈下而屈下　　誰高舉而隨舉<br>　云何童子戲　　如童塊相擲　</p><p>爾時。世尊說偈答言<p class='lg'>　愛下則隨下　　愛舉則隨舉<br>　愛戲於愚夫　　如童塊相擲　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n1327"></A>（一二八一）</b><p>如是我聞<p>一時。佛住舍衛國祇樹給孤獨園<p>時。有天子容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼天子而說偈言<p class='lg'>　決定以遮遮　　意妄想而來<br>　若人遮一切　　不令其逼迫　</p><p>爾時。世尊說偈答言<p class='lg'>　決定以遮遮　　意妄想而來<br>　不必一切遮　　但遮其惡業<br>　遮彼彼惡已　　不令其逼迫　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n1328"></A>（一二八二）</b><p>如是我聞<p>一時。佛住舍衛國祇樹給孤獨園<p>時。有天子容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼天子說偈問佛<p class='lg'>　云何得名稱　　云何得大財<br>　云何德流聞　　云何得善友　</p><p>爾時。世尊說偈答言<p class='lg'>　持戒得名稱　　布施得大財<br>　真實德流聞　　恩惠得善友　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n1329"></A>（一二八三）</b><p>如是我聞<p>一時。佛住舍衛國祇樹給孤獨園<p>時。有天子容色絕妙。於後夜時來詣佛所。稽首佛足。其身光明遍照祇樹給孤獨園<p>時。彼天子說偈問佛<p class='lg'>　云何人所作　　智慧以求財<br>　等攝受於財　　若勝若復劣　</p><p>爾時。世尊說偈答言<p class='lg'>　始學功巧業　　方便集財物<br>　得彼財物已　　當應作四分<br>　一分自食用　　二分營生業<br>　餘一分藏密　　以擬於貧乏<br>　營生之業者　　田種行商賈<br>　牧牛羊興息　　邸舍以求利<br>　造屋舍床臥　　六種資生具<br>　方便修眾具　　安樂以存世<br>　如是善修業　　黠慧以求財<br>　財寶隨順生　　如眾流歸海<br>　如是財饒益　　如蜂集眾味<br>　晝夜財增長　　猶如蟻積堆<br>　不付老子財　　不寄邊境民<br>　不信姦狡人　　及諸慳吝者<br>　親附成事者　　遠離不成事<br>　能成事士夫　　猶如火熾然<br>　善友貴重人　　敏密修良者<br>　同氣親兄弟　　善能相攝受<br>　居親眷屬中　　摽顯若牛王<br>　各隨其所應　　分財施飲食<br>　壽盡而命終　　當生天受樂　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n1330"></A>（一二八四）</b><p>如是我聞<p>一時。佛住舍衛國祇樹給孤獨園<p>爾時。世尊告諸比丘。過去世時。拘薩羅國有彈琴人。名曰麤牛。於拘薩羅國人間遊行。止息野中。時。有六廣大天宮天女。來至憍薩羅國麤牛彈琴人所。語麤牛彈琴人言。阿舅。阿舅。為我彈琴。我當歌舞。麤牛彈琴者言。如是。姊妹。我當為汝彈琴。汝當語我汝是何人。何由生此。天女答言。阿舅。且彈琴。我當歌舞。於歌頌中。自說所以生此因緣。彼拘薩羅國麤牛彈琴人即便彈琴。彼六天女即便歌舞<p>第一天女說偈歌言<p class='lg'>　若男子女人　　勝妙衣惠施<br>　施衣因緣故　　所生得殊勝<br>　施所愛念物　　生天隨所欲<br>　見我居宮殿　　乘空而遊行<br>　天身如金聚　　天女百中勝<br>　觀察斯福德　　迴向中之最　</p><p>第二天女復說偈言<p class='lg'>　若男子女人　　勝妙香惠施<br>　愛念可意施　　生天隨所欲<br>　見我處宮殿　　乘空而遊行<br>　天身若金聚　　天女百中勝<br>　觀察斯福德　　迴向中之最　</p><p>第三天女復說偈言<p class='lg'>　若男子女人　　以食而惠施<br>　可意愛念施　　生天隨所欲<br>　見我居宮殿　　乘虛而遊行<br>　天身如金聚　　天女百中勝<br>　觀察斯福德　　迴向中之最　</p><p>第四天女復說偈言<p class='lg'>　憶念餘生時　　曾為人婢使<br>　不盜不貪嗜　　勤修不懈怠<br>　量腹自節身　　分餐救貧人<br>　今見居宮殿　　乘虛而遊行<br>　天身如金聚　　天女百中勝<br>　觀察斯福德　　供養中為最　</p><p>第五天女復說偈言<p class='lg'>　憶念餘生時　　為人作子婦<br>　嫜姑性狂暴　　常加麤澀言<br>　執節修婦禮　　卑遜而奉順<br>　今見處宮殿　　乘虛而遊行<br>　天身如金聚　　天女百中勝<br>　觀察斯福德　　供養中為最　</p><p>第六天女復說偈言<p class='lg'>　昔曾見行跡　　比丘比丘尼<br>　從其聞正法　　一宿受齋戒<br>　今見處天殿　　乘虛而遊行<br>　天身如金聚　　天女百中勝<br>　觀察斯福德　　迴向中之最　</p><p>爾時。拘薩羅國麤牛彈琴人而說偈言<p class='lg'>　我今善來此　　拘薩羅林中<br>　得見此天女　　具足妙天身<br>　既見又聞說　　當增修善業<br>　緣今修功德　　亦當生天上　</p><p>說是語已。此諸天女即沒不現<p>佛說此經已。諸比丘聞佛所說。歡喜奉行<p><b>　　<A NAME="n1331"></A>（一二八五）</b><p>如是我聞<p>一時。佛住舍衛國祇樹給孤獨園<p>時。有天子容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼天子說偈問佛<p class='lg'>　何法起應滅　　何生應防護<br>　何法應當離　　等觀何得樂　</p><p>爾時。世尊說偈答言<p class='lg'>　瞋恚起應滅　　貪生逆防護<br>　無明應捨離　　等觀真諦樂<br>　欲生諸煩惱　　欲為生苦本<br>　調伏煩惱者　　眾苦則調伏<br>　調伏眾苦者　　煩惱亦調伏　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>於是。天子聞佛所說。歡喜隨喜。稽首佛足。即沒不現<p><b>　　<A NAME="n1332"></A>（一二八六）</b><p>如是我聞<p>一時。佛住舍衛國祇樹給孤獨園<p>時。有天子容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼天子說偈問佛<p class='lg'>　若人行放逸　　愚癡離惡慧<br>　禪思不放逸　　疾得盡諸漏　</p><p>爾時。世尊說偈答言<p class='lg'>　非世間眾事　　是則之為欲<br>　心法馳覺想　　是名士夫欲<br>　世間種種事　　常在於世間<br>　智慧修禪思　　愛欲永潛伏<br>　信為士夫伴　　不信則不度<br>　信增其名稱　　命終得生天<br>　於身虛空想　　名色不堅固<br>　不著名色者　　遠離於積聚<br>　觀此真實義　　如解脫哀愍<br>　由斯智慧故　　世稱歎供養<br>　能斷眾雜相　　超絕生死流<br>　超度諸流已　　是名為比丘　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>於是。天子聞佛所說。歡喜隨喜。稽首佛足。即沒不現<p><b>　　<A NAME="n1333"></A>（一二八七）</b><p>如是我聞<p>一時。佛住舍衛國祇樹給孤獨園<p>時。有天子容色絕妙。於後夜時來詣佛所。稽首佛足。其身光明遍照祇樹給孤獨園<p>時。彼天子說偈問佛<p class='lg'>　與何人同處　　復與誰共事<br>　知何等人法　　名為勝非惡　</p><p>爾時。世尊說偈答言<p class='lg'>　與正士同遊　　正士同其事<br>　解知正士法　　是則勝非惡　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n1334"></A>（一二八八）</b><p>如是我聞<p>一時。佛住舍衛國祇樹給孤獨園<p>時。有天子容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼天子而說偈言<p class='lg'>　慳吝生於心　　不能行布施<br>　明智求福者　　乃能行其惠　</p><p>爾時。世尊說偈答言<p class='lg'>　怖畏不行施　　常得不施怖<br>　怖畏於飢渴　　慳惜從怖生<br>　此世及他世　　常癡飢渴畏<br>　死則不隨死　　獨往無資糧<br>　少財能施者　　多財難亦捨<br>　難捨而能捨　　是則為難施<br>　無知者不覺　　慧者知難知<br>　以法養妻子　　少財淨心施<br>　百千耶盛會　　所獲其福利<br>　比前如法施　　十六不及一<br>　打縛惱眾生　　所得諸財物<br>　惠施安國土　　是名有罪施<br>　方之平等施　　稱量所不及<br>　如法不行非　　所得財物施<br>　難施而行施　　是應賢聖施<br>　所往常獲福　　壽終上生天　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>時。彼天子聞佛所說。歡喜隨喜。稽首佛足。即沒不現<p><b>　　<A NAME="n1335"></A>（一二八九）</b><p>如是我聞<p>一時。佛住王舍城金婆羅山金婆羅鬼神住處石室中<p>爾時。世尊金鎗刺足。未經幾時。起身苦痛。能得捨心。正智正念。堪忍自安。無退減想<p>彼有山神天子八人。作是念。今日世尊住王舍城金婆羅山金婆羅鬼神住處石室中。金鎗刺足。起身苦痛而能捨心。正念正智。堪忍自安。無所退減。我等當往面前讚嘆。作是念已。往詣佛所。稽首禮足。退住一面<p>第一天神說偈嘆言<p class='lg'>　沙門瞿曇　　人中師子　　身遭苦痛<br>　堪忍自安　　正智正念　　無所退減　</p><p>第二天子復讚嘆言<p class='lg'>　大士之大龍　　大士之牛王<br>　大士夫勇力　　大士夫良馬<br>　大士夫上首　　大士夫之勝　</p><p>第三天子復讚嘆言<p class='lg'>　此沙門瞿曇　　士夫分陀利<br>　身生諸苦痛　　而能行捨心<br>　正智正念住　　堪忍以自安<br>　而無所退減　</p><p>第四天子復讚嘆言。若有於沙門瞿曇。士夫分陀利所說違反嫌責。當知斯等長夜當得不饒益苦。唯除不知真實者<p>第五天子復說偈言<p class='lg'>　觀彼三昧定　　善住於正受<br>　解脫離諸塵　　不踊亦不沒<br>　其心安隱住　　而得心解脫　</p><p>第六天子復說偈言<p class='lg'>　經歷五百歲　　誦婆羅門典<br>　精勤修苦行　　不解脫離塵<br>　是則卑下類　　不得度彼岸　</p><p>第七天子復說偈言<p class='lg'>　為欲之所迫　　持戒之所縛<br>　勇捍行苦行　　經歷於百年<br>　其心不解脫　　不離於塵垢<br>　是則卑下類　　不度於彼岸　</p><p>第八天子復說偈言<p class='lg'>　心居憍慢欲　　不能自調伏<br>　不得三昧定　　牟尼之正受<br>　獨一居山林　　其心常放逸<br>　於彼死魔軍　　不得度彼岸　</p><p>時。彼山神天子八人各各讚嘆已。稽首佛足。即沒不現<p><b>　　<A NAME="n1336"></A>（一二九○）</b><p>如是我聞<p>一時。佛住舍衛國祇樹給孤獨園<p>時。有天子容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼天子而說偈言<p class='lg'>　廣無過於地　　深無踰於海<br>　高無過須彌　　大士無毘紐　</p><p>爾時。世尊說偈答言<p class='lg'>　廣無過於愛　　深無踰於腹<br>　高莫過憍慢　　大士無勝佛　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>於是。天子聞佛所說。歡喜隨喜。稽首佛足。即沒不現<p><b>　　<A NAME="n1337"></A>（一二九一）</b><p>如是我聞<p>一時。佛住舍衛國祇樹給孤獨園<p>時。有天子容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼天子說偈問佛<p class='lg'>　何物火不燒　　何風不能吹<br>　火災壞大地　　何物不流散<br>　惡王及盜賊　　強劫人財物<br>　何男子女人　　不為其所奪<br>　云何珍寶藏　　終竟不亡失　</p><p>爾時。世尊說偈答言<p class='lg'>　福火所不燒　　福風不能吹<br>　水災壞大地　　福水不流散<br>　惡王及盜賊　　強奪人財寶<br>　若男子女人　　福不被劫奪<br>　樂報之寶藏　　終竟不亡失　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>於是。天子聞佛所說。歡喜隨喜。即沒不現<p><b>　　<A NAME="n1338"></A>（一二九二）</b><p>如是我聞<p>一時。佛住舍衛國祇樹給孤獨園<p>時。有天子容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼天子說偈問佛<p class='lg'>　誰當持資糧　　何物賊不劫<br>　何人劫而遮　　何人劫不遮<br>　何人常來詣　　智慧者喜樂　</p><p>爾時。世尊說偈答言<p class='lg'>　信者持資糧　　福德劫不奪<br>　賊劫奪則遮　　沙門奪歡喜<br>　沙門常來詣　　智慧者欣樂　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>於是。天子聞佛所說。歡喜隨喜。稽首佛足。即沒不現<p><b>　　<A NAME="n1339"></A>（一二九三）</b><p>如是我聞<p>一時。佛住舍衛國祇樹給孤獨園<p>時。有一天子。容色絕妙。於後夜時來詣佛所。稽首佛足。退坐一面。身諸光明遍照祇樹給孤獨園<p>時。彼天子說偈問佛<p class='lg'>　一切相映障　　知一切世間<br>　樂安慰一切　　唯願世尊說<br>　云何是世間　　最為難得者　</p><p>是時。世尊說偈答言<p class='lg'>　為主而行忍　　無財而欲施<br>　遭難而行法　　富貴修遠離<br>　如是四法者　　是則為最難　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>於是。天子聞佛所說。歡喜隨喜。稽首佛足。即沒不現<p class='juan'>
雜阿含經卷第四十八</p>
</body></html>
