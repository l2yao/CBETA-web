<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p class='juan'>
雜阿含經卷第四十九</p>
<p><span class='byline'>　　　　宋天竺三藏求那跋陀羅譯</span><br><p><b>　　<A NAME="n1341"></A>（一二九四）</b><p>如是我聞<p>一時。佛住舍衛國祇樹給孤獨園<p>時。有天子容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼天子說偈問佛<p class='lg'>　大力自在樂　　所求無不得<br>　何復勝於彼　　一切所欲備　</p><p>爾時。世尊說偈答言<p class='lg'>　大力自在樂　　彼則無所求<br>　若有求欲者　　是苦非為樂<br>　於求已過去　　是則樂於彼　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>於是。天子聞佛所說。歡喜隨喜。稽首佛足。即沒不現<p><b>　　<A NAME="n1342"></A>（一二九五）</b><p>如是我聞<p>一時。佛住舍衛國祇樹給孤獨園<p>時。有天子容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼天子說偈問佛<p class='lg'>　車從何處起　　誰能轉於車<br>　車轉至何所　　何故壞磨滅　</p><p>爾時。世尊說偈答言<p class='lg'>　車從諸業起　　心識能於車<br>　隨因而轉至　　因壞車則亡　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>於是。天子聞佛所說。歡喜隨喜。稽首佛足。即沒不現<p><b>　　<A NAME="n1343"></A>（一二九六）</b><p>如是我聞<p>一時。佛住舍衛國祇樹給孤獨園<p>時。有天子容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼天子白佛言。世尊。拘屢陀王女修波羅提沙今日生子<p>佛告天子。此則不善。非是善<p>時。彼天子即說偈言<p class='lg'>　人生子為樂　　世間有子歡<br>　父母年老衰　　子則能奉養<br>　瞿曇何故說　　生子為不善　</p><p>爾時。世尊說偈答言<p class='lg'>　當知痤L常　　純空陰非子<br>　生子常得苦　　愚者說言樂<br>　是故我說言　　生子非為善<br>　非善為善像　　念像不可念<br>　實苦貌似樂　　放逸所踐蹈　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>於是。天子聞佛所說。歡喜隨喜。稽首佛足。即沒不現<p><b>　　<A NAME="n1344"></A>（一二九七）</b><p>如是我聞<p>一時。佛住舍衛國祇樹給孤獨園<p>時。有天子容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼天子說偈問佛<p class='lg'>　云何數所數　　云何數不隱<br>　云何數中數　　云何說言說　</p><p>爾時。世尊說偈答言<p class='lg'>　佛法難測量　　二流不顯現<br>　若彼名及色　　滅盡悉無餘<br>　是名數所數　　彼數不隱藏<br>　是彼數中數　　是則說名數　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>於時。天子聞佛所說。歡喜隨喜。稽首佛足。即沒不現<p><b>　　<A NAME="n1345"></A>（一二九八）</b><p>如是我聞<p>一時。佛住舍衛國祇樹給孤獨園<p>時。有天子容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼天子說偈問佛<p class='lg'>　何物重於地　　何物高於空<br>　何物疾於風　　何物多於草　</p><p>爾時。世尊說偈答言<p class='lg'>　戒德重於地　　慢高於虛空<br>　憶念疾於風　　思想多於草　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>於是。天子聞佛所說。歡喜隨喜。稽首佛足。即沒不現<p><b>　　<A NAME="n1346"></A>（一二九九）</b><p>如是我聞<p>一時。佛住舍衛國祇樹給孤獨園<p>時。彼天子容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼天子說偈問佛<p class='lg'>　何戒何威儀　　何得何為業<br>　慧者云何住　　云何往生天　</p><p>爾時。世尊說偈答言<p class='lg'>　遠離於殺生　　持戒自防樂<br>　害心不加生　　是則生天路<br>　遠離不與取　　與取心欣樂<br>　斷除賊盜心　　是則生天路<br>　不行他所受　　遠離於邪婬<br>　自受知止足　　是則生天路<br>　自為己及他　　為財及戲笑<br>　妄語而不為　　是則生天路<br>　斷除於兩舌　　不離他親友<br>　常念和彼此　　是則生天路<br>　遠離不愛言　　軟語不傷人<br>　常說淳美言　　是則生天路<br>　不為不誠說　　無義不饒益<br>　常順於法言　　是則生天路<br>　聚落若空地　　見利言我有<br>　不行此貪想　　是則生天路<br>　慈心無害想　　不害於眾生<br>　心常無怨結　　是則生天路<br>　苦業及果報　　二俱生淨信<br>　受持於正見　　是則生天路<br>　如是諸善法　　十稱淨業跡<br>　等受堅固持　　是則生天路　</p><p>時。彼天子復說偈言<p class='lg'>　久見婆羅門　　逮得般涅槃<br>　一切怖已過　　永超世恩愛　</p><p>於時。天子聞佛所說。歡喜隨喜。稽首佛足。即沒不現<p><b>　　<A NAME="n1347"></A>（一三○○）</b><p>如是我聞<p>一時。佛住舍衛國祇樹給孤獨園<p>爾時。釋提桓因於後夜時來詣佛所。稽首佛足。退坐一面。其身光明遍照祇樹給孤獨園<p>時。釋提桓因說偈問佛<p class='lg'>　何法命不知　　何法命不覺<br>　何法鎖於命　　何法為命縛　</p><p>爾時。世尊說偈答言<p class='lg'>　色者命不知　　諸行命不覺<br>　身鎖於其命　　受縛於命者　</p><p>釋提桓因復說偈言<p class='lg'>　色者非為命　　諸佛之所說<br>　云何而得熟　　於彼甚深藏<br>　云何段肉住　　云何知命身　</p><p>爾時。世尊說偈答言<p class='lg'>　迦羅邏為初　　迦羅邏生胞<br>　胞生於肉段　　肉段生堅厚<br>　堅厚生肢節　　及諸毛髮等<br>　色等諸情根　　漸次成形體<br>　因母飲食等　　長養彼胎身　</p><p>爾時。釋提桓因聞佛所說。歡喜隨喜。稽首佛足。即沒不現<p><b>　　<A NAME="n1348"></A>（一三○一）</b><p>如是我聞<p>一時。佛住舍衛國祇樹給孤獨園<p>時。有長勝天子。容色絕妙。於後夜時來詣佛所。稽首佛足。退坐一面。身諸光明遍照祇樹給孤獨園<p>時。彼長勝天子而說偈言<p class='lg'>　善學微妙說　　習近諸沙門<br>　獨一無等侶　　正思惟靜默　</p><p>爾時。世尊說偈答言<p class='lg'>　善學微妙說　　習近諸沙門<br>　獨一無等侶　　寂默靜諸根　</p><p>時。長勝天子聞佛所說。歡喜隨喜。稽首佛足。即沒不現<p><b>　　<A NAME="n1349"></A>（一三○二）</b><p>如是我聞<p>一時。佛住舍衛國祇樹給孤獨園<p>時。有尸毘天子。容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼尸毘天子說偈問佛<p class='lg'>　何人應同止　　何等人共事<br>　應知何等法　　是轉勝非惡　</p><p>爾時。世尊說偈答言<p class='lg'>　與正士同止　　正士共其事<br>　應知正士法　　是轉勝非惡　</p><p>時。彼尸毘天子聞佛所說。歡喜隨喜。稽首佛足。即沒不現<p><b>　　<A NAME="n1350"></A>（一三○三）</b><p>如是我聞<p>一時。佛住舍衛國祇樹給孤獨園<p>時。有月自在天子。容色絕妙。於後夜時來詣佛所。稽首佛足。退坐一面。身諸光明遍照祇樹給孤獨園<p>時。彼月自在天子而說偈言<p class='lg'>　彼當至究竟　　如蚊依從草<br>　若得正繫念　　一心善正受　</p><p>爾時。世尊說偈答言<p class='lg'>　彼當到彼岸　　如魚決其網<br>　禪定具足住　　心常致喜樂　</p><p>時。彼月自在天子聞佛所說。歡喜隨喜。稽首佛足。即沒不現<p><b>　　<A NAME="n1351"></A>（一三○四）</b><p>如是我聞<p>一時。佛住舍衛國祇樹給孤獨園<p>時。有毘瘦紐天子。容色絕妙。於後夜時來詣佛所。稽首佛足。退坐一面。身諸光明遍照祇樹給孤獨園<p>時。彼毘瘦紐天子而說偈言<p class='lg'>　供養於如來　　歡喜常增長<br>　欣樂正法律　　不放逸隨學　</p><p>爾時。世尊說偈答言<p class='lg'>　若如是說法　　防護不放逸<br>　以不放逸故　　不隨魔自在　</p><p>於是。毘瘦紐天子聞佛所說。歡喜隨喜。稽首佛足。即沒不現<p><b>　　<A NAME="n1352"></A>（一三○五）</b><p>如是我聞<p>一時。佛住舍衛國祇樹給孤獨園<p>時。有般闍羅健天子。容色絕妙。於後夜時來詣佛所。稽首佛足。退坐一面。身諸光明遍照祇樹給孤獨園<p>時。般闍羅揵天子而說偈言<p class='lg'>　憒亂之處所　　黠慧者能覺<br>　禪思覺所覺　　牟尼思惟力　</p><p>爾時。世尊說偈答言<p class='lg'>　了知憒亂法　　正覺得涅槃<br>　若得正繫念　　一心善正受　</p><p>時。般闍羅健天子聞佛所說。歡喜隨喜。稽首佛足。即沒不現<p><b>　　<A NAME="n1353"></A>（一三○六）</b><p>如是我聞<p>一時。佛住舍衛國祇樹給孤獨園<p>時。有須深天子與五百眷屬。容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>爾時。世尊告尊者阿難。汝何難於尊者舍利弗善說法。心喜樂不。阿難白佛。如是。世尊。何等人不愚．不癡．有智慧。於尊者舍利弗善說法中。心不欣樂。所以者何。彼尊者舍利弗持戒多聞。少欲知足。精勤遠離。正念堅住。智慧正受。捷疾智慧．利智慧．出離智慧．決定智慧．大智慧．廣智慧．深智慧．無等智慧。智寶成就。善能教化。示教照喜。亦常讚歎示教照喜。常為四眾說法不惓<p>佛告阿難。如是。如是。如汝所說。阿難。為何等人不愚．不癡．有智慧。聞尊者舍利弗善說諸法而不歡喜。所以者何。舍利弗比丘持戒多聞。少欲知足。精勤正念。智慧正受。超智．捷智．利智．出智．決定智．大智．廣智．深智．無等智。智寶成就。善能教化。示教照喜。亦常讚歎示教照喜。常為四眾說法不惓<p>世尊如是．如是向尊者阿難。如是．如是稱嘆舍利弗所說。如是．如是須深天子眷屬內心歡喜。身光增明。清淨照耀<p>爾時。須深天子內懷歡喜。發身淨光照耀已。而說偈言<p class='lg'>　舍利弗多聞　　明智平等慧<br>　持戒善調伏　　得不起涅槃<br>　持此後邊身　　降伏於魔軍　</p><p>時。彼須深天子及五百眷屬聞佛所說。歡喜隨喜。稽首佛足。即沒不現<p><b>　　<A NAME="n1354"></A>（一三○七）</b><p>如是我聞<p>一時。佛住舍衛國祇樹給孤獨園<p>時。有赤馬天子。容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼赤馬天子白佛言。世尊。頗有能行過世界邊。至不生．不老．不死處不<p>佛告赤馬。無有能過世界邊。至不生．不老．不死處者<p>赤馬天子白佛言。奇哉。世尊。善說斯義。如世尊說言。無過世界邊。至不生．不老．不死處者。所以者何。世尊。我自憶宿命。名曰赤馬。作外道仙人。得神通。離諸愛欲。我時。作是念。我有如是揵疾神足如健士夫。以利箭橫射過多羅樹影之頃。能登一須彌。至一須彌。足躡東海。越至西海。我時。作是念。我今成就如是揵疾神力。今日寧可求世界邊。作是念已。即便發行。唯除食息便利。減節睡眠。常行百歲。於彼命終。竟不能得過世界邊。至不生．不老．不死之處<p>佛告赤馬。我今但以一尋之身。說於世界．世界集．世界滅．世界滅道跡。赤馬天子。何等為世間。謂五受陰。何等為五。色受陰．受受陰．想受陰．行受陰．識受陰。是名世間。何等為色集。謂當來有愛．貪．喜俱。彼彼染著。是名世間集。云何為世間滅。若彼當來有愛．貪．喜俱。彼彼染著。無餘斷．捨．離．盡．無欲．滅．息沒。是名世間滅。何等為世間滅道跡。謂八聖道。正見．正志．正語．正業．正命．正方便．正念．正定。是名世間滅道跡<p>赤馬。了知世間。斷世間。了知世間集。斷世間集。了知世間滅。證世間滅。了知世間滅道跡。修彼滅道跡。赤馬。若比丘於世間苦若知．若斷。世間集若知．若斷。世間滅若知．若證。世間滅道跡若知．若修。赤馬。是名得世界邊。度世間愛<p>爾時。世尊重說偈言<p class='lg'>　未曾遠遊行　　而得世界邊<br>　無得世界邊　　終不盡苦邊<br>　以是故牟尼　　能知世界邊<br>　善解世界邊　　諸梵行已立<br>　於彼世界邊　　平等覺知者<br>　是名賢聖行　　度世間彼岸　</p><p>是時。赤馬天子聞佛所說。歡喜隨喜。稽首佛足。即沒不現<p><b>　　<A NAME="n1355"></A>（一三○八）</b><p>如是我聞<p>一時。佛住王舍城毘富羅山側。有六天子。本為外道出家。一名阿毘浮．二名增上阿毘浮．三名能求．四名毘藍婆．五名阿俱吒．六名迦藍。來詣佛所<p>阿毘浮天子即說偈言<p class='lg'>　比丘專至心　　常修行厭離<br>　於初夜後夜　　思惟善自攝<br>　見聞其所說　　不墮於地獄　</p><p>增上阿毘浮天子復說偈言<p class='lg'>　厭離於黑闇　　心常自攝護<br>　永離於世間　　言語諍論法<br>　從如來大師　　稟受沙門法<br>　善攝護世間　　不令造眾惡　</p><p>能求天子復說偈言<p class='lg'>　斷截椎打殺　　供養施迦葉<br>　不見其為惡　　亦不見為福　</p><p>毘藍婆天子復說偈言<p class='lg'>　我說彼尼乾　　外道若提子<br>　出家行學道　　長夜修難行<br>　於大師徒眾　　遠離於妄語<br>　我說如是人　　不遠於羅漢<br>　爾時世尊說偈答言<br>　死瘦之野狐　　常共師子遊<br>　終日小羸劣　　不能為師子<br>　尼乾大師眾　　虛妄自稱嘆<br>　是惡心妄語　　去羅漢甚遠　</p><p>爾時天魔波旬著阿俱吒天子而說偈言<p class='lg'>　精勤棄闇冥　　常守護遠離<br>　深著微妙色　　貪樂於梵世<br>　我教化斯等　　令得生梵天　</p><p>爾時。世尊作是念。若此阿俱吒天子所說偈。此是天魔波旬加其力故。非彼阿俱吒天子自心所說。作是說言<p class='lg'>　精勤棄闇冥　　守護於遠離<br>　深著微妙色　　貪樂於梵世<br>　當教化斯等　　令得生梵天　</p><p>爾時。世尊復說偈言<p class='lg'>　若諸所有色　　於此及與彼<br>　或復虛空中　　各別光照耀<br>　當知彼一切　　不離魔魔縛<br>　猶如垂鉤餌　　鉤釣於遊魚　</p><p>時。彼天子咸各念言。今日阿俱吒天子所說偈。沙門瞿曇言是魔所說。何故沙門瞿曇言是魔說<p>爾時。世尊知諸天子心中所念。而告之言。今阿俱吒天子所說偈。非彼天子自心所說。時魔波旬加其力故。作是說言<p class='lg'>　精勤棄闇冥　　守護於遠離<br>　深著微妙色　　貪樂於梵天<br>　當教化斯等　　令得生梵天<br>　是故我說偈<br>　若諸所有色　　於此及與彼<br>　或復虛空中　　各別光照耀<br>　當知彼一切　　不離魔魔縛<br>　猶如垂鉤餌　　鉤釣於遊魚　</p><p>時。諸天子復作是念。奇哉。沙門瞿曇。神力大德。能見天魔波旬。而我等不見。我等當復各各說偈讚歎沙門瞿曇。即說偈言<p class='lg'>　斷除於一切　　有身愛貪想<br>　令此善護者　　除一切妄語<br>　若欲斷欲愛　　應供養大師<br>　斷除三有愛　　破壞於妄語<br>　已斷於見貪　　應供養大師<br>　王舍城第一　　名毘富羅山<br>　雪山諸山最　　金翅鳥中名<br>　八方及上下　　一切眾生界<br>　於諸天人中　　等正覺最上　</p><p>時。諸天子說偈讚佛已。聞佛所說。歡喜隨喜。稽首佛足。即沒不現<p><b>　　<A NAME="n1356"></A>（一三○九）</b><p>如是我聞<p>一時。佛住舍衛國祇樹給孤獨園<p>時。有摩伽天子。容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。有<span class='corr'>摩</span>伽天子說偈問佛<p class='lg'>　殺何得安眠　　殺何得善樂<br>　為殺何等入　　瞿曇所讚嘆　</p><p>爾時。世尊說偈答言<p class='lg'>　若殺於瞋恚　　而得安隱眠<br>　殺於瞋恚者　　令人得歡喜<br>　瞋恚為毒本　　殺者我所歎<br>　殺彼瞋恚已　　長夜無憂患　</p><p>於時。摩伽天子聞佛所說。歡喜隨喜。稽首佛足。即沒不現<p><b>　　<A NAME="n1357"></A>（一三一○）</b><p>如是我聞<p>一時。佛在舍衛國祇樹給孤獨園<p>爾時。有彌耆迦天子。容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彌耆迦天子說偈問佛<p class='lg'>　明照有幾種　　能照明世間<br>　唯願世尊說　　何等明最上　</p><p>爾時。世尊說偈答言<p class='lg'>　有三種光明　　能照耀世間<br>　晝以日為照　　月以照其夜<br>　燈火晝夜照　　照彼彼色像<br>　上下及諸方　　眾生悉蒙照<br>　人天光明中　　佛光明為上　</p><p>佛說此經已。彌耆迦天子聞佛所說。歡喜隨喜。稽首佛足。即沒不現<p><b>　　<A NAME="n1358"></A>（一三一一）</b><p>如是我聞<p>一時。佛住舍衛國祇樹給孤獨園<p>時。有陀摩尼天子。容色絕妙。於後夜時來詣佛所。稽首佛足。退坐一面。身諸光明遍照祇樹給孤獨園<p>時。彼陀摩尼天子而說偈言<p class='lg'>　為婆羅門事　　學斷莫疲惓<br>　斷除諸愛欲　　不求受後身　</p><p>爾時。世尊說偈答言<p class='lg'>　婆羅門無事　　所作事已作<br>　乃至不得岸　　晝夜常勤跪<br>　已到彼岸住　　於岸復何跪<br>　此是婆羅門　　專精漏盡禪<br>　一切諸憂惱　　熾然永已斷<br>　是則到彼岸　　涅槃無所求　</p><p>時。陀摩尼天子聞佛所說。歡喜隨喜。稽首佛足。即沒不現<p><b>　　<A NAME="n1359"></A>（一三一二）</b><p>如是我聞<p>一時。佛住舍衛國祇樹給孤獨園<p>時。有多羅揵陀天子。容色絕妙。於後夜時來詣佛所。稽首佛足。身諸光明遍照祇樹給孤獨園<p>時。彼天子說偈問佛<p class='lg'>　斷幾捨幾法　　幾法上增修<br>　超越幾積聚　　名比丘度流　</p><p>爾時。世尊說偈答言<p class='lg'>　斷五捨於五　　五法上增修<br>　超五種積聚　　名比丘度流　</p><p>時。彼陀摩尼天子聞佛所說。歡喜隨喜。稽首佛足。即沒不現<p><b>　　<A NAME="n1360"></A>（一三一三）</b><p>如是我聞<p>一時。佛住舍衛國祇樹給孤獨園<p>時。有迦摩天子。容色絕妙。於後夜時來詣佛所。稽首佛足。身諸光明遍照祇樹給孤獨園<p>時。迦摩天子白佛言。甚難。世尊。甚難。善逝<p>爾時。世尊說偈答言<p class='lg'>　所學為甚難　　具足戒三昧<br>　遠離於非家　　閑居寂靜樂　</p><p>迦摩天子白佛言。世尊。靜默甚難得<p>爾時。世尊說偈答言<p class='lg'>　得所難得學　　具足戒三昧<br>　晝夜常專精　　修習意所樂　</p><p>迦摩天子白佛言。世尊。正受心難得<p>爾時。世尊說偈答言<p class='lg'>　難住正受住　　諸根心決定<br>　能斷死魔縻　　聖者隨欲進　</p><p>迦摩天子復白佛言。世尊。嶮道甚難行<p>爾時。世尊說偈答言<p class='lg'>　難涉之嶮道　　當行安樂進<br>　非聖墮於彼　　足上頭向下<br>　賢聖乘正直　　嶮路自然平　</p><p>佛說此經已。迦摩天子聞佛所說。歡喜隨喜。稽首佛足。即沒不現<p><b>　　<A NAME="n1361"></A>（一三一四）</b><p>如是我聞<p>一時。佛住舍衛國祇樹給孤獨園<p>時。有迦摩天子。容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼迦摩天子說偈問佛<p class='lg'>　貪恚何所因　　不樂身毛豎<br>　恐怖從何起　　覺想由何生<br>　猶如鳩摩羅　　依倚於乳母　</p><p>爾時。世尊說偈答言<p class='lg'>　愛生自身長　　如尼拘律樹<br>　處處隨所著　　如榛綿叢林<br>　若知彼因者　　發悟令開覺<br>　度生死海流　　不復更受有　</p><p>時。迦摩天子聞佛所說。歡喜隨喜。稽首佛足。即沒不現<p><b>　　<A NAME="n1362"></A>（一三一五）</b><p>如是我聞<p>一時。佛住舍衛國祇樹給孤獨園<p>時。有栴檀天子。容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼栴檀天子說偈問佛<p class='lg'>　聞瞿曇大智　　無障礙知見<br>　何所住何學　　不遭他世惡　</p><p>爾時。世尊說偈答曰<p class='lg'>　攝持身口意　　不造三惡法<br>　處在於居家　　廣集於群賓<br>　信惠財法施　　以法立一切<br>　住彼學彼法　　則無他世畏　</p><p>佛說是經已。栴檀天子聞佛所說。歡喜隨喜。稽首佛足。即沒不現<p><b>　　<A NAME="n1363"></A>（一三一六）</b><p>如是我聞<p>一時。佛住舍衛國祇樹給孤獨園<p>時。有栴檀天子。容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼天子說偈問佛<p class='lg'>　誰度於諸流　　晝夜勤不懈<br>　不攀無住處　　云何不沒溺　</p><p>爾時。世尊說偈答言<p class='lg'>　一切戒具足　　智慧善正受<br>　內思惟正念　　能度<span class='corr'>難</span>度流<br>　不染此欲想　　超度彼色愛<br>　貪喜悉已盡　　不入於難測　</p><p>時。彼栴檀天子聞佛所說。歡喜隨喜。稽首佛足。即沒不現<p><b>　　<A NAME="n1364"></A>（一三一七）</b><p>如是我聞<p>一時。佛住舍衛國祇樹給孤獨園<p>時。有迦葉天子。容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼迦葉天子白佛言。世尊。我今當說比丘及比丘功德<p>佛告天子。隨汝所說<p>時。迦葉天子而說偈言<p class='lg'>　比丘修正念　　其身善解脫<br>　晝夜常勤求　　壞有諸功德<br>　了知於世間　　滅除一切有<br>　比丘得無憂　　心無所染著　</p><p>世尊。是名比丘。是名比丘功德<p>佛告迦葉。善哉。善哉。如汝所說<p>迦葉天子聞佛所說。歡喜隨喜。稽首佛足。即沒不現<p><b>　　<A NAME="n1365"></A>（一三一八）</b><p>如是我聞<p>一時。佛住舍衛國祇樹給孤獨園<p>時。有迦葉天子。容色絕妙。於後夜時來詣佛所。稽首佛足。退坐一面。其身光明遍照祇樹給孤獨園<p>時。彼迦葉天子白佛言。世尊。我今當說比丘及比丘所說<p>佛告迦葉天子。隨所樂說<p>時。彼迦葉天子而說偈言<p class='lg'>　比丘守正念　　其心善解脫<br>　晝夜常勤求　　逮得離塵垢<br>　曉了知世間　　於塵離塵垢<br>　比丘無憂患　　心無所染著　</p><p>世尊。是名比丘。是名比丘所說<p>佛告迦葉。如是。如是。如汝所說<p>迦葉天子聞佛所說。歡喜隨喜。稽首佛足。即沒不現<p><b>　　<A NAME="n1366"></A>（一三一九）</b><p>如是我聞<p>一時。佛在摩竭提國人間遊行。日暮與五百比丘於屈摩夜叉鬼住處宿。時。屈摩夜叉鬼來詣佛所。稽首佛足。退住一面<p>時。屈摩夜叉鬼白佛言。世尊。今請世尊與諸大眾於此夜宿<p>爾時。世尊默然受請<p>是時。屈摩夜叉鬼知世尊默然受請已。化作五百重閣房舍。臥床．坐床．踞床。俱[<a href='javascript:showpic("../fontimg/034730.gif")'>袖-由+聶</a>]褥枕。各五百具。悉皆化成。化作五百燈明。無諸煙炎。悉化現已。往詣佛所。稽首佛足。勸請世尊。令入其舍。令諸比丘次受房舍及諸臥具。周遍受已。還至佛所。稽首佛足。退坐一面。而說偈言<p class='lg'>　賢德有正念　　賢德常正念<br>　正念安隱眠　　此世及他世<br>　賢德有正念　　賢德常正念<br>　正念安隱眠　　其心常寂止<br>　賢德有正念　　賢德常正念<br>　正念安隱眠　　捨降伏他軍<br>　賢德有正念　　賢德常正念<br>　不殺不教殺　　不伏不教伏<br>　慈心於一切　　心不懷怨結　</p><p>爾時。世尊告屈摩夜叉鬼。如是。如是。如汝所說<p>時。屈摩夜叉鬼聞佛所說。歡喜隨喜。稽首佛足。還自所住處<p><b>　　<A NAME="n1367"></A>（一三二○）</b><p>如是我聞<p>一時。佛住摩鳩羅山。尊者那伽波羅為親侍者<p>爾時。世尊於夜闇時。天小微雨。電光睒現。出於房外。露地經行<p>是時。天帝釋作是念。今日世尊住摩鳩羅山。尊者那伽波羅親侍供養。其夜闇冥。天時微雨。電光映現。世尊出房。露地經行。我當化作毘琉<span class='corr'>璃</span>重閣。執持重閣。隨佛經行。作是念已。即便化作鞞琉璃重閣。持詣佛所。稽首佛足。隨佛經行<p>爾時。摩竭提國人若男若女。夜啼之時。以摩鳩羅鬼恐之即止。親侍供養弟子之法。待師禪覺。然後乃眠。爾時。世尊為天帝釋夜經行久<p>爾時。尊者那伽波羅作是念。世尊今夜經行至久。我今當作摩鳩羅鬼形而恐怖之。時。那伽波羅比丘即反被俱執。長毛在外。往在世尊經行道頭。白佛言。摩鳩羅鬼來。摩鳩羅鬼來<p>爾時。世尊告那伽波羅比丘。汝那伽波羅愚癡人。以摩鳩羅鬼神像恐怖佛耶。不能動如來．應．等正覺一毛髮也。如來．應．等正覺久離恐怖<p>爾時。天帝釋白佛言。世尊。世尊正法．律中亦復有此人耶<p>佛言。憍尸迦。瞿曇家中極大廣闊。斯等於未來世亦當使得清淨之法<p>爾時。世尊即說偈言<p class='lg'>　若復婆羅門　　於自所得法<br>　得到於彼岸　　若一毘舍遮<br>　及與摩鳩羅　　皆悉超過去<br>　若復婆羅門　　於自所行法<br>　一切諸受覺　　觀察皆已滅<br>　若復婆羅門　　自法度彼岸<br>　一切諸因緣　　皆悉已滅盡<br>　若復婆羅門　　自法度彼岸<br>　一切諸人我　　皆悉已滅盡<br>　若復婆羅門　　自法度彼岸<br>　於生老病死　　皆悉已超過　</p><p>佛說此經已。釋提桓因聞佛所說。歡喜隨喜。稽首佛足。即沒不現<p><b>　　<A NAME="n1368"></A>（一三二一）</b><p>如是我聞<p>一時。佛住王舍城迦蘭陀竹園<p>時。尊者阿那律陀於摩竭提國人間遊行。到畢陵伽鬼子母住處宿。時。尊者阿那律陀夜後分時。端身正坐。誦憂陀那．波羅延那．見真諦．諸上座所說偈．比丘尼所說偈．尸路偈．義品．牟尼偈．修多羅。悉皆廣誦<p>爾時。畢陵伽鬼子夜啼。畢陵伽鬼子母為其子說偈呵止言<p class='lg'>　畢陵伽鬼子　　汝今莫得啼<br>　當聽彼比丘　　誦習法句偈<br>　若知法句者　　能自護持戒<br>　遠離於殺生　　實言不妄語<br>　能自捨非義　　解脫鬼神道　</p><p>畢陵伽鬼子母說是偈時。畢陵伽鬼子啼聲即止<p><b>　　<A NAME="n1369"></A>（一三二二）</b><p>如是我聞<p>一時。佛在摩竭提國人間遊行。與大眾俱。到富那婆藪鬼子母住處宿<p>爾時。世尊為諸比丘說四聖諦相應法。所謂苦聖諦．苦集聖諦．苦滅聖諦．苦滅道跡聖諦<p>爾時。富那婆藪鬼母。兒富那婆藪及鬼女鬱多羅。二鬼小兒夜啼。時。富那婆藪鬼母教其男女故。而說偈言<p class='lg'>　汝富那婆藪　　鬱多羅莫啼<br>　令我得聽聞　　如來所說法<br>　非父母能令　　其子解脫苦<br>　聞如來說法　　其苦得解脫<br>　世人隨愛欲　　為眾苦所迫<br>　如來為說法　　令破壞生死<br>　我今欲聞法　　汝等當默然<br>　時富那婆藪　　鬼女鬱多羅<br>　悉受其母語　　默然而靜聽<br>　語母言善哉　　我亦樂聞法<br>　此正覺世尊　　於摩竭勝山<br>　為諸眾生類　　演說脫苦法<br>　說苦及苦因　　苦滅滅苦道<br>　從此四聖諦　　安隱趣涅槃<br>　母今但善聽　　世尊所說法　</p><p>時。富那婆藪鬼母即說偈言<p class='lg'>　奇哉智慧子　　善能隨我心<br>　汝富那婆藪　　善歎佛導師<br>　汝富那婆藪　　及汝鬱多羅<br>　當生隨喜心　　我已見聖諦　</p><p>時。富那婆藪鬼母說是偈時。鬼子男女隨喜默然<p><b>　　<A NAME="n1370"></A>（一三二三）</b><p>如是我聞<p>一時。佛在摩竭提國人間遊行。與諸大眾至摩尼遮羅鬼住處夜宿<p>爾時。摩尼遮羅鬼會諸鬼神。集在一處<p>時。有一女人。持香花鬘飾．飲食。至彼摩尼遮羅鬼神住處。彼女人遙見世尊在摩尼遮羅鬼神住處坐。見已。作是念。我今現見摩尼遮羅鬼神。即說偈言<p class='lg'>　善哉摩尼遮　　住摩伽陀國<br>　摩伽陀國人　　所求悉如願<br>　云何於此世　　常得安樂住<br>　後世復云何　　而得生天樂　</p><p>爾時。世尊說偈答言<p class='lg'>　莫放逸慢恣　　用摩尼鬼為<br>　若自修所作　　能得生天樂　</p><p>時。彼女人作是念。此非摩尼遮羅鬼。是沙門瞿曇。如是知已。即以香花鬘飾供養世尊。稽首禮足。退坐一面。而說偈言<p class='lg'>　何道趣安樂　　當修何等行<br>　此世常安隱　　後世生天樂　</p><p>爾時。世尊說偈答言<p class='lg'>　布施善調心　　樂執護諸根<br>　正見修賢行　　親近於沙門<br>　以正命自活　　他世生天樂<br>　何用三十三　　諸天之苦網<br>　但當一其心　　斷除於愛欲<br>　我當說離垢　　甘露法善聽　</p><p>時。彼女人聞世尊說法。示教照喜。如佛常法。謂布施．持戒。生天之福。欲味．欲患。煩惱清淨。出要．遠離。功德福利。次第演說清淨佛法。譬如鮮淨白[<a href='javascript:showpic("../fontimg/057087.gif")'>疊*毛</a>]。易染其色。時。彼女人亦復如是。即於坐上。於四聖諦得平等觀苦．集．滅．道<p>時。彼女人見法．得法．知法．入法。度諸疑惑。不由於他。於正法．律得無所畏。即從座起。整衣服。合掌白佛。已度。世尊。已度。善逝。我從今日。盡壽命。歸佛．歸法．歸比丘僧<p>時。彼女人聞佛所說。歡喜隨喜。禮佛而去<p><b>　　<A NAME="n1371"></A>（一三二四）</b><p>如是我聞<p>一時。佛在摩竭提國人間遊行。到針毛鬼住處夜宿。爾時。針毛鬼會諸鬼神。集在一處<p>時。有炎鬼見世尊在針毛鬼住處夜宿。見已。往詣針毛鬼所。語針毛鬼言。聚落主。汝今大得善利。今如來．應．等正覺於汝室宿<p>針毛鬼言。今當試看。為是如來．為非<p>時。針毛鬼與諸鬼神集會已。還歸自舍。束身衝佛。爾時。世尊卻身避之。如是再三。束身衝佛。佛亦再三卻身避之<p>爾時。針毛鬼言。沙門怖耶<p>佛言。聚落主。我不怖也。但汝觸惡<p>針毛鬼言。今有所問。當為我說。能令我喜者善。不能令我喜者。當壞汝心。裂汝胸。令汝熱血從其面出。捉汝兩手擲琱籇憬<p>佛告針毛鬼。聚落主。我不見諸天．魔．梵．沙門．婆羅門．天神．世人能壞如來．應．等正覺心者。能裂其胸者。能令熱血從面出者。執其兩臂擲著琱籇憬云怴C汝今但問。當為汝說。令汝歡喜<p>時。針毛鬼說偈問佛<p class='lg'>　一切貪恚心　　以何為其因<br>　不樂身毛豎　　恐怖從何起<br>　意念諸覺想　　為從何所起<br>　猶如新生兒　　依倚於乳母　</p><p>爾時。世尊說偈答言<p class='lg'>　愛生自身長　　如尼拘律樹<br>　展轉相拘引　　如籐綿叢林<br>　若知彼所因　　當令鬼覺悟<br>　度生死海流　　不復重增有　</p><p>爾時。針毛鬼聞世尊說偈。心得歡喜。向佛悔過。受持三歸<p>佛說此經已。針毛鬼聞佛所說。歡喜奉行<p class='juan'>
雜阿含經卷第四十九</p>
</body></html>
