<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p><b>　　<A NAME="n1411"></A>No. 100</b><p class='juan'>
別譯雜阿含經卷第一</p>
<p><span class='byline'>　　　　失譯人名今附秦錄</span><br><p><b>　　<A NAME="n1413"></A>初誦第一</b><p><b>　　<A NAME="n1414"></A>（一）</b><p>如是我聞。一時佛在彌絺羅國菴婆羅園。爾時尊者善生初始出家。剃除鬚髮來詣佛所。頂禮佛足在一面坐。佛告諸比丘。此族姓子善生。有二種端嚴。一容貌瑰偉天姿挺特。二能剃除鬚髮身服法衣。深信家法會歸無常。出家學道盡諸煩惱。具足無漏心得解脫。慧得解脫。身證無為。生死永盡。梵行已立。不受後有。佛說是已。即說偈言<p class='lg'>　比丘常寂定　　除欲離生死<br>　住最後邊身　　能破於魔軍<br>　修心斷諸結　　端正無等倫　</p><p>佛說是經已。諸比丘聞佛所說。歡喜奉行<p><b>　　<A NAME="n1415"></A>（二）</b><p>如是我聞。一時佛在舍衛國祇樹給孤獨園。爾時世尊與無央數大眾。圍遶說法。當于爾時。有一比丘。容色憔悴。無有威德。來詣佛所。頂禮佛足。叉手合掌。向諸比丘。在一面坐。時諸比丘皆作是念。今此比丘。何故如是顏容毀悴。無有威德。世尊爾時知諸比丘心之所念。即告之言。汝諸比丘。見彼比丘禮我已不。時諸比丘白佛言。世尊。唯然已見。佛復告言。汝等今者勿於彼所生下劣想。何以故。彼比丘者。所作已辦。獲阿羅漢。捨於重擔。盡諸有結。得正解脫。而今汝等。不應於彼生輕賤想。汝等若當知見如我。然後乃可籌量於彼。若妄稱量。則為自損。爾時世尊即說偈言<p class='lg'>　孔雀雖以色嚴身　　不如鴻鵠能高飛<br>　外形雖有美儀容　　未若斷漏功德尊<br>　今此比丘猶良馬　　能善調伏其心行<br>　斷欲滅結離生死　　受後邊身壞魔軍　</p><p>佛說是已。諸比丘等。聞佛所說。歡喜奉行<p><b>　　<A NAME="n1416"></A>（三）</b><p>如是我聞。一時佛住王舍城迦蘭陀竹林。爾時提婆達多獲得四禪。而作是念。此摩竭提國。誰為最勝。覆自思惟。今日太子阿闍世者。當紹王位。我今若得調伏彼者。則能控御一國人民。時提婆達多作是念已。即往詣阿闍世所。化作象寶。從門而入。非門而出。又化作馬寶。亦復如是。又復化作沙門。從門而入。飛虛而出。又化作小兒。眾寶瓔珞。莊嚴其身。在阿闍世膝上。時阿闍世抱取嗚唼。唾其口中。提婆達多貪利養故。即嚥其唾。提婆達多變小兒形。還伏本身。時阿闍世見是事已。即生邪見。謂提婆達多神通變化。踰於世尊。時阿闍世於提婆達多所。深生敬信。日送五百車食。而以與之。提婆達多與其徒眾五百人。俱共受其供。時有眾多比丘。著衣持缽。入城乞食。飲食已訖。往詣佛所白佛言。世尊。向以時到入城乞食。見提婆達多招集遠近。大獲供養。佛告諸比丘。汝等不應於提婆達所生願<span class='corr'>羨</span>心。所以者何。此提婆達必為利養之所傷害。譬如芭蕉生實則死。蘆竹駏驉騾懷妊等。亦復如是。提婆達多得於利養。如彼無異。提婆達多愚癡無智。不識義理。長夜受苦。是故汝等。若見於彼提婆達多為於利養之所危害。宜應捨棄貪求之事。審諦觀察。當作是解。莫貪利養。即說偈言<p class='lg'>　芭蕉生實死　　蘆竹葦亦然<br>　貪利者如是　　必能自傷損<br>　而此利養者　　當為衰損減<br>　嬰愚為利養　　能害於淨善<br>　譬如多羅樹　　斬則更不生　</p><p>佛說此經已。諸比丘聞佛所說。歡喜奉行<p><b>　　<A NAME="n1417"></A>（四）</b><p>如是我聞。一時佛在舍衛國祇樹給孤獨園。爾時眾多比丘。食時已到。著衣持缽。入城乞食。時諸比丘聞釋子象首比丘在於城內遇病命終。食訖迴還。往至佛所。禮佛足已在一面坐。白佛言。世尊。我等比丘晨朝著衣持缽。入城乞食。聞象首比丘其命已終。唯願世尊。為我解說象首比丘為生何處受何果報。佛告諸比丘。夫能增長三非法者。身壞命終。必墮地獄。云何名為三種非法。所謂增長慳貪愚癡瞋恚。今此比丘犯三非法。比丘當知。墮於地獄。爾時世尊。即說偈言<p class='lg'>　若生不善心　　成就貪瞋癡<br>　此身自作惡　　還復害於己<br>　如芭蕉生實　　自害於其身<br>　若無貪瞋癡　　是名為智慧<br>　不害於己身　　是名勝丈夫<br>　是以應除斷　　貪瞋癡大患　</p><p>時諸比丘聞佛所說。歡喜奉行<p><b>　　<A NAME="n1418"></A>（五）</b><p>如是我聞。一時佛在舍衛國祇樹給孤獨園。爾時長老難陀著鮮淨衣。執持好缽。意氣憍慢。陵蔑餘人。自貢高言。我是佛弟姨母之子。爾時眾多比丘往至佛所。頂禮佛足在一面坐。白佛言。世尊。難陀比丘著鮮潔衣。手持淨缽。稱是佛弟。云是姨子。內自憍慢。陵蔑餘人。佛聞語已。遣一比丘。往召難陀。時一比丘受佛敕已。往至其所。語難陀言。世尊喚汝。難陀聞已。即詣佛所。頂禮佛足在一面立。佛告難陀。汝實著鮮潔衣。手持好缽。稱是佛弟姨母之子。憍慢於人。有是事不。難陀答言。實爾世尊。佛告難陀。汝今不應作如是事。汝今應當樂阿練若。處塚間樹下。納衣乞食。若是我弟姨母所生。應當修行如是等事。爾時世尊即說偈言<p class='lg'>　我當云何見　　難陀樂苦行<br>　如彼阿練若　　塚間坐乞食<br>　山林閑靜處　　捨欲而入定　</p><p>佛說是偈已。諸比丘聞佛所說。歡喜奉行<p><b>　　<A NAME="n1419"></A>（六）</b><p>如是我聞。一時佛在舍衛國祇樹給孤獨園。爾時尊者難陀往至佛所。頂禮佛足在一面坐。爾時世尊告諸比丘。善說法中。難陀比丘最為第一。容儀端正。豪姓之子。難陀比丘最為第一。能捨盛欲。難陀比丘最為第一。收攝諸根。飲食知量。於初後夜精勤修道。修念覺意。常現在前。難陀比丘最為第一。云何名難陀比丘能攝諸根。不著色聲香味觸法。是名難陀能攝諸根。云何名難陀比丘飲食知量。食以止飢。不為色力。為修梵行。裁自取足。如似脂車。又如治癰。不為色力。肥鮮端正。是名難陀飲食知量。云何名難陀比丘於初後夜。精勤修道。晝則經行。夜則坐禪。除陰蓋心。於其初夜。洗足已訖。正身端坐。擊念在前。入于禪定。訖於初夜。又於中夜。右脅著地。足足相累。繫心在明。修念覺意。於後夜初。正身端坐。繫念在前。而此難陀於初後夜。專心行道。等無有異。族姓子。難陀得最上念覺。難陀比丘撿心不散。正觀東方。南西北方。亦復如是。撿心觀察。不令錯亂。苦受樂受。不苦不樂受。悉知緣起。知此諸受起滅久近。亦知諸想起滅因緣。亦知諸覺當住起滅因緣。令諸比丘當作是學。守攝諸根。飲食知量。初中後夜。精勤修習。修最上念覺。當如難陀。佛告諸比丘。我今教汝學難陀比丘所修之行。設有比丘所修之行。猶如難陀。我今亦當教汝等學。爾時世尊即說偈言<p class='lg'>　若能善攝諸根者　　亦能繫念節飲食<br>　是則名為有智人　　善知心起之體相<br>　難陀如是我所歎　　汝等應當如是學　</p><p>佛說是已。諸比丘聞佛所說。歡喜奉行<p><b>　　<A NAME="n1420"></A>（七）</b><p>如是我聞。一時佛在舍衛國祇樹給孤獨園。爾時有比丘名曰窒師。是佛姑子。恃佛故矞h憍慢。不敬長老有德比丘。無有慚愧。每常多言。若諸比丘少有所說。便生瞋恚。時諸比丘見其如是。往詣佛所。合掌禮足在一面坐。白佛言。世尊。窒師比丘常生憍慢。自說我是佛姑之子。輕慢諸餘長老比丘。琣h言說。若諸比丘少有所說。便生瞋忿。佛告諸比丘。汝等今者可往喚彼窒師比丘。諸比丘等受佛教已。往喚窒師。窒師受敕。即詣佛所。禮佛足已在一面立。如來爾時告窒師言。汝見諸長宿比丘。無恭敬心。無慚無愧。自多言說。若諸比丘少有所說。便生瞋忿。為實爾不。窒師白言。實爾世尊。佛告窒師。汝今若是我姑之子。應於宿德長老諸比丘。深生恭敬。有慚有愧。應自少語。聞他所說。宜應忍受。爾時世尊即說偈言<p class='lg'>　睎陪袢蔡鬘芺Q　　若生瞋恚名不善<br>　窒師汝今於我所　　宜應斷瞋及憍慢<br>　習行諸善修梵行　　若如是者我慶悅　</p><p>佛說是已。諸比丘聞佛所說。歡喜奉行<p><b>　　<A NAME="n1421"></A>（八）</b><p>如是我聞。一時佛在舍衛國祇樹給孤獨園。爾時毘舍佉沙門般闍羅子於講堂上。集諸比丘。而為說法。言辭圓滿。所說無滯。能令大眾。聞者悅豫。聽之無厭。即得悟解。時諸比丘聞其所說。踊躍歡喜。至心聽受。供養恭敬。撿心專意。聽其說法。不為利養。及與名稱。應義才辯。無有窮盡能令聞者憶持不忘。時會大眾。皆如是聽。有諸比丘往詣佛所。頂禮佛足在一面立。白佛言。世尊。毘舍佉比丘般闍羅子。在講堂上為眾說法。不為利養名稱讚嘆。應義辯才。無有窮盡。能令聞者憶持不忘佛告諸比丘汝可往喚彼毘舍佉般闍羅子。時諸比丘受教往喚毘舍佉。既受敕已。來詣佛所。頂禮佛足在一面立。佛問毘舍佉言。汝實集諸比丘為其說法。乃至令諸比丘。至心聽受有是事不。答言實爾。佛讚之言。善哉善哉。毘舍佉。汝集諸比丘。在講堂上。為其說法。又復不為利養名稱。言辭圓滿。聞者歡喜。至心信受。汝自今已後。常應如是說法饒益。汝諸比丘。若多若少。應行二事。一者應說法要。二者若無所說。應答默然不得論說諸餘俗事。汝等今者。莫輕默然。而默然者。有大利益。爾時世尊。即說偈言<p class='lg'>　若諸大眾中　　愚智共聚集<br>　若未有所說　　人則不別知<br>　若有所顯說　　然後乃別知<br>　是故汝今者　　常應說法要<br>　熾然於法炬　　豎立仙聖幢<br>　諸阿羅漢等　　咸妙法為幢<br>　諸仙勝人等　　以善語為幢　</p><p>佛說是已。諸比丘等聞佛所說。歡喜奉行<p><b>　　<A NAME="n1422"></A>（九）</b><p>如是我聞。一時佛在舍衛國祇樹給孤獨園。當于爾時。有眾多比丘集講堂中。各作衣服。時有一年少比丘。出家未久新受具戒在僧中坐。不作僧衣。時諸比丘作衣已訖。往至佛所。頂禮佛足。在一面坐。諸比丘白佛言。世尊。我等比丘。在講堂中。裁作衣服。此年少比丘在僧中坐。不為眾僧造作衣服。佛告年少比丘言。汝實不佐眾僧而作衣耶。比丘白佛言。世尊。我隨力所能。亦為僧作。爾時世尊知彼比丘心之所念。告諸比丘。汝等勿嫌年少比丘無所作也。彼比丘者。所作已辦。得阿羅漢。諸漏已盡。捨於重擔。獲於正智。心得解脫。爾時世尊即說偈言<p class='lg'>　我涅槃法　　終不為彼　　懈怠無智<br>　之所獲得　　猶如良馬　　上大丈夫<br>　斷除愛結　　盡諸煩惱　　除祛四取<br>　獲于寂滅　　能壞魔軍　　住最後身　</p><p>佛說是已。諸比丘聞佛所說。歡喜奉行<p><b>　　<A NAME="n1423"></A>（一○）</b><p>如是我聞。一時佛在舍衛國祇樹給孤獨園。時有一比丘。名曰長老。獨止一房。讚嘆獨住。時諸比丘往詣佛所。頂禮佛足。在一面坐。白佛言。世尊。此長老比丘讚嘆獨住獨行獨坐。佛告比丘。汝可喚彼長老比丘。時一比丘往至其所。語長老言。世尊喚汝。長老比丘。受教敕已。來詣佛所。頂禮佛足。在一面立。佛告長老。汝實獨住。讚嘆獨坐行法耶。長老白佛言。實爾世尊。佛復告言。汝今云何樂於獨住讚嘆獨住。長老白佛言。世尊。我實獨入聚落。獨出獨坐。佛復告言。更有獨住。勝汝獨住何等是耶。欲本乾竭。來欲不起。現欲不生。是名婆羅門。無我我所。斷於疑結。遠離諸入。滅於煩惱。爾時世尊即說偈言<p class='lg'>　一切世間　　我悉知之　　捨棄一切<br>　盡諸愛結　　如此勝法　　名為獨住　</p><p>佛說是已。諸比丘聞佛所說歡喜奉行<p><b>　　<A NAME="n1424"></A>（一一）</b><p>如是我聞。一時佛在舍衛國祇樹給孤獨園。爾時長老僧鉗從驕薩羅國。遊行至舍衛國。到祇樹給孤獨園。爾時本二知僧鉗。來至舍衛國。著衣服瓔珞種種莊嚴。攜將其子至僧鉗房。時尊者僧鉗露地經行。到尊者所。而語之言。我子稚小。不能自活。故來相見尊者。雖與相見。不共其語。第二第三。亦作是說。尊者僧鉗雖復相對。了不顧視。亦不與語。本二即言。我來見爾。不共我語。此是爾子。爾自養活。著經行道頭。棄之而去。遠住遙看。爾時尊者亦復不共子語。本二復自思念。今此沙門善得解脫。能斷愛結。彼仙所斷。盡以獲得。不滿所願。還來取兒。負還向家。爾時世尊以淨天耳過於人耳。具聞僧鉗本二所說。爾時世尊即說偈言<p class='lg'>　見來亦不喜　　見去亦不憂<br>　捨除愛欲者　　最上婆羅門<br>　來時既不喜　　去時亦不憂<br>　離垢清淨行　　名智婆羅門　</p><p>說是偈已。諸比丘聞佛所說。歡喜奉行<p class='lg'>　善生及惡色　　提婆并象首<br>　二難陀．窒師　　般闍羅少年<br>　長老并僧鉗　</p><p><b>　　<A NAME="n1425"></A>（一二）</b><p>如是我聞。一時佛住王舍城仙人山中。時尊者阿難處於閑靜。默自思惟。世尊昔來說三種香。所謂根莖華香。一切諸香。不出此三。然三種香。順風則聞。逆風不聞。尊者阿難思惟是已。即從坐起。往至佛所。禮佛足畢在一面立。白佛言。世尊。我於向者獨處閑靜。默自思惟。世尊所說。根莖華等三種之香。眾香中上。然其香氣。順風則聞。逆則不聞。世尊。頗復有香逆風順風皆能聞不。佛告阿難。如是如是。世有好香。順逆皆聞。何者是耶。若聚落城邑。若男若女。修治不殺不盜。不婬不妄語不飲酒。若諸天及得天眼者。盡皆稱嘆。彼城邑聚落若男若女持五戒者。如是戒香。順逆皆聞。爾時世尊即說偈言<p class='lg'>　若栴檀沈水　　根莖及花葉<br>　此香順風聞　　逆風無聞者<br>　持戒香丈夫　　芳馨遍世界<br>　名聞滿十方　　逆順悉聞之<br>　栴檀及沈水　　優缽羅拔師<br>　如此香微劣　　不如持戒香<br>　如是種種香　　所聞處不遠<br>　戒香聞十方　　殊勝諸天香<br>　如此清淨戒　　不放逸為本<br>　安住無漏法　　正智得解脫<br>　眾魔雖欲求　　莫知其方所<br>　是名安隱道　　此道最清淨<br>　永離於諸向　　捨棄於眾趣　</p><p>說是偈已。諸比丘聞佛所說。歡喜奉行<p><b>　　<A NAME="n1426"></A>（一三）</b><p>如是我聞。一時佛遊摩竭提國。與千比丘俱。先是婆羅門耆舊有德。獲阿羅漢。諸漏已盡。盡諸有結。所作已辦。捨於重擔。逮得己利。如來往至善住天寺祠祀林中。頻婆娑羅王。聞佛到彼祠祀林間。時頻婆娑羅王即將騎隊。有萬八千輦輿車乘萬有二千。婆羅門居士數千億萬。前後圍遶往詣佛所。至佛所已。捨象馬車。釋其容飾。往至佛所。長跪合掌。白佛言。世尊。我是摩竭提王頻婆娑羅。三自稱說。佛言。如是如是。摩竭提王頻婆娑羅。時頻婆娑羅禮佛足已。在一面坐。摩竭提國。諸婆羅門。及以長者禮佛足已。各前就坐。時此坐中。或有舉手。或默然坐。爾時優樓頻螺迦葉。坐於佛所。摩竭提人。咸生疑惑。而作是念。為佛是師。為優樓迦葉是師耶。爾時世尊知摩竭提人深心所念。即以偈問迦葉曰<p class='lg'>　汝於優樓所　　久修事火法<br>　今以何因緣　　卒得離斯業　</p><p>優樓頻螺迦葉以偈答曰<p class='lg'>　我先事火時　　貪嗜於美味<br>　及以五欲色　　此皆是垢穢<br>　以是故棄捨　　事火祠火法　</p><p>爾時世尊復說偈言<p class='lg'>　我知汝不樂　　五欲及色味<br>　汝今所信樂　　當為人天說　</p><p>尊者優樓頻螺迦葉復說偈言<p class='lg'>　我先甚愚癡　　不識至真法<br>　祠祀火苦行　　謂為解脫因<br>　譬如生盲者　　不見解脫道<br>　今遇大人龍　　示我正見法<br>　今日始睹見　　無為正真跡<br>　利益於一切　　調御令解脫<br>　佛出現於世　　開示於真諦<br>　令諸含生類　　咸得睹慧光　</p><p>爾時世尊復說偈言<p class='lg'>　汝今為善來　　所求事已得<br>　汝有善思力　　能別最勝法<br>　汝今應觀察　　大眾之深心<br>　為其現神變　　使彼生敬信　</p><p>尊者優樓頻螺迦葉即時入定。起諸神通。身昇虛空。坐臥經行。即於東方。行住坐臥。現四威儀。身上出水。身下出火。身下出水。身上出火。入火光三昧。出種種色光。於其東方。現其神變。南西北方。亦復如是。現神足已。在佛前住。頂禮佛足。合掌而言。大聖世尊是我之師。我於今者是佛之子。佛言。如是如是。汝從我學。是我弟子。佛復命言。還就汝坐。時摩竭提頻婆娑羅王。聞佛所說。歡喜奉行<p><b>　　<A NAME="n1427"></A>（一四）</b><p>如是我聞。一時佛在王舍城迦蘭陀竹林。爾時有陀驃比丘。力士之子。世尊于時敕陀驃比丘。料理僧事。陀驃比丘奉命典知。後於一時有一比丘。名彌多求。於眾僧次應當受請。陀驃爾時即依僧次。遣彌多求比丘。應請詣彼值彼設供飲食麤澀。如是再三。私自惆悵。生大苦惱。向其姊妹彌多羅比丘尼說。陀驃所差因緣。每得麤澀。苦惱於我。即語彌多羅比丘尼言。姊妹。陀驃比丘三以惡食。苦惱於我。而汝今者。寧不為我設諸方便報彼怨耶。彌多羅比丘尼言。我當云何能得相佐。彌多求比丘言。為汝計者。汝往佛所言。陀驃比丘先於我所作非梵行。我當證言。實爾實爾。彌多羅比丘尼言。我當云何於淨戒人而作毀謗。彌多求言。姊妹。汝若不能為我作此事者。我自今後。更復不能與汝言語。比丘尼言。汝意必爾我當從汝。彌多求比丘言。姊妹。我今先去。汝可後來。彌多比丘往至佛所。禮佛足已。在一面坐。彌多羅比丘尼復詣佛所。禮佛足已。在一面立。白佛言。世尊。云何陀驃力士子。乃於我所。作非梵行。彌多求比丘言。實爾世尊。時陀驃比丘在大眾中。佛告陀驃比丘言。聞是語不。爾時陀驃比丘白佛言。世尊。佛自知我。佛告陀驃。汝今不應作如是語。若作是事汝當言憶。若不作者當言不憶。即白佛言。世尊。我實不憶有如此事。時羅[<a href='javascript:showpic("../fontimg/023523.gif")'>目*侯</a>]羅白佛言。世尊。此陀驃比丘共彌多羅比丘尼。作非梵行。彌多求比丘證言我見。陀驃比丘於彌多羅比丘尼所。作非梵行。陀驃比丘欲何所道。佛告羅[<a href='javascript:showpic("../fontimg/023523.gif")'>目*侯</a>]羅。若彼彌多羅比丘尼誣謗於汝言。羅[<a href='javascript:showpic("../fontimg/023523.gif")'>目*侯</a>]羅今於我所作非梵行。彌多求比丘。亦復證言。我實見羅[<a href='javascript:showpic("../fontimg/023523.gif")'>目*侯</a>]羅於彼彌多羅比丘尼所作非梵行。汝何所道。羅[<a href='javascript:showpic("../fontimg/023523.gif")'>目*侯</a>]羅白佛言。世尊。我若被誣。唯言婆伽婆自證知我。佛告羅[<a href='javascript:showpic("../fontimg/023523.gif")'>目*侯</a>]羅。汝尚知爾。況彼清淨無有所犯。而當不知作如是語。佛告諸比丘。汝等可為陀驃比丘作憶念羯磨。彌多羅比丘尼以自言故。為作滅擯。爾時諸比丘受佛敕已。於彌多求比丘。苦切撿挍。語彌多求比丘言。陀驃比丘共彌多羅比丘尼。作非梵行。為何處見。為獨見耶。為共人見。如是責問。彌多求比丘不能得對。方言誣謗。陀驃比丘先於僧次。差我受請。三得麤食。我今實以貪瞋癡故。而生此謗。爾時世尊出於靜室。在眾僧前敷座而坐。諸比丘等白佛言。世尊。已為陀驃比丘作憶念羯磨。復為禰多羅比丘尼。作滅擯竟已。為問彌多求知其虛謗。爾時世尊即說偈言<p class='lg'>　若成就一切　　所謂虛妄語<br>　則為棄後世　　無惡而不造<br>　寧當以此身　　吞食熱鐵丸<br>　不以破戒身　　而受淨信施　</p><p>佛說是已。諸比丘聞佛所說。歡喜奉行<p><b>　　<A NAME="n1428"></A>（一五）</b><p>如是我聞。一時佛在王舍城迦蘭陀竹林。爾時陀驃比丘往詣佛所。於大眾中。頂禮佛足。白佛言。世尊。我於今者欲入涅槃。唯願世尊。聽我滅度。如是三請。佛告陀驃。汝入涅槃。我不遮汝。時陀驃比丘於如來前。作十八種變。踊身虛空。即於東方。現四威儀。青黃赤白。種種色像。或現為水。或現火聚。身上出水。身下出火。身上出火。身下出水。或現大身。滿虛空中。或復現小。履水如地。履地如水。南西北方。亦復如是。作是事已。即於空中。入火光三昧。火炎熾然。如大火聚。即入涅槃。無有遺燼。猶如酥油一時融盡。爾時世尊即說偈言<p class='lg'>　譬如熱鐵　　椎打星流　　散已尋滅<br>　莫知所至　　得正解脫　　亦復如是<br>　已出煩惱　　諸欲淤泥　　莫能知彼<br>　所趣方所　</p><p>佛說是已。諸比丘聞佛所說。歡喜奉行<p><b>　　<A NAME="n1429"></A>（一六）</b><p>如是我聞。一時佛遊化摩竭陀國桃河樹林。見放牧人。稱此林中有鴦掘魔羅賊。或傷害人。佛告牧人言。彼賊或能不見傷害。即便前進。復見牧人。亦作是語。佛如前答。至於再三。佛故答言。彼惡人者。或不見害。佛到林中。鴦掘魔羅遙見佛來。左手持鞘。右手拔刀。騰躍而來。彼雖奔走。如來徐步。不能得及。鴦掘魔羅極走力盡。而語佛言。住住沙門。佛語之言。我今常住汝自不住。鴦掘魔羅即說偈言<p class='lg'>　沙門行不止　　自言我常住<br>　我今實自住　　今言我不住<br>　云何爾言住　　道我行不住　</p><p>爾時世尊即說偈言<p class='lg'>　我於諸眾生　　久捨刀杖害<br>　汝惱亂眾生　　不捨是惡業<br>　是故我言住　　汝名為不住<br>　我於有形類　　捨諸毒惡害<br>　汝不止惡業　　常作不善業<br>　是故我言住　　汝名為不住<br>　我於諸有命　　捨除眾惱害<br>　汝害有生命　　未除黑闇業<br>　以是我言住　　汝名為不住<br>　我樂於己法　　攝心不放逸<br>　汝不見四部　　一切所不住<br>　是名我實住　　汝名為不住　</p><p>鴦掘魔羅復說偈<p class='lg'>　我久處曠野　　未見如此人<br>　婆伽婆來此　　示我以善法<br>　我久修惡業　　今日悉捨離<br>　我今聽汝說　　順法斷諸惡<br>　以刀內鞘中　　投棄於深坑<br>　即便稽首禮　　歸命於世尊<br>　信心甚猛利　　發意求出家<br>　佛起大悲心　　饒益諸世間<br>　尋言汝善來　　便得成沙門　</p><p>爾時鴦掘魔羅族姓子。鬚髮自落。被服法衣。已得出家。處於空靜。心無放逸。專精行道。勤修精進。以能專精。攝心正念。修無上梵行。盡諸苦際。於現法中。自身取證明知。己法自知。我生已盡。梵所已立。所作已辦。不受後有。爾時尊者無害已成羅漢。得解脫樂。即說偈言<p class='lg'>　我今字無害　　後為大殘害<br>　我今名有實　　真實是無害<br>　我今身離害　　口意亦復然<br>　終不害於他　　是真名無害<br>　我本血塗身　　故名鴦掘摩<br>　為大駛流[<a href='javascript:showpic("../fontimg/018497.gif")'>漂*寸</a>]　　是故歸依佛<br>　歸依得具戒　　即逮得三明<br>　具知佛教法　　遵奉而修行<br>　世間調御者　　治以刀杖捶<br>　鐵鉤及鞭轡　　種種諸楚撻<br>　世尊大調御　　捨離諸惡法<br>　去離刀杖捶　　真是正調御<br>　渡水須橋船　　直箭須用火<br>　匠由斤斧正　　智以慧自調<br>　若人先造惡　　後止不復作<br>　是照於世間　　如月雲翳消<br>　若人先放逸　　後止不放逸<br>　正念離棘毒　　專心度彼岸<br>　作惡業已訖　　必應墮惡趣<br>　蒙佛除我罪　　得免於惡業<br>　諸人得我說　　皆除怨結心<br>　當以忍淨眼　　佛說無諍勝　</p><p><b>　　<A NAME="n1430"></A>（一七）</b><p>如是我聞。一時佛在王舍城迦蘭陀竹林中。爾時有一比丘。天未明曉。往趣河邊。襞疊衣服。安著一處。入河洗浴。露形出水。於河岸上。晞乾其身。有天放光照彼河岸。語比丘言。汝出家未久。盛壯好髮。何不受五欲樂。非時出家。比丘答言。我今出家。正是其時。獲於非時。天語沙門。云何出家是時。獲於非時。沙門答言。佛世尊說五欲是時。佛法是非時。五欲之樂。受味甚少。其患滋多。憂惱所集。我佛法中。現身受證。無諸熱惱。諸有所作。不觀時日。種少微緣。獲大果報。天復問言。佛云何說五欲是時。云何佛法名為非時。比丘答言。我既年稚。出家未久。學日又淺。豈曰能宣如來至真廣大深義。婆伽婆今者在近迦蘭陀竹林。爾可自往問其疑惑。天答之言。今佛侍從大威德天。盈集左右。如我弱劣。不能得見。汝今為我往白世尊。如來慈矜若垂聽許。我當詣彼諮啟所疑。比丘答言。汝若能往。往我當為汝啟白世尊。天復答言。我隨汝往詣世尊所。爾時比丘往詣佛所。頂禮佛足在一面立。具以天問而白世尊。爾時世尊即說偈言<p class='lg'>　名色中生相　　謂為真實有<br>　當知如斯人　　是名屬死徑<br>　若識於名色　　本空無有性<br>　是名尊敬佛　　永離於諸趣　</p><p>佛問天曰。汝解已未。天即答言。未解世尊。佛復說偈言<p class='lg'>　勝慢及等慢　　并及不如慢<br>　有此三慢者　　是可有諍論<br>　滅除此三慢　　是名不動想　</p><p>佛告天曰。汝解已未。天答佛言。未解世尊。佛復說偈言<p class='lg'>　斷愛及名色　　滅除三種慢<br>　不觸於諸欲　　滅除於瞋恚<br>　拔除諸毒根　　諸想願欲盡<br>　若能如是者　　得度生死海　</p><p>天白佛言。我今已解。諸比丘聞佛所說。歡喜奉行<p><b>　　<A NAME="n1431"></A>（一八）</b><p>如是我聞。一時佛在王舍城迦蘭陀竹林。爾時有一比丘。於清晨朝往趣河邊。脫衣洗浴。還出岸上。晞乾其身。有天放光照于河岸。問比丘言。比丘。此是巢窟。夜則煙出。晝則火燃。有婆羅門見是事已。破彼巢窟。并掘其地。時有智人。語婆羅門言。以刀掘地。見有一龜。婆羅門言。取是龜來。復語掘地。見一蝮蛇。語令捉取。復語掘地。見一肉段。語令挽取。復語掘地。見一刀舍。婆羅門言。此是刀舍。語令掘取。復語掘地。見楞祇芒毒蟲。語令掘取。復語掘地。見有二道。復語掘出。語更掘地。見有石娶。語令出石。復語掘地。見有一龍。婆羅門言。莫惱於龍。即跪彼龍天。語比丘言。莫忘我語。可以問佛。佛有所說。至心憶持。所以者何。我不見若天若魔若梵有能分別者。除佛及以聲聞弟子比丘。無能得解如是問者。爾時比丘往至佛所。頂禮佛足。在一面立。所聞天語。具向佛說。世尊云何巢窟。夜則煙出。晝則火然。誰是婆羅門。誰是智人。云何是刀。云何是掘。云何為龜。云何蝮蛇。云何肉段。云何刀舍。云何楞祇芒毒虫。云何二道。云何石聚。云何名龍。佛告比丘。諦聽諦聽。當為汝說。巢窟者。所謂是身。受於父母精氣。四大和合。衣食長養。乃得成身。而此身者。會至散敗[<a href='javascript:showpic("../fontimg/029820.gif")'>月*逢</a>]脹虫爛。乃至碎壞。夜煙出者。種種覺觀。晝火然者。從身口業。廣有所作。婆羅門者。即是如來。有智人者。即諸聲聞。刀喻智慧。掘地者。喻於精進。龜者喻於五蓋。蝮蛇者。喻瞋惱害。肉段者。喻慳。貪嫉妒。刀舍者。喻五欲。楞祇芒毒虫。喻如愚癡。二道者。喻於疑。諸石聚者。喻於我慢。龍者喻於羅漢盡諸有結。爾時世尊即說偈言<p class='lg'>　巢窟名為身　　覺觀如彼煙<br>　造作如火然　　婆羅門如佛<br>　智人是聲聞　　刀即是智慧<br>　掘地喻精進　　五蓋猶如龜<br>　瞋恚如蝮蛇　　貪嫉如肉段<br>　五欲如刀舍　　愚癡如楞祇<br>　疑者如二道　　我見如石聚<br>　汝今莫惱龍　　龍是真羅漢<br>　善答問難者　　唯有佛世尊　</p><p>佛說是已。諸比丘聞佛所說。歡喜奉行<p><b>　　<A NAME="n1432"></A>（一九）</b><p>如是我聞。一時佛在波羅奈國仙人鹿野苑中。爾時世尊著衣持缽。入波羅奈城。見一比丘。身意不定。諸根散亂。時彼比丘遙見佛已。低頭慚愧。佛乞食已。洗足入僧坊中。出於靜室坐僧眾中。語諸比丘言。我於今朝見一比丘不攝諸根。時彼比丘遙見我已。有慚愧色。低頭撿情。為是誰耶。時彼比丘即於坐起。以鬱多羅僧。著右肩上。叉手合掌。白佛言。世尊。心意不定諸根散者。即我身是也。佛言。善哉比丘。見我乃能撿情攝意。見諸比丘比丘尼優婆塞優婆夷。亦當如是撿情攝意。如似見我。汝能如是。於長夜中安樂利益。有一比丘即於佛前。而說偈言<p class='lg'>　比丘乞食入聚落　　心意縱亂不暫定<br>　見佛精進攝諸根　　是故佛稱為善哉　</p><p><b>　　<A NAME="n1433"></A>（二○）</b><p>如是我聞。一時佛在波羅奈國古仙人住處鹿野苑中。爾時世尊時到著衣持缽。入城乞食。有一比丘。在天祠邊。心念惡覺。嗜欲在心。時佛世尊語比丘言。比丘比丘。汝種苦子。極為鄙穢。諸根惡漏。有漏汁處。必有蠅集。爾時比丘聞佛所說。知佛世尊識其心念。生大怖畏。身毛皆豎。疾疾而去。佛乞食還。食已洗足。還僧坊中。入靜房坐。從靜房出在眾僧前敷座而坐。佛告諸比丘。我今入城乞食。見一比丘。在天祠邊。心念惡覺。嗜欲在心。我即語言。比丘比丘。汝種苦子。極為鄙穢。諸根惡漏。有漏汁處。必有蠅集。是時比丘聞佛所說。生大驚怖。身毛皆豎。疾疾而去。佛說是已。有一比丘。從坐而起。叉手合掌。白佛言。世尊。云何名種苦子。云何名為鄙穢。云何名為惡漏。云何名為蠅集。佛言。諦聽諦聽。當為汝說。瞋恚嫌害。名種苦子。縱心五欲。名為鄙穢。由六觸入。不攝戒行。名為惡漏。煩惱止住。能起無明憍慢。無慚無愧。起諸結使。所謂蠅集。爾時世尊即說偈言<p class='lg'>　若有不攝諸根者　　增長欲愛種苦子<br>　作諸鄙穢常流出　　親近欲覺惱害覺<br>　若在聚落空閑處　　心終無有暫樂時<br>　若於己身修正定　　修集諸通得三明<br>　彼得快樂安隱眠　　能滅覺蠅使無餘<br>　能修得行住健處　　履行聖跡到善方<br>　得正智跡終不還　　入於涅槃寂滅樂　</p><p>佛說是已。諸比丘聞已。歡喜奉行<p><b>　　<A NAME="n1434"></A>（二一）</b><p>如是我聞。一時佛住舍衛國祇樹給孤獨園。爾時有一比丘。著衣持缽。入城乞食。食已迴還洗足。攝持坐具。入得眼林中。在一樹下。敷草而坐。起惡覺觀。貪嗜五欲。得眼林神知比丘念。念於不淨。在此林中。不應嗜惡。作如是念。我當[<a href='javascript:showpic("../fontimg/067096.gif")'>寤-吾+告</a>]寤。即作是言。比丘比丘。何故作瘡。比丘答言。我當覆之。林神復語。汝瘡如[<a href='javascript:showpic("../fontimg/021447.gif")'>土*瓦</a>]。以何覆之。比丘答言。我以念覺。用覆此瘡。林神讚言。善哉善哉。今此比丘。善知覆瘡。真實覆瘡。佛以清淨天耳。聞彼林神共比丘語。爾時世尊即說偈言<p class='lg'>　世間嗜欲　　邪意所作　　瘡疣已生<br>　眾蠅唼食　　嗜欲即瘡　　覺觀即蠅<br>　我慢依貪　　鑽丈夫心　　貪利名稱<br>　疑惑所著　　不知出要　　內心修定<br>　具學諸通　　此不作瘡　　安隱見佛<br>　能得涅槃　</p><p>說此偈已。諸比丘聞佛所說。歡喜奉行<p><b>　　<A NAME="n1435"></A>（二二）</b><p>如是我聞。一時佛在舍衛國祇樹給孤獨園。爾時眾多比丘著衣持缽。入城乞食。爾時有一年少新學比丘。不以時節入於聚落。時諸比丘處處見彼新學比丘。而語之言。汝今新學。未知對治法門。云何處處經歷諸家。新學比丘白諸比丘言。大德諸長老等。皆往諸家。云何遮我不至諸家。時諸比丘乞食食已。收攝衣缽洗足已。往至佛所。頂禮佛足。在一面坐。諸比丘等白佛言。世尊。我等入城乞食。見一年少新學比丘。不以時節。往至諸家。我等語言。汝是新學。未知對治何緣非時。往至他家。答我等言諸老比丘亦到諸家。何故獨自而遮我耶。爾時世尊告諸比丘。大曠野中有一大池。有諸大象入彼池中。以鼻拔取池中藕根。淨抖擻已。用水洗之。然後乃食。身體肥盛。極得氣力。諸小象等亦復食藕。不知抖擻并及水洗。合[<a href='javascript:showpic("../fontimg/005204.gif")'>泥/土</a>]出食。後轉羸瘦。無有氣力。若死若近死。爾時世尊而說偈言<p class='lg'>　大象入池時　　以鼻拔藕根<br>　抖擻洗去泥　　然後方食之<br>　若有諸比丘　　具修清白法<br>　若受於利養　　無過能染著<br>　是名修行者　　猶如彼大象<br>　不善解方便　　後受於過患<br>　後受其苦惱　　如彼小象等　</p><p>諸比丘聞佛所說。歡喜奉行<p class='lg'>　阿難與結髮　　及以二陀驃<br>　賊并散倒吒　　拔彌．慚愧根<br>　苦子并覆瘡　　小大食藕根　</p><p class='juan'>
別譯雜阿含經卷第一</p>
</body></html>
