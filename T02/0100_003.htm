<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p class='juan'>
別譯雜阿含經卷第三<p><span class='byline'>　　　　失譯人名今附秦錄</span><br><p><b>　　<A NAME="n1459"></A>初誦第三</b></p>
<p><b>　　<A NAME="n1460"></A>（四三）</b><p>如是我聞。一時佛在舍衛國祇樹給孤獨園。爾時世尊告諸比丘。昔阿修羅。集諸四兵象馬車步。悉皆嚴備鬥戰之具。欲詣忉利天宮。與諸天共鬥。爾時帝釋。聞阿修羅莊嚴四兵。即告須毘羅天子。我聞阿脩羅莊嚴四兵。汝亦莊嚴四兵。往與共鬥。須毘羅白言。此事最善。作是語已。縱逸著樂。不憶此事。帝釋聞阿脩羅已來出城。復召須毘羅言。阿脩羅今已出城。汝可莊嚴四兵往彼共鬥。須毘羅白言。憍尸迦。此是善事。須毘羅。仍爾著樂。不修戰備。阿脩羅莊嚴四兵。已至須彌山上。漸欲近來。帝釋復言。我聞阿修羅漸來逼近。汝將四兵。可往擊之。須毘羅即說偈言<p class='lg'>　若有清閑無事處　　唯願與我如此處　</p><p>帝釋即說偈答言<p class='lg'>　若有如此閑樂處　　汝當將我共至彼　</p><p>須毘羅復說偈言<p class='lg'>　我今懈怠不欲起　　雖具聞知不莊嚴<br>　天女五欲光四塞　　唯願帝釋與此願　</p><p>帝釋以偈答言<p class='lg'>　若有如此懈墮處　　百千天女而圍遶<br>　五欲自恣受快樂　　汝若往彼與我俱　</p><p>須毘羅復說偈言<p class='lg'>　天王若無事役處　　與我無苦受斯樂　</p><p>帝釋以偈答言<p class='lg'>　汝須毘羅有如是　　我當與汝同是樂<br>　頗曾見聞無事業　　而得生活受樂者<br>　汝今若有如是處　　可疾速往可隨汝<br>　汝當畏事好閑處　　應當速疾向涅槃　</p><p>聞是語已。須毘羅即集四兵。出與阿脩羅戰。時諸天得勝。阿脩羅退壞。阿脩羅已種種莊嚴而來還宮。佛告諸比丘。釋提桓因處天王位。得大自在。猶自精勤。讚嘆精進。況復汝等。信心出家。被服法衣。而當不勤精進。讚嘆精進。若能精進。讚嘆精進。如是為應出家之法。佛說是已。諸比丘。聞佛所說。歡喜奉行<p><b>　　<A NAME="n1461"></A>（四四）</b><p>如是我聞。一時佛在舍衛國祇樹給孤獨園。爾時世尊告諸比丘。往昔之時。遠於聚落阿練若處。多有諸仙。在中而住。離仙處不遠。有天阿脩羅。而共戰鬥。爾時毘摩質多羅阿脩羅王。著五種容飾。首戴天冠。捉摩尼拂。上戴華蓋。帶於寶劍。眾寶革屣。到仙人住處。行不由門。從壁而入。亦復不與諸仙言語共相問訊。還從壁出。爾時有一仙人。而作是語。毘摩質多羅等。無恭敬心。不與諸仙問訊共語。從壁而出。復有一仙。而作是言。阿脩羅等。若當恭敬問訊諸仙。應勝諸天今必不如。有一仙問言。此為是誰。有一仙言。此是毘摩質多阿脩羅王。仙人復言。阿脩羅法。知見微淺。無有法教。無尊敬心。猶如農夫。諸天必勝。阿脩羅負。爾時帝釋。後到仙邊。即捨天王五種容飾。從門而入。慰勞諸仙。遍往觀察。語諸仙言。盡各安隱無諸惱耶。問訊已訖。從門而出。復有一仙問言。此為是誰。安慰問訊。周遍察行。然後乃出。甚有法教。容儀端正。一仙答言。此是帝釋有一仙言。諸天極能敬順。為行調適諸天必勝。阿脩羅負。毘摩質多羅。聞諸仙讚嘆諸天。毀呰阿脩羅。甚大瞋恚。諸仙聞已。往詣阿脩羅所語言。我等聞爾甚大瞋忿。即說偈言<p class='lg'>　我等故自來　　欲乞索所願<br>　施我等無畏　　莫復生瞋忿<br>　我等若有過　　願教責數我　</p><p>毘摩質多以偈答言<p class='lg'>　不施汝無畏　　汝等侵毀我<br>　卑遜求帝釋　　於我生毀呰<br>　汝等求無畏　　我當與汝畏　</p><p>爾時諸仙以偈答言<p class='lg'>　如人自造作　　自獲於果報<br>　行善自獲善　　行惡惡自報<br>　譬如下種子　　隨種得果報<br>　汝今種苦子　　後必還自受<br>　我今乞無畏　　逆與我怖畏<br>　從今日已往　　使汝畏無盡　</p><p>諸仙面與阿脩羅語已。即乘虛去。毘摩質多羅。即於其夜。夢與帝釋交兵共戰。生大驚怕。第二亦爾。第三夢時。帝釋軍眾。果來求戰。時毘摩質多。即共交兵。阿脩羅敗。帝釋逐進。至阿脩羅宮。爾時帝釋。種種戰諍。既得勝已。詣諸仙所。諸仙在東。帝釋在西相對而坐。時有東風仙人向帝釋即說偈言<p class='lg'>　我身久出家　　腋下有臭氣<br>　風吹向汝去　　移避就南坐<br>　如此諸臭氣　　諸天所不喜　</p><p>爾時帝釋以偈答言<p class='lg'>　集聚種種華　　以為首上鬘<br>　香氣若干種　　能不生厭離<br>　諸仙人出家　　氣如諸華鬘<br>　我今頂戴受　　不以為厭患　</p><p>佛告諸比丘。帝釋居天王位。長夜恭敬諸出家者。汝諸比丘。以信出家。亦應當作如是欽敬。佛說是已。諸比丘。聞佛所說。歡喜奉行<p><b>　　<A NAME="n1462"></A>（四五）</b><p>如是我聞。一時佛在舍衛國祇樹給孤獨園。爾時釋提桓因。顏色殊妙。過於人天。於其中夜。來至佛所。稽首佛足。在一面坐。時祇洹中。晃然大明。踰於晝日爾時釋提桓因。即說偈言<p class='lg'>　除滅何事安隱眠　　滅除何物無憂愁<br>　滅何一法瞿曇讚　　唯願為我法眾疑　</p><p>爾時世尊說偈答言<p class='lg'>　滅除瞋恚安隱眠　　滅除瞋恚無憂愁<br>　去除瞋恚棘毒根　　汝今帝釋應當知<br>　如是瞋恚壞美善　　除滅上事聽所讚　</p><p>釋提桓因。聞佛所說。遶佛三匝。歡喜奉行<p><b>　　<A NAME="n1463"></A>（四六）</b><p>如是我聞。一時佛在舍衛國祇樹給孤獨園。爾時佛告諸比丘。月八日。四天王遣使者案行天下。伺察世間。有慈孝父母。敬順尊長。奉事沙門婆羅門。修於善法。及行惡者。是故宜應修行善法。滅除眾惡。撿情守戒。至十四日。四天王。復遣太子案行天下。至十五日。四天王自案行伺察。亦復如是。時四天王。既伺察已。往帝釋善法堂上。啟白帝釋并語。諸天世間人中。多有不孝父母。不敬沙門婆羅門者。不奉事師及家尊長。乃至無有多持戒者。爾時帝釋。及諸天眾。聞斯語已。慘然不樂。諸天咸作是言。損諸天眾。益阿脩羅。若世間中。有人常能孝順父母。供養沙門婆羅門。乃至多能持戒。四天王上啟帝釋。時諸天等。極大歡喜。咸作是言。世間人中。修行善事。極為賢善。作所應作。增益諸天。損阿脩羅。帝釋歡喜。即說偈言<p class='lg'>　月八十四日　　及以十五日<br>　并及神足月　　受持清淨戒<br>　是人得生天　　功德如我身　</p><p>佛告諸比丘。帝釋所說。不名善說。所以者何。若漏盡阿羅漢。所作已辦。應作是偈<p class='lg'>　月八十四日　　及以十五日<br>　并及神足月　　受持清淨戒<br>　斯人獲勝利　　功德如我身　</p><p>佛與羅漢。應說斯偈。名稱實說。名為善說。佛說是已。諸比丘。聞佛所說。歡喜奉行<p><b>　　<A NAME="n1464"></A>（四七）</b><p>如是我聞。一時佛在舍衛國祇樹給孤獨園。爾時佛告諸比丘。往昔之時。質多阿脩羅王。病患委困。時釋提桓因。往詣其所。阿脩羅語帝釋言。願汝使我病差安隱身得平健肥鮮如前。帝釋語言。汝可教我阿脩羅幻化之法。我當使汝安隱病差歡樂如前。阿脩羅言。待我問諸阿脩羅等。若可爾者。我當教汝。阿脩羅王。即問諸阿脩羅爾時其中有一諂偽阿脩羅。語毘摩質多羅言。帝釋長夜。行直善行。無諸諂偽。汝可語帝釋言。汝學阿脩羅諂偽幻者。當入盧樓地獄。帝釋若語汝言。我不學彼阿脩羅者。汝但捨去。汝患必愈。阿脩羅王。即用其語。說偈語帝釋言<p class='lg'>　千眼帝釋舍脂夫　　若知幻法必當墮<br>　於彼盧留地獄中　　滿足一劫被燒煮　</p><p>爾時帝釋。聞斯語已。即言止止。不須幻法。尋即願言。令汝病差安隱無患。佛告諸比丘。釋提桓因。雖處天位。尚不諂曲。真實行事。況汝出家。剃除鬚髮。而當不離諸諂偽事行質直乎。若行質直。應出家法。佛說是已。諸比丘聞佛所說。歡喜奉行<p><b>　　<A NAME="n1465"></A>（四八）</b><p>如是我聞。一時佛在舍衛國祇樹給孤獨園。爾時帝釋。來詣佛所。將欲還時。請受一戒。何謂一戒。若我還宮。見諸怨憎。設來害我。我於彼所。終不加害。毘摩質多羅。既聞帝釋持如是戒。便捉利劍。於路而待。時釋提桓因。聞阿脩羅在於路側捉劍而待。遙語阿脩羅言。止止。汝今自縛。毘摩質多語帝釋言。汝於佛所。受一戒言。若我還宮。見諸怨憎。設彼害我。我於彼所。終不加惡。豈可不受如是戒耶。帝釋答言。我雖受戒。語汝住住。汝今自縛。如是之言。於戒無犯。毘摩質多羅言。憍尸迦放我。帝釋語言。汝作咒誓。更於我所。不為怨疾。我當放汝。毘摩質多羅。即說誓言<p class='lg'>　貪瞋妄語謗賢聖　　如是惡報使我得　</p><p>爾時帝釋。聞斯誓已。即語毘摩質多羅言。我今放汝。釋提桓因。還至佛所。頂禮佛足。白佛言。世尊毘摩質多羅。聞我受戒。即捉利劍。在於路側。伺圖於我。時我遙語阿脩羅言。止止。汝今自縛。毘摩質多。即語我言。汝於佛所。受於一戒。若我還宮。見有怨憎。設來害我。我於彼所。終不加惡。豈可不受如是戒耶。我即答言。我雖受戒。但語汝住。汝今自縛。如是之言。於戒無犯。毘摩質多羅。即語我言。憍尸迦放我。我即語言。汝可重誓。更於我所。莫生憎疾。我當放汝。時毘摩質多羅。聞我語已。即說誓言<p class='lg'>　貪瞋妄語謗賢聖　　如是惡報使我得　</p><p>我聞其誓。即放令去。帝釋復白佛言。此阿脩羅。作重誓已。從今已後。更不作於怨憎惡耶。佛告帝釋。阿脩羅。設不作誓猶不為惡。況作誓已。爾時帝釋。聞佛所說。踊躍歡喜。即於坐沒。尋還天宮<p><b>　　<A NAME="n1466"></A>（四九）</b><p>如是我聞。一時佛在舍衛國祇樹給孤獨園。爾時佛告諸比丘。昔於一時。帝釋與阿脩羅戰。當于爾時。諸天不如。阿脩羅勝。爾時帝釋。見已不如。尋即迴駕。欲還天宮。於其道中。見苦娑羅樹。時樹上有金翅鳥巢。爾時帝釋。即敕御者摩得梨言。此巢中有二鳥卵脫能傷損。汝可迴車避於此樹。帝釋即向摩得梨。而說偈言<p class='lg'>　汝觀樹上巢　　巢中有二卵<br>　今車若往彼　　必衝而復破<br>　我若以此身　　入阿脩羅陣<br>　喪失於身命　　終不傷鳥卵　</p><p>說是偈已。尋即迴車。時阿脩羅眾。見帝釋迴。生大恐怖。各作是言。帝釋向者詐現退散。今復迴者。必破我軍。阿修羅眾。即時退諸天逐退。迫到其城。佛告諸比丘釋提桓因。居天王位。猶能長夜。修於慈忍。汝等比丘。當如是學。諸比丘聞佛所說。歡喜奉行<p><b>　　<A NAME="n1467"></A>（五○）</b><p>如是我聞。一時佛在舍衛國祇樹給孤獨園<p>爾時釋提桓因。與拔利婆婁支阿脩羅。夜詣佛所。威光熾盛。禮佛足已。在一面坐。時彼帝釋。毘婁支光明。普照祇洹。猶如晝日。時拔利毘婁支。在一面坐。而說偈言<p class='lg'>　夫人常精進　　所求必使得<br>　既求得義理　　安隱受快樂　</p><p>帝釋亦說偈言<p class='lg'>　夫人常精進　　所求必使得<br>　既求得事業　　修忍最為勝　</p><p>爾時帝釋。白佛言。世尊我等所說。何者利益。何者無利。佛告帝釋。善分別者。皆是善說。汝等今當聽我所說。即說偈言<p class='lg'>　一切眾生皆為利　　各各隨心之所欲<br>　等同利欲適願樂　　夫人精勤求必得<br>　既得事業忍最勝　　是故應當修行忍　</p><p>帝釋毘婁支。聞佛所說。禮佛足已。即於彼處。而沒還宮<p><b>　　<A NAME="n1468"></A>（五一）</b><p>如是我聞。一時佛在王舍城伽蘭陀竹林。爾時王舍城中。有一貧人。極為窮困。甚可憐愍。於佛法中。生清淨信。能淨持戒。少讀誦經。亦能小施。有此四事因緣果報。身壞命終。生忉利天勝妙善處。此新生天。有三事勝。一色貌勝。二名稱勝。三壽命勝。諸天見已。皆共恭敬。往帝釋所。白帝釋言。有新生天。有三事勝於餘諸天。帝釋言。我先曾見。彼新生天。本為人時。貧窮困苦。極為寒悴。直以信心。向於三寶。能淨持戒。少多修施。今得生此忉利天上。爾時帝釋。即說偈言<p class='lg'>　若於三寶生淨信　　其心堅固不動轉<br>　持所受戒不毀犯　　當知此人不名貧<br>　名為智慧壽命人　　以敬無上三寶故<br>　得生天上受勝樂　　是故應當作斯學　</p><p>爾時諸天。聞此偈已。歡喜信受。作禮還宮<p><b>　　<A NAME="n1469"></A>（五二）</b><p>如是我聞。一時佛在王舍城耆闍崛山中。爾時王舍城有九十六種外道。各各祠祀。設有檀越。信心於外道遮勒者。言當先供養我師遮勒。若信外道婆羅婆寔者。亦言先當供養我師婆羅婆寔。若信外道乾陀者。咸言先與我師乾陀大嚫後與餘者。若信外道名三水者。言當供養我師三水。若信外道名老聲聞者。言先供養我師老聲聞。若信外道大聲聞者。亦言供養我師大聲聞。若信佛者。咸言應先供養我師如來及以眾僧。是釋提桓因。作是念言。今王舍城人。生大邪見。佛僧在世。若生邪見。名為不善。帝釋爾時尋自變身。為老婆羅門。容貌端正。乘以白車。駕以白馬。諸摩納等。圍遶在右。向於寺場。當中直過。時王舍城人。咸作是念。今老婆羅門。先向何處。我等隨從。爾時帝釋。知諸人等心之所念迴車南旋。向靈鷲山。到諸乘駕所住之處。於中而止。下車前進。往至佛所。頂禮佛足。在一面坐。爾時帝釋。即說偈言<p class='lg'>　轉法輪聖王　　能度苦彼岸<br>　無怨憎恐怖　　我今稽首禮<br>　設人欲修福　　當於何處施<br>　又欲精求福　　應生淨信敬<br>　今日修布施　　來世得善報<br>　於何福田中　　少施獲大果　</p><p>爾時世尊。在耆闍崛山中。為天帝釋。敷演祠中。最為勝者。以偈答言<p class='lg'>　四果及四向　　禪定明行足<br>　功德力甚深　　猶如大海水<br>　此名為實勝　　調御之弟子<br>　於大黑闇中　　能燃智慧燈<br>　常為諸眾生　　說法而示道<br>　是名僧福田　　廣大無涯際<br>　若施斯福田　　是名為善與<br>　若祀斯福田　　是名為善祀<br>　焚物而祭天　　徒費而無補<br>　不名為善燒　　若於福田所<br>　少作諸功業　　後獲大富利<br>　乃名為善燒　　帝釋應當知<br>　是名良福田　　施僧次一人<br>　後必獲大果　　此事是時說<br>　世間解所說　　無量功德佛<br>　以百偈讚僧　　祠祀中最上<br>　無過僧福田　　若人種少善<br>　獲報無有量　　是以善丈夫<br>　應當施於僧　　能總持法者<br>　是則名為僧　　譬如大海中<br>　多有眾珍寶　　僧海亦如是<br>　多饒功德寶　　若能施僧寶<br>　是名善丈夫　　已獲歡喜信<br>　若能信心施　　當知如此人<br>　得三時歡喜　　以三時喜故<br>　能度三惡道　　除祛諸塵垢<br>　離煩惱毒箭　　淨心手自施<br>　自利亦利彼　　能設如此祠<br>　是人則名為　　世間明智者<br>　信心既清淨　　得至無為處<br>　世間之極樂　　智者得生彼　</p><p>帝釋聞是偈已。踊躍歡喜。於坐處沒。還於天宮帝釋。還宮未久之間王舍城中。長者婆羅門。即從坐起。偏袒右肩。右膝著地。合掌向佛。而白佛言。唯願世尊。及比丘僧。於明晨朝。受大祠歡喜請。爾時如來。默然許之。時王舍城婆羅門長者知佛默然受已請已。頂禮佛足。各還所止。時諸人等。既還家已。各各辦諸香美飲食清淨香潔供設。辦已晨朝敷座具行淨水。遣使往詣靈鷲山中。白世尊言。食時已到。爾時如來。著衣持缽。眾僧圍遶。世尊在前。往詣彼城。到大祠所。既至彼已。如來敷座。於僧前坐。彼城中人。敷好床座。與僧而坐。爾時諸長者等。察眾坐定。各行淨水。諸婆羅門長者。手自斟酌種種香美飲食。時諸人等。各各勸益<p>爾時世尊。觀諸眾僧。飯食已訖。即時收缽。付於阿難。時諸人等。各自敷座。在佛前坐。專心敬仰。求欲聽法。爾時如來。讚其所施。而說偈言<p class='lg'>　婆羅門經書　　祠祀火為最<br>　外道典籍中　　婆比室為最<br>　於諸世人中　　王者最為首<br>　百川眾流中　　巨海名為最<br>　星辰諸宿中　　月光名為最<br>　於眾明之中　　日光最為最<br>　上下及四方　　世間及天人<br>　諸賢聖眾中　　佛最第一尊　</p><p>爾時世尊。為王舍城人。種種說法。示教利喜。諸人踊躍。從坐而退。佛說是已。諸比丘聞佛所說。歡喜奉行<p class='lg'>　須毘羅仙人　　滅瞋月八日<br>　病并持一戒　　鳥巢及婆梨<br>　貧人及大祠　</p><p><b>　　<A NAME="n1470"></A>（五三）</b><p>如是我聞。一時佛在俱薩羅國。漸次遊行。至舍衛城祇樹給孤獨園。時波斯匿王。聞佛來至舍衛國祇樹給孤獨園。往詣佛所。稽首問訊。在一面坐。而白佛言。世尊我昔聞。爾出家求道。要成無上至真等正覺。汝為實有如是語耶。將非他人謬傳者乎。為是譏嫌。致於毀呰。作此語也。佛告波斯匿言。如此語者。是真實語。非為毀呰亦非增減。實是我語。實如法說。非非法說。一切外人。亦無有能譏嫌我者。波斯匿王復作是言。我雖聞爾有如此語。猶未能信。何故不信。自昔諸人。有久出家。耆老宿舊。諸婆羅門。富蘭那迦葉．末伽梨俱賒梨子．刪闍耶毘羅邸子．阿闍多翅舍欽婆羅．迦據多迦栴延．尼乾陀闍提弗多羅。彼諸宿舊。尚自不信得阿耨多羅三藐三菩提。況汝年少而出家未久。而當得乎。佛言大王。世有四事。小不可輕。何者為四。一者王子雖小。最不可輕。二龍子雖小。亦不可輕。三火雖小。亦不可輕。四比丘雖小。亦不可輕。爾時世尊。即說偈言<p class='lg'>　王者雖為小　　具習諸技藝<br>　生處既真正　　亦不雜鄙穢<br>　有大美名稱　　一切悉聞知<br>　如此雖言小　　其實不可輕<br>　欲護己命者　　不應輕於小<br>　剎利雖云小　　法應紹王位<br>　既紹王位已　　法當行謫罰<br>　是以應敬順　　不宜生輕慢<br>　於諸聚落中　　及以閑靜處<br>　若見小龍子　　形狀雖微細<br>　能大亦能小　　亦復能興雲<br>　降注於大雨　　若以小故輕<br>　必能縱毒螫　　欲護身命者<br>　不宜輕於彼　　為於己利故<br>　宜應自擁護　　亦如有小小<br>　若具於眾緣　　猛炎甚熾盛<br>　遇於大暴風　　能焚燒山野<br>　既焚林野已　　遇時還復生<br>　欲護己命者　　不應輕小火<br>　若於淨戒所　　惡口加罵辱<br>　其身及子孫　　一切皆毀謗<br>　於未來世中　　當同受惡報<br>　是故應自護　　莫以惡加彼<br>　剎利具技藝　　龍子及與火<br>　比丘持淨戒　　此四不可輕<br>　為護己命故　　謹慎應遠離　</p><p>爾時波斯匿王。聞此語已。其心戰慄。身毛為豎。即從坐起。偏袒右肩。合掌向佛白佛言。世尊。我於今者。實有過罪。自知毀犯。譬如嬰愚狂癡無知所作不善。唯願世尊。憐愍我故。聽我懺悔。佛告波斯匿王言。我今愍汝聽汝懺悔。時波斯匿王。既蒙懺悔。心大歡喜。作禮而去<p><b>　　<A NAME="n1471"></A>（五四）</b><p>如是我聞。一時佛在舍衛國祇樹給孤獨園。爾時波斯匿王。稟性仁孝。母初崩背。哀號戀慕。不自堪勝。燒葬母已。便自沐浴。衣髮故濕。於日中時。往詣佛所。禮佛足已。在一面坐。佛告王曰。王從何來。衣髮故濕。波斯匿王白佛言。世尊。我之慈母。情特尊敬。一旦崩背。我送母喪。遠至曠野。殯葬已訖。新浴洗故。衣髮猶濕。佛告大王。汝於母所。極愛敬不。王即答言。實為愛敬。設令有人。能使我母還得活者。我以象軍車軍馬軍步軍。悉以與之。續我母命。心無悔恨。設以半國賞之。亦不生恨。王復言曰。佛語誠實。一切生者。會必歸死。佛言。實爾實爾。生必有死。五趣四生。無不終者。王者臣民婆羅門眾。會歸當死。灌頂人王。威力自在。統領國土。會歸終沒。轉輪聖王。王四天下。七寶具足。亦會當死。五通神仙。在於山藪。飲水食果。亦歸於死。三十三天。極受快樂。光色熾盛。處天宮殿。壽命延長。亦歸終沒。諸羅漢等。捨於重擔。逮得己利。盡諸有結。心得自在。正智解脫。後邊之身。亦歸散滅。諸辟支佛。獨一無侶。常在閑靜。亦當散滅。諸佛正覺。具於十力。有四無畏。得四無礙。能師子吼。身亦無常。會歸散滅。佛言大王。我為大王。種種分別生必有死。略而言之。無生不終。佛即說偈言<p class='lg'>　一切生皆死　　壽命必歸終<br>　隨業受緣報　　善惡各獲果<br>　修福上昇天　　為惡入地獄<br>　修道斷生死　　永入於涅槃<br>　非空非海中　　非入山石間<br>　無有地方所　　脫之不受死<br>　諸佛與緣覺　　菩薩及聲聞<br>　猶捨無常身　　何況諸凡夫　</p><p>時波斯匿王。聞佛所說。心開意解。更不憂愁。歡喜而去。佛說是已。諸比丘聞佛所說。歡喜奉行<p><b>　　<A NAME="n1472"></A>（五五）</b><p>如是我聞。一時佛在舍衛國祇樹給孤獨園。爾時波斯匿王。在空閑處。獨靜思惟。夫為人者。云何愛己。云何惡己。復作是念。若身口意。行於善業。遠離諸惡。名是愛己。若身口意。行不善業。作眾惡行。名不愛己。波斯匿王。思惟是已。從靜處起。往詣佛所。頂禮佛足。在一面坐。即白佛言。世尊我獨靜處。作是思惟。云何名愛己。云何不愛己。若能於身口意行善。是名愛己。若身口意。行不善業。名不愛己。佛言。大王實爾。若人身口意行惡者。是名不愛己。何以故。彼為惡者。雖有怨讎。不必速能有所傷害。自造惡業。毀害甚深。是以自作惡業。名為不愛己。又有為己故作殺盜婬。是為損己。若人身口意行善者。設作是念。我捨所愛居家妻子。名不愛己。實是愛己。何以故。如此之人。雖有親友父母兄弟。恩徹骨髓。至其衰老。不能得救。要自身口意修行善。能自濟度。是名愛己。佛即說偈言<p class='lg'>　若人自愛己　　不以惡加彼<br>　無有造作惡　　得於快樂者<br>　若人自愛己　　應修諸善業<br>　速疾能獲得　　種種諸快樂<br>　夫欲愛己者　　應當自擁護<br>　譬如邊表城　　曠野多賊盜<br>　得值無難時　　應當自隱藏<br>　若其失無難　　值難苦無窮　</p><p>佛說是已。諸比丘聞佛所說。歡喜奉行<p><b>　　<A NAME="n1473"></A>（五六）</b><p>如是我聞。一時佛在舍衛國祇樹給孤獨園。爾時波斯匿王。於空閑處。作是思惟。云何護己。云何不護己。復自念言。若人修善。名為護己。若人行惡。名不護己。思惟是已。即從坐起。往詣佛所。禮佛足已。在一面坐白佛言。世尊。我於靜處。作是思惟。云何護己。云何不護己。復作是念。若修善行。名為護己。若行不善。名不護己。佛告大王。實爾實爾。若以四兵象兵馬兵車兵步兵。圍遶自身。不名護己。何以故。非內護故。若人身口意善。雖無四兵。是名護己。何以故。有內護故。此內護者。勝於外護。故名護己。佛即說偈言<p class='lg'>　若人欲自護　　常護身口意<br>　修行於善法　　有慚亦有愧<br>　不護三業者　　邪見及眠睡<br>　障蔽諸善法　　隨從於惡魔<br>　則為自毀傷　　是以應自護<br>　修定及智慧　　常念佛所教　</p><p>佛說是已。諸比丘聞佛所說。歡喜奉行<p><b>　　<A NAME="n1474"></A>（五七）</b><p>如是我聞。一時佛在舍衛國祇樹給孤獨園。爾時波斯匿王。於閑靜處。作是思惟。世界之中。少有能得富貴財業。設得財業。不尚驕奢。貞廉知足。節於嗜欲。不惱眾生。如是人少。世界多有眾人。得勝財業。驕逸自恣。貪嗜於欲。加惱眾生。如是人多。波斯匿王。於閑靜處。思惟是已。從坐而起。往詣佛所。頂禮佛足。在一面坐。即白佛言。世尊。我於靜處。作是思惟。世界之中。若設有人。得勝財業。心自知足。能不驕恣。不嗜於欲。不惱於人。如是人少。若復有人。得勝基業。憍逸自恣。貪嗜於欲。加惱眾生。如是人多。佛言大王。實爾實爾。世界之中。多有眾人。得封祿已。憍慢自恣。貪嗜於欲。苦楚眾生。如是愚人。長夜受苦。得大損減。命終之後。必入地獄。佛言大王。譬如魚師及其弟子於捕魚法。善巧方便。以細密網。截流而拖。魚鱉黿鼉。水性之屬。為網所得。此水性等。入網之者。悉皆集在魚師之手。牽挽旋轉。任魚師意。世間之中。多有眾人。得勝封祿。憍慢自恣。貪嗜五欲。加惱眾生。亦復如是。所以者何。如斯愚人。即入魔網。為網所獲。周迴舉動。住魔所為。爾時世尊。即說偈言<p class='lg'>　縱逸著事業　　荒迷嗜五欲<br>　不知有惡果　　如魚入密網<br>　此業已成就　　極受大苦惱　</p><p>佛說是已。諸比丘聞佛所說。歡喜奉行<p><b>　　<A NAME="n1475"></A>（五八）</b><p>如是我聞。一時佛在舍衛國祇樹給孤獨園。爾時波斯匿王。於閑靜處。作是思惟。世界之中。少有於人。得勝封祿。而不憍恣。不嗜五欲。不惱眾生。世界之中。多有眾人。得勝基業。憍慢自恣。貪嗜五欲。加惱眾生。思惟是已。從坐處起。即詣佛所。頂禮佛足。在一面坐。白佛言。世尊。我今靜處。作是思惟。世界之中。少有眾人。得勝基業。不憍恣。不貪五欲。不惱眾生。多有眾人。得勝基業。貪嗜五欲。加惱眾生。佛言大王。如是如是。實如汝語。譬如獵師。鑿阱捕鹿。驅入阱中。隨意而取。世界之中。多有眾人。得勝基業。憍逸自恣。貪嗜五欲。苦楚眾生。亦復如是。如斯愚人。入於魔阱。從魔所為。當入地獄長夜受苦。爾時世尊。即說偈言<p class='lg'>　縱逸著事業　　荒迷嗜五欲<br>　不知後惡果　　如鹿入深阱<br>　極受諸苦惱　　行此惡業者<br>　悲苦更苦報　　悔恨何所及<br>　修於善業者　　後獲妙果報<br>　臨終情歡豫　　後則無悔恨　</p><p>佛說是已。諸比丘聞佛所說。歡喜奉行<p><b>　　<A NAME="n1476"></A>（五九）</b><p>如是我聞。一時佛在舍衛國祇樹給孤獨園。爾時波斯匿王。往詣佛所。頂禮佛足。在一面坐。即白佛言。世尊。有一長者。名摩訶南。其家巨富。多饒財寶。佛問王曰。云何大富。王白佛言。彼長者家。金銀珍寶。數千萬億。不可稱量。況復餘財。雖有財富。不能飲食。所可食者。雜糠麤澀。若作羹時。渾煮薑罷煮已。還取賣為財用。所可衣者。唯著麤布。五總疏弊。以為內衣。乘朽故車。連綴樹葉。以為繖蓋。未曾見其施沙門婆羅門貧窮乞兒。若欲食時。要先閉門。恐諸沙門婆羅門等來從其乞。佛言大王。如此之人。非善丈夫。何以故。得斯財富不能開意正直受樂。又復不能孝養供給妻子。亦不賜與奴婢僕使。又不時時施諸沙門婆羅門。亦復不求上業生天之報。譬如鹵地。有少汪水。以鹹苦故。無能飲者。乃至竭盡。世間愚夫。亦復如是。大得財業。不能施用。身自受樂。亦復末能供養父母及與妻子。并其眷屬。奴婢僕使。親友知識。悉不惠與。雖豐財寶。都無利益。佛言大王。善丈夫者。得於財業。能自施用。正直受樂。亦能供養師長父母。及與妻子。并其眷屬。奴婢僕使。親友知識。乃至供養沙門婆羅門貧窮乞丐。悉能惠施。如斯善人。所得財寶。名為上業。作快樂因生天之緣。此人聚財。成就大善。譬如近城村邑聚落。有清冷池。流出好水。四邊平正。多饒林樹。種種華果有柔軟草。遍布其地。一切眾人。皆得洗浴。并獲好飲。飛禽走獸。翱翔嬉樂。善健丈夫。亦復如是。乃至生天。成就大善。爾時世尊。即說偈言<p class='lg'>　譬如鹹鹵土　　中有冷汪水<br>　鹹苦不可飲　　後自煎涸盡<br>　儜夫亦復爾　　雖有多財寶<br>　不能自衣食　　亦不施他人<br>　是名為儜者　　有財能布施<br>　譬如平博地　　有好清流池<br>　林亦甚蔚茂　　人獸同快樂<br>　是名為智者　　如似大牛王<br>　生則受快樂　　死則生天上　</p><p>佛說是已。諸比丘聞佛所說。歡喜奉行<p><b>　　<A NAME="n1477"></A>（六○）</b><p>如是我聞。一時佛在舍衛國祇樹給孤獨園。爾時城中有大長者。名摩訶男。無有子胤。遇患命終。爾時國法。若不生男。命終之後。家財入官。以是之故。摩訶南所有財產。應入國主。時波斯匿王。身體坌塵。往詣佛所。既頂禮已。卻坐一面。佛告王曰。今日何故。身體坌塵。顏容改常。而來至此。波斯匿王。白佛言。世尊。舍衛城中。有大長者。名摩訶南。昨日命終。以無子故。所有財寶。稅入于宮。視其財寶。冒涉風塵。是以坌身。佛問王曰。摩訶南。實巨富耶。王即答言。實爾世尊。云何大富。金銀珍寶。數千億萬。不可稱計。況復餘財。雖有珍寶。多諸儲積。以慳貪故。惜不噉食。所可食者。秕稗雜糠。極為麤澀。若作羹時。煮薑一罷。煮已還取賣為財用。所可著者。唯衣麤布。五總麤弊。以為內衣。乘朽故車。進綴樹葉。以為繖蓋。未曾見其修少布施沙門婆羅門<span class='corr'>貧</span>窮乞兒。佛言。如此愚人。非善丈夫。何以故。雖有財寶。不能開意正直受樂。又復不能供養父母及與妻子。亦不賜與奴婢僕使。不時時施與沙門及婆羅門。亦復不求生天善報。佛告王曰。此摩訶南。乃往昔時。已曾於多伽羅瑟辟支佛所。種少善根。爾時布施飲食。不至心施。不信心施。不手自施。不恭敬施。撩擲而與。布施已訖。後復生悔。作是念言。我之飲食。云何與此剃頭沙門。不如自與家中僕使。於其捨身。得生舍衛城第一巨富大長者家。雖復生彼富長者家。由先施食有悔心故。自然不喜著好衣裳。亦復不喜食於美食。鞍馬車乘嚴飾之具。悉不喜樂。大王當知。摩訶南。於昔往日。其家豪富。為錢財故。殺異母弟。以是因緣。入於地獄。無量年歲受諸苦惱。由是之故。錢財七返常沒於官。摩訶南。於多伽羅瑟辟支佛所。施食因緣。受福已盡。如大罪人。捨身之後。入于地獄。摩訶南捨身。亦復如是。入大叫喚地獄。時波斯匿王。復白佛言。世尊。彼摩訶南。捨身實入大叫喚地獄耶。佛言。實入。時王聞已。悲泣流淚。王整衣服。偏袒右肩。合掌說偈<p class='lg'>　錢財穀帛并珍寶　　奴婢僕使及眷屬<br>　一切無隨無隨者　　亦不能取其少分<br>　為死所侵捨故尸　　一切財寶雖羅列<br>　都無一物是儲有　　亦復不能持少去<br>　為有何物隨逐人　　譬如有影隨其形<br>　善惡受報必不失　　唯此隨人猶如影　</p><p>爾時世尊以偈答言<p class='lg'>　善惡隨逐人　　譬如影隨形<br>　隨其所趣向　　未曾相捨離<br>　譬如少資糧　　越險增苦惱<br>　行惡亦如是　　不能至善徑<br>　譬如豐資糧　　安樂越險道<br>　修福者亦爾　　安隱至善處<br>　譬如久別離　　至於曠遠處<br>　安隱得還家　　其心甚悅豫<br>　妻子及眷屬　　歡喜極快樂<br>　修善者亦爾　　善業來迎接<br>　亦如離眷屬　　會合得歡喜<br>　是以應積善　　當為後世故<br>　欲得後世福　　應修行正行<br>　今不被譏呵　　後受於快樂　</p><p>佛說是已。諸比丘聞佛所說。歡喜奉行<p><b>　　<A NAME="n1478"></A>（六一）</b><p>如是我聞。一時佛在舍衛國祇樹給孤獨園。當于爾時。波斯匿王。欲設大祀。養千牛王皆繫於柱。并及[<a href='javascript:showpic("../fontimg/072352.gif")'>犛-未+牙</a>]牛水牛乳牛犢及小牛。盡各數千。牂羖羊等。亦復數千。種種畜生皆繫祀場。時餘國中。諸婆羅門。聞王大祀。自遠而至。進集舍衛城。時眾多比丘。於其晨朝。著衣持缽。入城乞食。聞波斯匿王。欲設大祀。養千牛王。并及犛牛水牛乳牛小牛及犢。盡各數千。牂羖羊等。亦復數千。如是種種。諸畜生等。皆悉繫著於彼祀場。又聞餘國諸婆羅門。斯波斯匿王。施設大祀。一切雲集。在舍衛城。諸比丘。乞食已訖。攝於衣缽。洗足已去。往詣佛所。頂禮佛足。在一面坐。白佛言。世尊。我等今日入城乞食。聞如是事。爾時世尊。聞是語已。即說偈言<p class='lg'>　月月百千祀　　修此以求福<br>　不如一信佛　　十六分中一<br>　月月百千祀　　修此以求福<br>　不如一信法　　十六分中一<br>　月月百千祀　　修此以求福<br>　不如一信僧　　十六分中一<br>　月月百千祀　　修此以求福<br>　不如一慈心　　十六分中一<br>　月月百千祀　　修此以求福<br>　不如憐眾生　　十六分中一<br>　月月百千祀　　修此以求福<br>　不如憐鬼神　　十六分中一<br>　月月百千祀　　不如一善心<br>　憐愍畜生類　　十六分中一<br>　月月百千祀　　不如於佛說<br>　生信而愛樂　　十六分中一<br>　假使修諸祀　　及與事火法<br>　修此欲求福　　行此諸祠祀<br>　滿足一年中　　不如正身立<br>　一禮敬向佛　　四分中之一　</p><p>佛說是已。諸比丘聞佛所說。歡喜奉行<p><b>　　<A NAME="n1479"></A>（六二）</b><p>如是我聞。一時佛在舍衛國祇樹給孤獨園。爾時波斯匿王。收攝剎利毘舍首陀羅沙門婆羅門。持戒破戒出家。乃至伎兒旃陀羅等。悉皆繫閉。時諸比丘。入城乞食。聞如是上事。食已洗足。往詣佛所。頂禮佛足。在一面坐。白佛言。世尊。我等。入城乞食。聞波斯匿王。收攝剎利毘舍首陀羅沙門婆羅門出家。持戒破戒。及伎兒旃陀羅等。悉皆繫閉。爾時世尊。聞斯語已。即說偈言<p class='lg'>　王者繫縛人　　以鐵木及繩<br>　賢聖觀斯事　　深知非牢縛<br>　若戀於妻子　　錢財及珍寶<br>　如是繫縛人　　堅牢過於彼<br>　妻子及財寶　　愚人生繫著<br>　其實如瀑流　　漂沒諸凡夫<br>　是以宜速逝　　趣向於解脫　</p><p>佛說是已。諸比丘聞佛所說。歡喜奉行<p class='lg'>　三菩提及母　　愛己及護己<br>　捕魚并鹿阱　　慳并及命終<br>　祠祀及繫縛　</p><p class='juan'>
別譯雜阿含經卷第三</p>
</body></html>
