<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p class='juan'>
別譯雜阿含經卷第四<p><span class='byline'>　　　　失譯人名今附秦錄</span><br><p><b>　　<A NAME="n1481"></A>初誦第四</b></p>
<p><b>　　<A NAME="n1482"></A>（六三）</b><p>如是我聞。一時佛在舍衛國祇樹給孤獨園。摩竭提國阿闍世王。將領四兵來。共波斯匿王。交陣大戰。時阿闍世王韋提希子。破波斯匿王所將軍眾。波斯匿王。單乘一車。獨得入城。時諸比丘。入城乞食。見是事已。乞食訖洗足。往詣佛所。頂禮佛足。在一面立。白佛言。世尊。我等晨朝入城乞食。見阿闍世王。及波斯匿王。各嚴四兵。極大鬥戰。波斯匿王。所將四兵。為彼所破。唯王一身。單乘一車。獨得入城。爾時世尊。聞斯事已。即說偈言<p class='lg'>　勝則多怨疾　　負則惱不眠<br>　若無勝負者　　寂滅安睡眠　</p><p>佛說是已。諸比丘聞佛所說。歡喜奉行<p><b>　　<A NAME="n1483"></A>（六四）</b><p>如是我聞。一時佛在舍衛國祇樹給孤獨園。爾時摩竭提阿闍世王。及波斯匿王。各嚴四兵。交兵大戰。波斯匿王。大破阿闍世王所將兵眾。并復擒得阿闍世王身。波斯匿王。既得勝已。與阿闍世王。同載一車。來詣佛所。頂禮佛足。時波斯匿王。白佛言。世尊。此摩竭提阿闍世王韋提希子。我於彼所。初無怨嫌。彼於我所。矞h憎嫉。然其是我親友之子。以是之故。我今欲放令得還國。佛言大王。可放令去。若能放彼王。於長夜有大利益。爾時世尊。即說偈言<p class='lg'>　力能破他軍　　還為他所壞<br>　力能侵掠人　　邏為他所掠<br>　愚謂為無報　　必受於大苦<br>　若當命終時　　乃知實有報　</p><p>佛說是已。諸比丘聞佛所說。歡喜奉行<p><b>　　<A NAME="n1484"></A>（六五）</b><p>如是我聞。一時佛在舍衛國祇樹給孤獨園。爾時波斯匿王。於閑靜處。作是思惟。佛所教法。極有義利。能得現報。無有熱惱。不待時節。能將於人到于善處。語諸人言。汝等來善示汝妙法。夫為智者。自身取證。深得解達。須善友須善同伴。睎鹵豸矷C如是善友。不向惡友。并惡知識。遠離惡伴。思惟是已。從坐處起。往詣佛所。在一面坐。白佛言。世尊。我於閑處。作是思惟。佛所教法。有大義利。能招現報。無諸熱惱。不待時節。乃至不與惡友交遊。佛告王曰。實爾實爾。佛所教法。有大義利。能招現報。乃至不與惡伴交遊。我於往時。在王舍城耆梨跋提林。爾時阿難比丘。獨在靜處。作是思惟。善知識者。梵行半體。阿難起已。來至我所。頂禮我已。而作是言。善知識者。梵行半體。非惡知識惡伴惡友。我告阿難。止止莫作是語。所以者何。夫善知識善友善伴。乃是梵行全體。又善友伴者。不與惡知識惡友惡伴。而為徒黨。何以故。我以善知識故。脫於生死。是故當知。善知識者。梵行全體。如是之事。應分別知。佛所說法。有大義利。能招現報。乃至不與惡友惡伴惡知識等。而為伴黨。爾時世尊。即說偈言<p class='lg'>　於諸善法中　　不放逸最勝<br>　若當放逸者　　賢聖所譏嫌<br>　若不放逸者　　獲於天帝位<br>　於諸天中勝　　於作無作中<br>　不放逸最勝　　若不放逸者<br>　坐禪盡諸漏　　逮得於勝果　</p><p>佛說是已。諸比丘聞佛所說。歡喜奉行<p><b>　　<A NAME="n1485"></A>（六六）</b><p>如是我聞。一時佛在舍衛國祇樹給孤獨園。爾時波斯匿王。於閑靜處。作是思惟。頗有一法。能得現利。及後世利。作是念已。往詣佛所。頂禮佛足。退坐一面。白佛言。世尊。頗有一法。能得現利。後世利不。佛告王曰。我有一法。修行增廣。現在未來。多所饒益。所謂修行。不放逸法。現得利益。來世亦利。譬如大地。能生百穀。一切草木一切善法。亦因不放逸生。不放逸增長。不放逸廣大。大王猶如大地。一切種子。因地而生。因地增廣。一切眾生。因不放逸。亦復如是。一切根香中。黑堅實香。最為第一。此事亦爾。一切善法。因不放逸。堅實香中。赤栴檀。為第一。此事亦爾。一切善法。因不放逸為本。不放逸者。是實法因。不放逸者。善法生處。一切華鬘中。乾陀婆梨琴華鬘。最為第一。一切善法中。不放逸第一。餘如上說<p>一切水生華中。青蓮華第一。一切善法中。不放逸第一。餘如上說<p>一切畜生跡中。象跡最大。一切善法中。不放逸第一。餘如上說<p>如與賊戰。能先諸鬥。名為第一。一切善法。不放逸第一。餘如上說<p>一切獸中。師子第一。善法之中。不放逸第一。餘如上說<p>一切樓觀。高波那寫。最為第一。善法之中。不放逸第一。餘如上說<p>一切閻浮提樹。閻浮提界上樹。最為第一。善法之中。不放逸為第一。餘如上說<p>一切詹婆羅樹中。鳩羅苦婆羅。最為第一。諸善法中。不放逸第一。餘如上說<p>一切波吒羅樹中。錦文芭吒羅為第一。諸善法中。不放逸第一。餘如上說<p>一切樹中。波利質多羅。為第一。諸善法中。不放逸第一。餘如上說<p>一切山中。須彌山第一。諸善法中。不放逸第一。餘如上說<p>一切金中。閻浮檀金第一。諸善法中。不放逸第一。餘如上說<p>一切妙衣。迦尸衣第一。諸善法中。不放逸第一。餘如上說<p>一切色中。白為第一。諸善法中。不放逸第一。餘如上說<p>一切鳥中金翅為第一。諸善法中。不放逸第一。餘如上說<p>一切明中。日光為第一。不放逸法。亦復如是。餘如上說<p>如上說諸修行善行。不放逸者。是其根本。是其生因。是故大王。汝今應修不放逸法。亦應依止不放逸法。王若如是。王之夫人。及以妃后。亦不放逸。王子大臣。及諸官屬。亦復如是。若不放逸。即是守護中宮內外。以不放逸故。倉庫盈滿。王不放逸。則為自護。并護一切。爾時世尊。即說偈言<p class='lg'>　不放逸最勝　　放逸多譏嫌<br>　今世不放逸　　後世得大利<br>　現利他世利　　解知二俱利<br>　是名為健夫　　明哲之所行　</p><p>佛說是已。諸比丘聞佛所說。歡喜奉行<p><b>　　<A NAME="n1486"></A>（六七）</b><p>如是我聞。一時佛在舍衛國祇樹給孤獨園。爾時波斯匿王。於閑靜處。作是思惟。世有三法。一者可憎。二不可愛。三不可追念。何謂可憎。所謂老也。何謂不可愛。所謂病也。何謂不可追念。所謂死也。波斯匿王。思惟是已。即從坐起。往詣佛所。頂禮佛已。在一面坐。白佛言。世尊。我於靜處。作是思惟世有三法。一者可憎二者不可愛。三者不可追念。何謂可憎。所謂老也。何謂不可愛。所謂病也。何謂不可追念。所謂死也。佛告王曰。如是如是。此三種法。實如王言。佛言大王。世間若無此三佛不出世。亦不說法。以有此三故。佛出世為眾說法。爾時世尊。即說偈言<p class='lg'>　王車嚴飾盛　　莊挍甚奇妙<br>　久故色毀敗　　如身必歸老<br>　實法無衰老　　展轉相付故<br>　咄哉老賊惡　　端正殊妙色<br>　汝能壞敗也　　設壽滿百年<br>　必入于死徑　　病來奪其力<br>　老將付與死　　是故常樂禪<br>　撿心勤精進　　了知生邊際<br>　勝彼魔軍眾　　度有生死岸　</p><p>佛說是已。諸比丘聞佛所說。歡喜奉行<p><b>　　<A NAME="n1487"></A>（六八）</b><p>如是我聞。一時佛在舍衛國祇樹給孤獨園。爾時波斯匿王。往詣佛所。頂禮佛足。在一面坐。白佛言。世尊。布施之時。應與何處。佛答王曰。修布施者。隨意所樂。布施於彼。王復問佛。布施何處。得大果報。佛答王曰。汝問異前。我今問汝。隨汝意答。如出軍陣。欲鬥戰時。如東方有剎利。盛壯有力。然其不能善解兵法。亦復不知善調其身。及以射術。畏憚前敵。生于驚懼。每常先退。不能住其所止之處。射箭不遠。設復射箭。終無所中。不堪處彼大陣之中。大王若鬥戰時。有如此人。王當安慰。汝親近我。當重賞賜。王能爾不。王言。世尊。我實不用如是之人。何以故。鬥戰之時。所不須故。南方有婆羅門。西方有毘舍。北方有首陀。亦復如是。如此人等。王當用不。王言。若鬥戰時。皆所不用。佛言。若鬥戰時。東方有剎利來。年在盛壯。身體丁大驍勇有力。善解兵法。兼知射術種種諸術。多諸手伎。善能調身。勇於向敵。大膽不懼。心無驚畏。見敵不退。住所住處。彎弓遠射。能中於物。箭不虛發。勇捍直進。能壞大陣。大王若鬥戰時。當用何者。王答佛言。用勇健者。何以故。鬥戰之法。須勇健故。南西北方。亦復如是。佛告大王。如是大王。若有沙門婆羅門。五支不具。不任福田。復有五支滿足。堪任福田。施得大果。得大利益。極為熾盛。果報增廣。云何名為具於五支。斷除五蓋。云斷除五蓋何。斷除欲蓋瞋恚睡眠調悔及疑。自知除五欲。名斷除五蓋。云何滿足五支。滿足無學戒定慧解脫解脫知見。若能滿足如是五支。沙門婆羅門施得大果。名大熾然。果報深廣。爾時世尊即說偈言<p class='lg'>　譬如有一人　　驍勇有大力<br>　兼善解射術　　眾技悉備知<br>　鬥戰須此人　　當厚賜財寶<br>　并與其爵賞　　不擇其種姓<br>　但錄其功勳　　大王應如是<br>　若能行善者　　柔和修忍辱<br>　能見四真諦　　得入於聖位<br>　供養黠慧者　　不應擇種姓<br>　住處悉應有　　飲食并臥具<br>　如此之供養　　應有具戒者<br>　於大洪流中　　應作浮囊筏<br>　并造作橋船　　自渡亦濟他<br>　安直多聞者　　譬如有密雲<br>　遍覆於世界　　電光甚赫曜<br>　雷音聲遠震　　降注于大雨<br>　土地普沾洽　　眾卉木叢林<br>　無不蒙潤者　　禾稼既滋茂<br>　農夫生悅慶　　如是信施主<br>　多聞能惠施　　無有慳嫉者<br>　潤澤喻飲食　　勸讓益進與<br>　如雷音遠震　　譬如降注雨<br>　大獲於子實　　能修布施者<br>　大獲於功德　　後得涅槃樂　</p><p>佛說是已。諸比丘聞佛所說。歡喜奉行<p><b>　　<A NAME="n1488"></A>（六九）</b><p>如是我聞。一時佛在舍衛國祇樹給孤獨園。爾時波斯匿王往詣佛所。頂禮佛足。在一面坐。白佛言。世尊。婆羅門種。常生婆羅門家。剎利種。常生剎利家不。佛告王曰。汝今不應作如是語。何以故。有四種人。一者從明入明。二者從明入冥。三者從冥入明。四者從冥入冥。何謂從冥入冥。若有眾生生於下賤貧窮之者。或生魁膾技巧之家或身羸瘦。其形極黑。聾盲瘖啞。諸根不具。為他作使。不得自在。如此之人。或身行惡業。或口作惡業。或心念不善。身壞命終。墮於地獄。是名從冥入冥。如從廁出復入一廁。我說此人從冥入冥。若如此人。生於下賤及魁膾技巧。或身羸瘦。其形極黑。聾盲瘖啞。諸根不具。為他走使。不得自在。是名為冥。若如此人。能身行善。能口行善。能意行善。身壞命終。得生天上。如此人。從地而起。得昇於床。從床而起。得乘於車。從車而起。得乘於馬。從馬而起。得乘於象。從象而起。得昇宮殿。以是緣故。我說從冥入明。何謂從明入冥。若有人。生於剎利家。或復生於婆羅門家。或生大長者家。多饒財寶。巨富無量。庫藏盈溢。多諸僕從。輔相大臣。親友眷屬。亦甚眾多。身形端正。有大威力。如是之人。是名為明。若此之人。身行惡業。口行惡業。意行惡業。身壞命終。墮於地獄。如人從宮殿下墮於象上。從象上下而乘於馬。從馬上下而乘於車。從車上下而坐於床。從床而下墮落於地。從地而墮墜於糞坑。我說此人從明入冥。何謂從明入明。若有人。生於剎利大婆羅門家。或生長者。多饒財寶。巨富無量。庫藏盈溢。多諸僕從。輔相大臣。親友眷屬。亦甚眾多。身形端正。有大威力。此名為明。如此之人。身行善業。口行善業。意行善業。身壞命終。得生天上。如似從一宮殿至於宮殿。從象至象。從馬至馬。從車至車。從床至床。如此之人。我說從明入明。爾時世尊即說偈言<p class='lg'>　大王汝當知　　貧窮不信者<br>　瞋恚懷嫉妒　　痚_惡覺觀<br>　邪見無恭敬　　沙門婆羅門<br>　持戒及多聞　　見則加罵辱<br>　設有少財物　　無有奉施心<br>　毀罵施與者　　如此之業緣<br>　必墮於地獄　　是業墮地獄<br>　名從闇入闇　　大王今當知<br>　貧窮好施者　　有信無瞋恚<br>　慚愧而好施　　沙門婆羅門<br>　持戒及多聞　　起敬禮問訊<br>　常行正善行　　自施讚施者<br>　受者亦讚嘆　　如是至後世<br>　生三十三天　　此名從此闇<br>　將入於明處　　大王又當知<br>　大富而不信　　心常懷瞋恚<br>　常起貪嫉妒　　邪見不恭敬<br>　沙門婆羅門　　持戒及多聞<br>　見則加罵辱　　無有奉施心<br>　從此而命終　　墮於惡地獄<br>　名從明入闇　　大王又當知<br>　大富信無瞋　　慚愧得具足<br>　能捨大慳心　　沙門婆羅門<br>　持戒及多聞　　起敬而問訊<br>　常行於正善　　自施讚施者<br>　受者所歎譽　　捨此身命已<br>　以是果報故　　生三十三天<br>　此名從於明　　而入於明處　</p><p>佛說是已。諸比丘聞佛所說。歡喜奉行<p><b>　　<A NAME="n1489"></A>（七○）</b><p>如是我聞。一時佛在舍衛國祇樹給孤獨園。波斯匿王於日中時。乘駕輦輿。往詣佛所。身體塵坌。爾時世尊而問王言。大王。何故以日中來至於此身體塵坌。王白佛言。世尊。國事廣大。眾務猥多。斷理庶訖。來詣佛所。以是之故。身體坌塵。佛言。大王。我今問汝。隨汝意答。大王。譬如有人從東方來。稟性正直。未曾虛欺。為眾所信。設語王言。今者東方有大石山。上連於天。下連於地。從東方來。其所歷處所。有林卉有生之類。悉皆摧碎。南西北方。亦復如是。皆為眾人。深生信心。亦相謂言。今者四方有大石山。一時俱至。又無孔穴可逃避處。天龍人鬼。有生之類。咸皆碎滅。甚可怖畏。佛告王曰。當於爾時。設何方計而得免難。王言。世尊。當爾之時。更無方計。唯信佛法。修行真行。更無餘方。佛言。大王。如王所說。乃至除信佛法更無餘計。大王。何故作如是語。波斯匿王白佛言。世尊。設如灌頂受王位者。象兵馬兵車兵步兵。各嚴戰具。如此大山無可共鬥。刀箭弓槊。無可用處。若以咒術。錢財貢獻。如此之事。無如之何。亦復無有求名捔力諍勝之處。是故世尊。我言應修善法遠離虛妄。除信佛法更無餘計。佛言。如是大王。如是大王。老山能壞壯年盛色。病山能壞一切強健。死山能壞一切壽命。衰耗之山能壞一切榮華富貴。妻子喪沒。眷屬分離。錢財亡失。大王。有如是四方碎壞世間隨逐於人。實如汝言。唯有修行真法。除於佛法更無餘計。爾時世尊即說頌曰<p class='lg'>　譬如四方有大山　　廣大深厚無涯際<br>　從四面來一時至　　慞惶奔走無避處<br>　象車馬兵不能拒　　咒術財寶不能卻<br>　如是大王無常山　　老病死山衰滅山<br>　殘滅一切有生類　　剎利首陀婆羅門<br>　乃至下賤真陀羅　　在家出家修梵行<br>　及以全戒至毀禁　　悉皆殘滅無遺餘<br>　是以智人應修善　　尊崇三寶行眾福<br>　身口及意常清淨　　現得名譽後生天　</p><p>佛說是已。諸比丘聞佛所說。歡喜奉行<p><b>　　<A NAME="n1490"></A>（七一）</b><p>如是我聞。一時佛在舍衛國祇樹給孤獨園。爾時波斯匿王往詣佛所。稽首佛足。在一面坐。時祇洹中有長髮梵志七人。復有裸形尼乾七人。復有一衣外道七人。身皆長大。波斯匿王見諸外道。在祇洹中。經行彷徉。時波斯匿王從坐而起。合掌敬心。向諸外道。自說我是波斯匿王。如是三說。佛告波斯匿王。何故見此長髮裸形一衣之人。如此恭敬。王言。世尊。我國有此三人。阿羅漢中。名為最勝。佛告王言。汝不善知他心所趣。云何知是羅漢非羅漢也。如共久處。用意觀察。爾乃可知。持戒破戒。雖復久處。聰智能知。愚者不知。若其父母。親里眷屬。有死亡者。可分別知。若無此事。難可了知。若遭厄難。為人強逼。令行殺害。或為女人私處逼迫。而不犯戒。可知堅實隨逐觀察。乃能可知。淨行不淨。欲試其智。聽其所說。唯有智者。善能分別。唯有智人。久處共住。爾乃可知。王即讚佛言。善哉世尊。如佛所說。久處共住。爾乃可知。持戒破戒。臨難別人。觀察其行。知淨不淨。講說議論。乃別其智凡。此上說有智能知。愚者不知。久處乃知。非可卒知。何以故。我所使人。亦使著如是形服使。遠至他國。察彼國中。或經八月。或至十月。作種種事已。還來歸國。五欲自恣。一切所作。如前無異。是以知佛所說實是善說。王又白言。世尊。我亦先知有如是事。但卒不觀察。便起恭敬。爾時世尊即說偈言<p class='lg'>　不以見色貌　　而可觀察知<br>　若卒見人時　　不可即便信<br>　相貌似羅漢　　實不攝諸根<br>　形貌種種行　　都不可分別<br>　如似塗耳鐺　　亦復如塗錢<br>　愚者謂是金　　其內實是銅<br>　如是諸人等　　癡闇無所知<br>　外相似賢善　　內心實毒惡<br>　行時多將從　　表於賢勝者　</p><p>佛說是已。諸比丘聞佛所說。歡喜奉行<p><b>　　<A NAME="n1491"></A>（七二）</b><p>如是我聞。一時佛在舍衛國祇樹給孤獨園。爾時有五國王共集一處。各相謂言。五欲之中。何者最妙。一王說曰。色為第一。次王說言。聲為第一。次王說言。味為第一。第四王言。香為第一。第五王言。細滑第一。諸王心意。人各不同。各見第一。乃相謂言。我等心意。所美不同。各競其理。可詣佛所稟受分別。波斯匿王而為上首。共詣佛所。五王爾時禮佛足已。在一面立。白佛言。世尊。我等五王私共議論。五欲之中。何者第一。一王說言。色為第一。如此五王。所說不同。各稱第一。所說不同故。來詣佛所。諮問斯義。何者第一。佛說。若於色中。取其像貌。心意封著。稱適其意。當於爾時。設有妙色勝於此者。但以所著為勝。不顧色妙。聲香味觸。亦復如是。乃至於觸受。其相貌心意計著。以為最勝。爾時有一婆羅門。名曰卑嶷。即從坐起。偏袒右肩。右膝著地。合掌向佛。白言。世尊。欲有所說。唯願聽許。佛告卑嶷。宜知是時。卑嶷即說偈言<p class='lg'>　央伽大王畜寶鎧　　摩竭提主得大利<br>　佛出其國最上寶　　名稱普聞如山王<br>　譬如蓮華新敷榮　　光映泉池香遍至<br>　佛亦如日處虛空　　光明周普照世界<br>　諦視如來智慧力　　猶如猛火炎熾盛<br>　開諸眼目作大明　　諸有疑惑來稟化<br>　一切悉得決所疑　</p><p>五王皆讚美偈訖。各以上衣以用賞之。爾時五王聞佛所說。皆大歡喜。從坐而去。王去已後。卑嶷合掌向佛。即以五衣奉上於佛。唯願納受。佛即納受。佛說是已。諸比丘聞佛所說。歡喜奉行<p><b>　　<A NAME="n1492"></A>（七三）</b><p>如是我聞。一時佛在舍衛國祇樹給孤獨園。爾時波斯匿王身體肥大。喘息極麤。往詣佛所。頂禮佛足。在一面坐。佛告王言。王今身體。極為重大。至於動轉。出入息時。極為大難。王白佛言。如是如是。如世尊教。今患此身。以為慚愧。用自譏呵。爾時世尊即說偈言<p class='lg'>　夫人常當自憶念　　若得飲食應知量<br>　身體輕便受苦少　　正得消化護命長　</p><p>爾時烏帶摩納在於眾中。王告摩納言。汝能受持此偈。於我食時。常能為我誦此偈不。若能誦者。我當賞汝日百金錢。我之所食常當聽汝先我前食。烏帶摩納爾時答言。我能。佛重為波斯匿王種種說法。示教利喜。默然而住。波斯匿王禮佛而退。烏帶摩納小在後住。受持此偈。佛告摩納。王若食時。甯陘說如此上偈。爾時波斯匿王日日減食。身體日日轉小。漸得輕便。波斯匿王後至佛所。身體輕便。轉得端正。白佛言。世尊。我於今者奉佛敕教。現身之中受無量樂。南無佛婆伽婆至真等正覺。知我現報現前利益。由節食故<p class='lg'>　得勝．毀壞．從佛教　　一法．福田．可厭患<br>　明闇．石山．著一衣　　諸王．喘息名跋瞿　</p><p><b>　　<A NAME="n1493"></A>（七四）</b><p>如是我聞。一時佛在舍衛國祇樹給孤獨園。時有摩納。名阿脩羅鹽。往詣佛所。不善口意。面於佛前。加諸罵辱。爾時如來見聞是已。即說偈言<p class='lg'>　行善不瞋恚　　布施常實語<br>　不瞋不害者　　勝於懷惡忿<br>　慳貪及妄語　　親近惡人者<br>　當知此眾生　　積瞋如丘山<br>　瞋恚如逸馬　　制之由轡勒<br>　控轡不名堅　　制心乃名堅<br>　是故我今者　　名為善調御　</p><p>爾時摩納即白佛言。我實愚闇。所為不善。面於佛前。加諸罵辱。唯願世尊。哀受我懺。佛言。摩納。知汝至心。憐愍汝故。受汝懺悔。使汝從今善法增長。無有退轉。佛說是已。諸比丘聞佛所說。歡喜奉行<p><b>　　<A NAME="n1494"></A>（七五）</b><p>如是我聞。一時佛在舍衛國祇樹給孤獨園。時有摩納。名曰卑嶷。往詣佛所。面於佛前。不善口意。罵詈世尊。加諸誹謗種種觸惱。爾時如來見聞是已。語卑嶷言。譬如世間。於大節會。鋸無提日。當於其夜。汝於彼時。頗以衣服瓔珞種種餚膳。餉親戚不。卑嶷答言。實爾餉與。佛告卑嶷。若彼不受汝之所餉。此餉屬誰。卑嶷答言。若彼不受。我還自取。佛言。如是如是。卑嶷汝於如來至真等正覺所。面加罵辱。作諸謗毀。種種觸惱。汝雖與我。我不受取。譬如世人。有所捨與。前者受取。是名捨與。亦名受取。有人雖施。前人不受。是名為捨不名為。受若人罵詈瞋打毀呰。更還報者。是名為捨。是名為受。若人罵詈瞋打毀呰。忍不加報是名為捨。不名為受。卑嶷言。瞿曇。我聞先舊長老宿德。咸作是言。世若有佛無上正真等正覺。面前罵詈。終不生惱。我今罵汝。汝便生惱。爾時世尊即說偈言<p class='lg'>　無有瞋恚者　　於何而得瞋<br>　調順正命者　　無瞋汝當知<br>　若瞋不報瞋　　鬥戰難為勝<br>　若不加報者　　是則名為上<br>　不瞋勝於瞋　　行善勝不善<br>　布施勝慳貪　　實言勝妄語<br>　不瞋不害者　　常與賢聖俱<br>　近諸惡人者　　積瞋如丘山<br>　瞋恚如狂馬　　制之由轡勒<br>　轡勒未為堅　　制心乃名堅<br>　是故我今者　　名為善調乘　</p><p>佛說是已。諸比丘聞佛所說。歡喜奉行<p><b>　　<A NAME="n1495"></A>（七六）</b><p>如是我聞。一時佛在舍衛國祇樹給孤獨園。爾時世尊在祇洹外。露地經行。時婆羅突邏闍。極為惡性。往詣佛所。面於佛前。惡口罵辱。生大瞋惱。加諸毀謗。望佛慚恥。爾時世尊見聞是已。默然而住。時婆羅突邏闍見佛默然。復作此言。汝今默然。我已知汝墮於負處。爾時如來。即說偈言<p class='lg'>　除祛勝負者　　寂滅安隱眠　</p><p>婆羅門言。瞿曇。我實有過。嬰愚無智。所為不善。今我自知。唯願世尊。聽我懺悔。佛告婆羅門。汝於面前。毀罵如來阿羅呵三藐三佛陀。加諸誹謗。種種觸惱。汝實愚小。癡惑無智。所作不善。我隨汝故。受汝懺悔。使汝善法增長。履行不退。受懺悔已。婆羅門甚大歡喜。頂禮而去<p><b>　　<A NAME="n1496"></A>（七七）</b><p>如是我聞。一時佛在舍衛國祇樹給孤獨園。爾時世尊於其晨朝。著衣持缽。入城乞食。時婆羅門突邏闍。遙見如來。疾走往趣。到佛所已覆於佛前。面加罵辱。毀謗世尊。種種觸惱。又復掬土欲以坌佛。然所掬土。風吹自坌。不能污佛。爾時如來見是事已即說偈言<p class='lg'>　無瞋人所橫加瞋　　清淨人所生毀謗<br>　如似散土還自坌　　譬如農夫種田殖<br>　隨所種者獲其報　　是人亦爾必得報　</p><p>婆羅門言。我實有過。嬰愚無智。所為不善。唯願如來。聽我懺悔。佛言。汝於如來阿羅呵三藐三佛陀所。面加毀謗。癡惑之甚。如汝所說。我愍汝故。受汝懺悔。使汝不退善法增長。婆羅門蒙佛聽許。歡喜而去<p><b>　　<A NAME="n1497"></A>（七八）</b><p>如是我聞。一時佛遊俱薩羅國還至舍衛國祇樹給孤獨園。爾時有婆羅門。名曰返戾。聞世尊遊俱薩羅還舍衛祇樹給孤獨園。時婆羅門而作是念。我當往至沙門瞿曇所。彼有所說。我當返戾。時婆羅門作是念已即詣佛所。爾時世尊數千億眾。前後圍遶。而為說法。世尊于時。遙見彼婆羅門來。默無所說。時婆羅門來到佛所。語佛言。何不說法。我欲聽之。爾時世尊即說偈言<p class='lg'>　若求過短者　　意欲譏彼闕<br>　汝不清淨心　　瞋恚極懷忿<br>　諸佛所說法　　終不能解悟<br>　善順離諍訟　　并祛不信心<br>　遠離諸惱害　　及以嫉妒想<br>　若能如此者　　善聽為汝說　</p><p>時婆羅門而作是念。瞿曇沙門已知我心即起禮佛。而作是言。我實有過。所念不善。唯願世尊。受我懺悔。爾時世尊以憐愍故。受其懺悔。返戾歡喜。頂禮而去<p><b>　　<A NAME="n1498"></A>（七九）</b><p>如是我聞。一時佛在舍衛國祇樹給孤獨園。爾時無害摩納往詣佛所。問訊安慰。情報備到。致問周訖。在一面坐。白佛言。瞿曇。我名無害。因此名故。得無害不。佛言。汝身口意。都不生害。故稱無害。爾時世尊即說偈言<p class='lg'>　身不毀害　　口意亦然　　是故號汝<br>　名為無害　</p><p>佛說是已。諸比丘聞佛所說。歡喜奉行<p><b>　　<A NAME="n1499"></A>（八○）</b><p>如是我聞。一時佛在舍衛國祇樹給孤獨園。爾時世尊於其晨朝著衣持缽。入舍衛城。次第乞食。次到婆羅突邏闍大婆羅門家。時婆羅門清淨澡手。即取佛缽。盛滿美飯。以奉世尊。於第二日及第三日。亦次乞食。至婆羅突邏闍。婆羅門作是念。今此剃髮沙門數來乞食。似我知舊。佛于爾時。知婆羅門心之所念。即說偈言<p class='lg'>　天雨數數降　　五穀數數熟<br>　道人數數乞　　檀越數數與<br>　數數生天上　　數數受果報<br>　婦女數懷妊　　數數生子息<br>　數數[<a href='javascript:showpic("../fontimg/067296.gif")'>(殼-一)/牛</a>]牛乳　　數數得酥酪<br>　數數受於生　　數數消滅盡<br>　數數至於死　　數數悲苦惱<br>　亦復數數燒　　數數埋塚墓<br>　得斷後有道　　則止不數數<br>　若不數數生　　亦不數數死<br>　得不數數憂　　亦不數號哭<br>　爾時婆羅門　　聞說是偈已<br>　心生最上信　　踊躍甚歡喜<br>　即取世尊缽　　盛滿種種食<br>　欲以授與佛　　佛不為其受<br>　所以不受者　　為說法偈故　</p><p>時婆羅門白佛言。世尊。我於今者所施之食。奉上如來。世尊不受。當以與誰。佛言。我不見沙門婆羅門。若魔若梵。若食此食。有能如法得消化者。佛復言。此食宜應若置無虫水中。無虫草中。時婆羅門承佛教敕尋以此食。置無虫水中。即時熾然煙炎俱出。[<a href='javascript:showpic("../fontimg/072328.gif")'>淴-勿+(句-口+夕)</a>][<a href='javascript:showpic("../fontimg/072328.gif")'>淴-勿+(句-口+夕)</a>]振爆。聲大叫裂。婆羅門作是言。沙門瞿曇所為神足。實為希有。於少食中。尚作此變。婆羅門見斯事已。即詣佛所。頂禮佛足。白佛言。唯願世尊。聽我出家。佛言。善來比丘。鬚髮自落。法衣著身。便成沙門。獲具足戒。此族姓子。信家非家。出家修道。晝夜精勤。正念覺意。在前志念堅固。所作已辦。梵行已立。自身取證。不受後有。成阿羅漢。心善得解脫<p><b>　　<A NAME="n1500"></A>（八一）</b><p>如是我聞。一時佛在舍衛國祇樹給孤獨園。爾時舍衛城中。婆私吒婆羅門女。於佛法僧前。心信清淨。歸依三寶。心不生疑。苦習滅道。亦不生疑。得見四諦。逮第一果。見法同等。其夫婆羅門姓。婆羅突邏闍。為夫所使。足趺倒地。從地起已。叉手合掌。向佛方所。而作是言。南無佛陀如來至真等正覺。真金之色。圓光一尋。身體方整。如尼拘陀樹。說法第一。第七仙聖解脫世雄。我之世尊。爾時其夫婆羅門聞婦此語。極生瞋忿。而罵詈言。汝是顛狂旃陀羅也。誰今為此癡旃陀羅。作蠱道也。更無如汝極下賤者。汝於三明大婆羅門所。不能恭敬。方禮禿頭瘦黑之人。如此沙門。共耶那邏延斷人種者。極相讚嘆。汝若信樂極深厚者。咄我於今。請與汝師。共相講論。婦語夫言。我都不見。若沙門婆羅門。若天若魔若梵。有能與佛共講論者。其婦復言。南無佛陀如來至真等正覺。真金之色身體方整圓光一尋如尼拘陀樹。說法第一第七仙聖解脫世雄。我之世尊。汝自知時婆羅門。即詣佛所。問訊已訖在一面坐。說偈問曰<p class='lg'>　摧壞何物得安眠　　除卻何法獲無憂<br>　是何一法能死滅　　瞿曇沙門為我說　</p><p>爾時世尊說偈答言<p class='lg'>　摧壞瞋恚得安眠　　除滅瞋恚得無憂<br>　瞋恚詐親能死害　　摩納如是應當知<br>　滅除瞋恚聖所讚　　能害彼者得無憂　</p><p>爾時世尊為婆羅門。如應說法。示教利喜。次第為說。施論戒論。生天之論。欲為不淨苦惱之本。出要為樂。廣示眾善白淨之法。時婆羅門聞佛所說。心開意解。踊躍歡喜。佛知摩納心意調濡。踊躍歡喜。心無狐疑。堪任法器。為說一法堪任解悟。如諸佛法。為說四諦。苦習盡道。廣為說已。時婆羅突邏闍聞佛所說。如白淨[<a href='javascript:showpic("../fontimg/057087.gif")'>疊*毛</a>]易受染色。即於坐上。見四真諦。了達諸法。得法真際。度疑彼岸。不隨於他。得無所畏。即從坐起。合掌向佛白言。世尊。我已出離。今欲歸依佛法僧寶。盡我形壽。為優婆塞。不殺不盜。不婬不妄語。不飲酒。即於佛所。得不壞信。禮佛歸家。其婦見夫如上歎佛。我師如是。汝共語耶。夫答婦言。我不見世間。若沙門若婆羅門。若天若魔若梵。有能與佛共論議者。復語婦言。與我衣來。婦即與之。既得衣已。往詣佛所。頂禮佛足。在一面坐。白佛言。世尊。唯願聽我於佛法中出家學道。佛即然許。命一比丘。度使出家。既出家已。稱出家法。獨已專精。餘如婆羅突邏闍經中廣說。乃至得阿羅漢。心得好解脫。佛說是已。諸比丘聞佛所說。歡喜奉行<p><b>　　<A NAME="n1501"></A>（八二）</b><p>如是我聞。一時佛在舍衛國祇樹給孤獨園。爾時有一婆羅門。名曰摩佉。往至佛所。問訊佛已。在一面坐。爾時摩佉白佛言。世尊。今我家中。若有一人來。及三人來。眾多人來。我盡施與。瞿曇。我行如是施。獲大福不也。佛時答。有實獲大福。若施一人。及眾多人。悉皆施與。獲得無量阿僧祇福。摩佉婆羅門即說偈言<p class='lg'>　我今樂設祠　　所以施復施<br>　為求福德故　　我今問牟尼<br>　願問佛所說　　我今謂世尊<br>　與梵天齊等　　云何得解脫<br>　云何至諸趣　　云何階梵天<br>　云何作正禮　　及以為祠主<br>　得生於梵天　　壽命長無極　</p><p>爾時世尊說偈答曰<p class='lg'>　欲使設祠時　　歡喜而施與<br>　作已三時善　　緣善故心喜<br>　隨其安心施　　悉能離過患<br>　善除於貪欲　　正斷欲解脫<br>　若修慈無量　　是名具足祀<br>　便得心具足　　於善趣亦生<br>　如是祠祀者　　是名為正祀<br>　得生梵天上　　壽命極長久　</p><p>時摩佉婆羅門聞佛所說。作禮而去。歡喜奉行<p><b>　　<A NAME="n1502"></A>（八三）</b><p>如是我聞。一時佛在舍衛國祇樹給孤獨園。爾時剎利波羅毘空婆羅門往詣佛所。問訊世尊在一面坐。即說偈言<p class='lg'>　剎利久修諸苦法　　終不能得名為淨<br>　婆羅門讀三圍陀　　如是得名為清淨　</p><p>爾時世尊說偈答言<p class='lg'>　汝謂為清淨　　其實為不淨　</p><p>婆羅門問佛。汝說清淨道。亦說無上清淨。云何是淨道。云何是無上清淨。佛偈答言<p class='lg'>　乾竭欲淤泥　　亦竭于瞋癡<br>　是名無上淨　　正見正思惟<br>　正語及正業　　正命憑正志<br>　正念及正定　　如是婆羅門<br>　是名清淨道　　數數習正觀<br>　數數修正定　　增廣於正定<br>　得斷於貪欲　　亦斷瞋恚癡　</p><p>婆羅門言。汝說淨道已。亦說無上清淨。我今家事所纏。辭退還歸。佛言。婆羅門。宜知是時。婆羅門聞佛所說。歡喜作禮而去<p class='lg'>　第一阿脩羅　　卑嶷．二瞋罵<br>　返戾及無害　　羅闍．婆私吒<br>　摩佉與剎利　　是名為十種　</p><p class='juan'>
別譯雜阿含經卷第四</p>
</body></html>
