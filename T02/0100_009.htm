<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p class='juan'>
別譯雜阿含經卷第九(丹本第九卷初准)</p>
<p><span class='byline'>　　　　失譯人名今附秦錄</span><br><p><b>　　<A NAME="n1588"></A>（一六一）</b><p>如是我聞。一時佛在舍衛國祇樹給孤獨園。時有一天。光色倍常。來詣佛所。身光顯照。遍於祇洹。赫然大明。卻坐一面。而說偈言<p class='lg'>　不生歡喜園　　終不能得樂<br>　是三十三天　　名稱滿世間<br>　常是彼天人　　之所居住處　</p><p>爾時世尊以偈答曰<p class='lg'>　汝如小嬰愚　　非爾智所及<br>　如斯之妙法　　乃是羅漢語<br>　諸行斯無常　　是生滅之法<br>　其生滅滅已　　寂滅乃為樂　</p><p>天復以偈讚曰<p class='lg'>　往昔已曾見　　婆羅門涅槃<br>　嫌怖久棄捨　　能度世間愛　</p><p>爾時此天。說此偈已。歡喜還宮<p><b>　　<A NAME="n1589"></A>（一六二）</b><p>如是我聞。一時佛在舍衛國祇樹給孤獨園。時有一天。光色倍常。來詣佛所。身光顯照。遍於祇洹。赫然大明。卻坐一面。而說偈言<p class='lg'>　能捨於家業　　斷諸一切法<br>　常教授於他　　不名善沙門　</p><p>爾時世尊以偈答曰<p class='lg'>　夜叉汝當知　　若諸種姓中<br>　有遭苦難者　　諸有有智人<br>　不應不愍彼　　善逝以大悲<br>　安慰而教導　　羅漢法應爾　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天。說此偈已。歡喜還宮<p><b>　　<A NAME="n1590"></A>（一六三）</b><p>如是我聞。一時佛在舍衛國祇樹給孤獨園。時有一天。光色倍常。來詣佛所。身光顯照。遍於祇洹。赫然大明。卻坐一面。而說偈言<p class='lg'>　若有賢善人　　能具修慚愧<br>　譬如彼良馬　　不為[<a href='javascript:showpic("../fontimg/011460.gif")'>怡-台+龍</a>]悷惡　</p><p>爾時世尊以偈答曰<p class='lg'>　一切世間人　　少能修慚愧<br>　能遠離諸惡　　猶彼調乘馬　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天。說此偈已。歡喜還宮<p><b>　　<A NAME="n1591"></A>（一六四）</b><p>如是我聞。一時佛在舍衛國祇樹給孤獨園。時有一天。光色倍常。來詣佛所。身光顯照。遍於祇洹。赫然大明。卻坐一面。而說偈言<p class='lg'>　不善知己法　　好欲習他法<br>　是名睡不寤　　有時必得寤　</p><p>爾時世尊以偈答曰<p class='lg'>　既善知己法　　不喜習他教<br>　漏盡阿羅漢　　棄惡就正法　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天。說此偈已。歡喜還宮<p><b>　　<A NAME="n1592"></A>（一六五）</b><p>如是我聞。一時佛在舍衛國祇樹給孤獨園。時有一天。光色倍常。來詣佛所。身光顯照。遍於祇洹。赫然大明。卻坐一面。而說偈言<p class='lg'>　不善調於法　　依止於異見<br>　是名睡不寤　　有時或得寤　</p><p>爾時世尊以偈答曰<p class='lg'>　於法善調順　　不依止邪見<br>　度愛之彼岸　　佛知已涅槃　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天。說此偈已。歡喜還宮<p><b>　　<A NAME="n1593"></A>（一六六）</b><p>如是我聞。一時佛在舍衛國祇樹給孤獨園。時有一天。光色倍常。來詣佛所。身光顯照。遍於祇洹。赫然大明。卻坐一面。而說偈言<p class='lg'>　比丘得羅漢　　盡諸有漏法<br>　如是滅結者　　住於最後身<br>　偽說言是我　　偽說言非我　</p><p>爾時世尊以偈答曰<p class='lg'>　比丘得羅漢　　盡諸有漏法<br>　如斯滅結者　　住於最後身<br>　內心終不著　　我及以非我<br>　隨順世俗故　　亦說我非我　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天說此偈已歡喜還宮<p><b>　　<A NAME="n1594"></A>（一六七）</b><p>如是我聞。一時佛在舍衛國祇樹給孤獨園。爾時羅[<a href='javascript:showpic("../fontimg/023523.gif")'>目*侯</a>]羅阿脩羅王。手障於月。時月天子。極大驚怖。身毛為豎。往詣佛所。頂禮佛足。即說偈言<p class='lg'>　如來大精進　　我今歸命禮<br>　能於一切處　　悉皆得解脫<br>　今遭大艱難　　願作我歸依<br>　世間之善逝　　應供阿羅漢<br>　我今來歸依　　如來愍世間<br>　使彼羅[<a href='javascript:showpic("../fontimg/023523.gif")'>目*侯</a>]羅　　自然放捨我　</p><p>爾時世尊說偈答曰<p class='lg'>　月處虛空中　　能滅一切闇<br>　有大光明照　　清白悉明了<br>　月是世明燈　　羅[<a href='javascript:showpic("../fontimg/023523.gif")'>目*侯</a>]應速放<br>　羅[<a href='javascript:showpic("../fontimg/023523.gif")'>目*侯</a>]聞偈已　　心中懷戰慄<br>　流汗如沐浴　　即速放彼月　</p><p>時跋羅蒲盧旃。見阿脩羅王速疾放月。即說偈言<p class='lg'>　汝何故驚懼　　速疾放於月<br>　身汗如沐浴　　掉動如病者　</p><p>時阿脩羅復說偈言<p class='lg'>　我聞佛說偈　　若不放月者<br>　頭當破七分　　終不見安樂　</p><p>時跋羅蒲盧旃復說偈言<p class='lg'>　佛出未曾有　　見者得安隱<br>　阿修聞說偈　　即時放於月　</p><p><b>　　<A NAME="n1595"></A>（一六八）</b><p>如是我聞。一時佛在舍衛國祇樹給孤獨園。時有一天。光色倍常。來詣佛所。身光顯照。遍於祇洹。赫然大明。卻坐一面。而說偈言<p class='lg'>　汝手為有杻　　及有靽桁不<br>　不處於牢獄　　乃至繫閉不　</p><p>爾時世尊以偈答曰<p class='lg'>　我都無手杻　　及以諸桁械<br>　羇靽繫閉等　　一切皆永滅<br>　夜叉汝當知　　我脫如是事　</p><p>天復以偈問曰<p class='lg'>　云何名為杻　　云何是桁械<br>　云何是羇靽　　云何為繫閉　</p><p>佛復以偈答曰<p class='lg'>　母即名為杻　　婦名為桁械<br>　子名為羇靽　　愛名為繫閉<br>　我無母之杻　　亦無妻桁械<br>　無有子羇靽　　復無愛繫閉　</p><p>天復說偈言<p class='lg'>　善哉得無杻　　亦無有桁械<br>　善哉無羇靽　　無繫閉亦善　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天。說此偈已。歡喜還宮<p><b>　　<A NAME="n1596"></A>（一六九）</b><p>如是我聞。一時佛在釋翅鳩羅脾大斯聚落。爾時世尊。剃除鬚髮。未久之間。晨朝早起。正身端坐。以衣覆頭。時彼鳩羅脾大斯聚落之中。有一天神。來至佛所。而問佛言。汝憂愁耶。佛言。我無所失。何故憂愁。天神復言。汝歡喜耶。佛答之曰。我無所得。何故歡喜。復言。沙門汝不憂愁不歡喜耶。佛言。誠如所言。天即說偈言<p class='lg'>　比丘汝云何　　得無煩惱耶<br>　汝無少歡喜　　獨坐於林野<br>　是處難忍樂　　而汝於今者<br>　不為不忍樂　　之所覆蔽障　</p><p>爾時世尊以偈答曰<p class='lg'>　我都無煩惱　　安住得解脫<br>　亦無有歡喜　　不樂所不亂<br>　天神應當知　　是故能獨住　</p><p>天神復以偈問言<p class='lg'>　比丘汝今者　　何故無煩惱<br>　云何無歡喜　　而獨住林野<br>　不為彼不樂　　之所覆蔽障　</p><p>爾時世尊以偈答曰<p class='lg'>　歡喜即煩惱　　煩惱即歡喜<br>　我無喜煩惱　　天神應當知　</p><p>天神復說偈言<p class='lg'>　比丘快善哉　　而無諸煩惱<br>　亦無有歡喜　　無歡喜善哉<br>　善哉處閑獨　　不樂所不亂　</p><p>天神復以偈讚言<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天。說此偈已。歡喜還宮<p><b>　　<A NAME="n1597"></A>（一七○）</b><p>如是我聞。一時佛在舍衛國祇樹給孤獨園。時有一天。光色倍常。來詣佛所。身光顯照。遍于祇洹。赫然大明。卻坐一面。而說偈言<p class='lg'>　端坐百牟鋑　　頭上亦火然<br>　應勤思方便　　而斷於欲結　</p><p>爾時世尊以偈答曰<p class='lg'>　端坐百牟鋑　　頭上亦火然<br>　念覺之比丘　　應勤思方便<br>　而斷於邊見　　及以吾我見　</p><p>天復以偈讚曰<p class='lg'>　往昔已曾見　　婆羅門涅槃<br>　嫌怖久棄捨　　能度世間愛　</p><p>爾時此天。說是偈已。歡喜還宮<p><b>　　<A NAME="n1598"></A>（一七一）</b><p>如是我聞。一時佛在舍衛國祇樹給孤獨園。時有一天。光色倍常。於其夜中。來詣佛所。威光普照。遍于祇洹。赫然大明。卻坐一面。而說偈言<p class='lg'>　天女侍左右　　毘舍闍充滿<br>　愚癡黑闇林　　云何得過去　</p><p>爾時世尊以偈答曰<p class='lg'>　正直名為道　　無畏名方便<br>　無聲名快樂　　能覆善覺觀<br>　慚愧為拘靷　　念為諸翼從<br>　智慧為善乘　　正見為引導<br>　男子若女人　　能乘是乘者<br>　必捨棄名色　　離欲斷生死　</p><p>天復以偈讚曰<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天。說此偈已。歡喜還宮<p><b>　　<A NAME="n1599"></A>（一七二）</b><p>如是我聞。一時佛在舍衛國祇樹給孤獨園。時有一天。光色倍常。於其夜中。來詣佛所。威光普照。遍于祇洹。赫然大明。卻坐一面。而說偈言<p class='lg'>　九門四輪轉　　內盛滿重銅<br>　深淤泥之中　　云何而得去　</p><p>爾時世尊以偈答曰<p class='lg'>　斷於喜愛結　　及以欲貪惡<br>　拔於愛根本　　然後安隱出　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天。說此偈已。歡喜還宮<p><b>　　<A NAME="n1600"></A>（一七三）</b><p>如是我聞。一時佛在舍衛國祇樹給孤獨園。時有一天。光色倍常。於其夜中。來詣佛所。威光普照。遍于祇洹。赫然大明。卻坐一面。而說偈言<p class='lg'>　云何外結髮　　內亦有結髮<br>　世界俱結髮　　我今問瞿曇<br>　云何令結髮　　作於不結髮　</p><p>爾時世尊以偈答曰<p class='lg'>　堅持立禁戒　　修心及智慧<br>　懃行於精進　　具念名比丘<br>　速能令結髮　　作於不結髮　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久棄捨　　能度世間愛　</p><p>爾時此天。說此偈已。歡喜還宮<p><b>　　<A NAME="n1601"></A>（一七四）</b><p>如是我聞。一時佛在舍衛國祇樹給孤獨園。時有一天。光色倍常。於其夜中。來詣佛所。威光普照。遍于祇洹。赫然大明。卻坐一面。而說偈言<p class='lg'>　出家甚為難　　極難難可見<br>　愚者作沙門　　多有諸事難<br>　怖畏懈怠者　　常無歡喜心<br>　云何而得行　　於彼沙門法<br>　不能禁其心　　數生不歡喜<br>　想欲得自在　　云何而除滅　</p><p>爾時世尊以偈答曰<p class='lg'>　比丘覆惡覺　　譬如龜藏六<br>　比丘無所依　　亦不惱害彼<br>　比丘入涅槃　　都無有譏論　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久棄捨　　能度世間愛　</p><p>爾時此天。說此偈已。歡喜還宮<p><b>　　<A NAME="n1602"></A>（一七五）</b><p>如是我聞。一時佛在舍衛國祇樹給孤獨園。時有一天。光色倍常。於其夜中。來詣佛所。威光普照。遍于祇洹。赫然大明。卻坐一面。而說偈言<p class='lg'>　睡臥厭頻申　　頻申而不樂<br>　飲食不調適　　并心下狹劣<br>　五事來覆障　　不得見賢道　</p><p>爾時世尊以偈答曰<p class='lg'>　若人睡臥厭　　頻申而不樂<br>　飲食不調適　　并其心下劣<br>　精進捨五事　　後必見聖道　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久棄捨　　能度世間愛　</p><p>爾時此天。說此偈已。歡喜還宮<p><b>　　<A NAME="n1603"></A>（一七六）</b><p>如是我聞。一時佛在舍衛國祇樹給孤獨園。時有一天。光色倍常。於其夜中。來詣佛所。威光普照。遍于祇洹。赫然大明。卻坐一面。而說偈言<p class='lg'>　池水云何竭　　有何流還返<br>　世間之苦樂　　何處都消盡　</p><p>爾時世尊以偈答曰<p class='lg'>　眼耳與鼻舌　　并及於身意<br>　名色都消盡　　如是池枯竭<br>　盡於諸結業　　世間之苦樂<br>　於斯盡無餘　　亦無有還返　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久棄捨　　能度世間愛　</p><p>爾時此天。說此偈已。歡喜還宮<p><b>　　<A NAME="n1604"></A>（一七七）</b><p>如是我聞。一時佛在舍衛國祇樹給孤獨園。時有一天。光色倍常。於其夜中。來詣佛所。威光普照。遍于祇洹。赫然大明。卻坐一面。而說偈言<p class='lg'>　牟尼之世雄　　猶如伊尼延<br>　少食不嗜味　　寂然處林坐<br>　我今有少疑　　欲問於瞿曇<br>　苦從誰出要　　云何解脫苦<br>　苦於何處盡　　願為決所疑　</p><p>爾時世尊以偈答曰<p class='lg'>　世間有五欲　　意第六顯現<br>　除斷於喜欲　　遠離一切苦<br>　是名苦出要　　亦名苦解脫<br>　斯處名盡滅　　是事汝當知　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久棄捨　　能度世間愛　</p><p>爾時此天。說此偈已。歡喜還宮<p><b>　　<A NAME="n1605"></A>（一七八）</b><p>如是我聞。一時佛在舍衛國祇樹給孤獨園。時有一天。光色倍常。於其夜中。來詣佛所。威光普照。遍于祇洹。赫然大明。卻坐一面。而說偈言<p class='lg'>　都無所緣攀　　又無安足處<br>　甚深洪流中　　誰能不沈沒<br>　誰有勤精進　　能度瀑駛流　</p><p>爾時世尊以偈答曰<p class='lg'>　淨持於禁戒　　修智及禪定<br>　觀察內身念　　難度而得度<br>　得離於欲結　　出過色有使<br>　盡於歡喜有　　如是能履深<br>　而不為沒溺　　能度瀑駛流　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久棄捨　　能度世間愛　</p><p>爾時此天。說此偈已。歡喜還宮<p><b>　　<A NAME="n1606"></A>（一七九）</b><p>如是我聞。一時佛在舍衛國祇樹給孤獨園。時有一天。光色倍常。赫然大明。遍于祇洹。來詣佛所。頂禮足已。在一面坐。問言。瞿曇。汝今能知一切眾生所著所縛。及知一切眾生得解脫者并淨解脫不。爾時世尊即告天曰。我實盡知一切之所縛著。及得解脫盡解脫淨解脫者。天復問言。瞿曇。云何能知一切眾生之所縛著得解脫盡解脫淨解脫耶。佛復告言。我盡觀見。有汝天當知今我之心。得善解脫。得解脫故。能知眾生之所縛著。得解脫盡解脫淨解脫。亦悉知之。天即讚言。善哉善哉。瞿曇。知縛著。乃至能知得淨解脫。天復以偈讚言<p class='lg'>　往昔已曾見　　婆羅門涅槃<br>　嫌怖久棄捨　　能度世間愛　</p><p>爾時此天。說此偈已。歡喜還宮<p><b>　　<A NAME="n1607"></A>（一八○）</b><p>如是我聞。一時佛在舍衛國祇樹給孤獨園。時有一天光色倍常。於其夜中。來詣佛所。威光顯照。遍于祇洹。晃然大明。卻坐一面。而問佛言。瞿曇。汝為能度瀑駛流耶。爾時世尊答言。實爾。天言。瞿曇。如此駛流。深廣無際。傍無攀緣。中無安足。而能得度。甚為奇特。佛言。實爾。天復問曰瞿曇。汝今云何於此駛流。無可攀挽。無安足處。而能得度。佛答天曰。若我懈怠。必為沈沒。若為沈沒。必為所漂。若我精進。必不沈沒。若不沈沒。不為所漂。我於如是大洪流中。無可攀挽。無安足處。而能得度此大駛流。天即讚言。善哉善哉。比丘於此駛流。無所攀挽。而能得度。甚為希有<p>天復以偈讚言<p class='lg'>　我昔已曾見　　婆羅門涅槃<br>　久捨於嫌怖　　能度世間愛　</p><p>爾時此天。說此偈已。歡喜還宮<p class='lg'>　牟鋑及天女　　四轉輪．髻髮<br>　睡厭．極難盡　　伊尼延．駛流<br>　無縛著解脫　　而能得濟度　</p><p><b>　　<A NAME="n1608"></A>（一八一）</b><p>如是我聞。一時佛在舍衛國祇樹給孤獨園。時有一天。光色倍常。來詣佛所。身光顯照。遍于祇洹。赫然大明。卻坐一面。而說偈言<p class='lg'>　世間常驚懼　　眾生睄~惱<br>　未得財封利　　及已得之者<br>　於得不得中　　能無喜懼心<br>　如斯之等事　　唯願為我說　</p><p>爾時世尊以偈答曰<p class='lg'>　若有智慧者　　苦行攝諸根<br>　棄捨一切務　　除如此等人<br>　更無出生死　　若不捨諸務<br>　常處於生死　　驚畏而怖迮<br>　憂愁等諸患　　苦惱所纏逼<br>　若捨於一切　　能除上諸患<br>　則離於生死　　憂怖等諸惡　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久棄捨　　能度世間愛　</p><p>爾時此天。說此偈已。歡喜還宮<p><b>　　<A NAME="n1609"></A>（一八二）</b><p>如是我聞。一時佛在舍衛國祇樹給孤獨園。時有一天。光色倍常。於其夜中。來詣佛所。威光普照。遍于祇洹。赫然大明。卻坐一面。而說偈言<p class='lg'>　誰得色最勝　　誰乘和合逝<br>　當於其處住　　習學何事業<br>　是何等種類　　而能供養天　</p><p>爾時世尊以偈答曰<p class='lg'>　持戒有智慧　　善能修己者<br>　念禪不放逸　　除去四熱惱<br>　正法意解脫　　如此得上色<br>　美妙獲最勝　　和合斯乘道<br>　應形彼處住　　習學於善法<br>　若有如是人　　名知供養天　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久棄捨　　能度世間愛　</p><p>爾時此天。說此偈已。歡喜還宮<p><b>　　<A NAME="n1610"></A>（一八三）</b><p>如是我聞。一時佛在舍衛國祇樹給孤獨園。時有一天。光色倍常。於其夜中。來詣佛所。威光普照。遍于祇洹。赫然大明。卻坐一面。而說偈言<p class='lg'>　羅吒國商估　　財產極巨富<br>　各各相貪利　　貪求無厭足<br>　為財產鬥諍　　愛欲結流漂<br>　如斯之等類　　誰能捨欲愛　</p><p>爾時世尊以偈答曰<p class='lg'>　棄捨於眾緣　　妻子及六畜<br>　一切所翫愛　　除去欲貪癡<br>　捨欲而出家　　此能斷欲結<br>　永捨於一切　　漂沒及諍訟　</p><p>爾時天復以偈讚言<p class='lg'>　往昔已曾見　　婆羅門涅槃<br>　嫌怖久棄捨　　能度世間愛　</p><p>爾時此天。說此偈已。歡喜還宮<p><b>　　<A NAME="n1611"></A>（一八四）</b><p>如是我聞。一時佛在舍衛國祇樹給孤獨園。爾時佛告諸比丘。於往昔時。俱薩羅國。有五百乘車。而以為伴。行到曠野險難之處。無有水草。有五百賊。尋逐其車。規欲摽掠。時有天神。住曠野中。知賊欲劫。而作是念。我今當往詣彼車所。我當問之。彼若能答。當為救護。設有不通。我當放捨。思惟是已。尋即來到行客車前。身光遍照五百乘車。盡皆大明。即便以偈。問商估言<p class='lg'>　誰於寤者名為睡　　誰於睡者名為寤<br>　誰能解達如斯義　　宜知是時應答我　</p><p>時商估中。有優婆塞。於三寶所。深得淨信。歸佛法僧。於佛法僧。得了決定。無有狐疑。又於四諦。亦無疑心。已得見諦。獲於初果。晨朝早起。正身端坐。繫念在前。高聲誦經。誦法句偈。及波羅緣。種種經偈。彼優婆塞。說偈答言<p class='lg'>　我於寤者名為睡　　我於睡者名為寤<br>　我知斯事悉明了　　是故今者以偈答　</p><p>爾時天神以偈問言<p class='lg'>　汝今云何作是言　　我於寤者名為睡<br>　我於睡者名為寤　　云何如此而答我　</p><p>優婆塞以偈答言<p class='lg'>　斷除貪欲瞋恚癡　　諸漏已盡阿羅漢<br>　彼稱為寤我名睡　　不知苦習及滅道<br>　我於彼睡名為寤　　天神汝今應當知　</p><p>天神復說偈問言<p class='lg'>　善哉於寤名為睡　　汝能善解答我問<br>　久來不見法兄弟　　今得相見大歡悅<br>　今爾眾伴為汝故　　一切安隱得歸還　</p><p>佛說是已。諸比丘。聞佛所說。歡喜奉行<p><b>　　<A NAME="n1612"></A>（一八五）</b><p>如是我聞。一時佛在舍衛國祇樹給孤獨園。爾時佛告諸比丘。乃往古昔。輸波羅城。有優婆塞。所居住處。諸優婆塞。咸共集會。於其堂上。訶欲之過。欲現外形。如露白骨。又如肉段。眾鳥競逐。欲如糞毒。亦螫亦污。又如火坑。亦如疥人。向火癢痛。愈增其疾。又如向風執炬逆走。若不放捨。必為所燒。亦如夢幻。又如假借。亦如樹果。又如鉾戟。欲為不淨。穢惡充滿。如食不消。噦臭可惡。雖復共集種種言說訶欲之過。然其還家。各自放逸。時優婆塞。所集堂神。而作是念。諸優婆塞。集會此堂。說欲過患。及其還家。嗜欲滋甚。不名清淨。不依法行。我今為彼。作諸觸惱。令其覺寤。作是念已。時彼堂神。於優婆塞集會之時。即說偈言<p class='lg'>　優婆塞集論　　說欲是無常<br>　汝等還自為　　欲流所沈沒<br>　譬如深淤泥　　老牛墜在中<br>　如今我觀察　　優婆塞眾多<br>　多聞持禁戒　　唯說一欲過<br>　言欲是無常　　但空有是言<br>　實無棄欲心　　貪著男女相<br>　貪著名非法　　汝等宜捨棄<br>　於佛教法中　　應如法修行　</p><p>爾時天神。說如是偈。諸優婆塞。聞是偈已。皆悉解悟。厭惡於欲。剃除鬚髮。信家非家。出家學道。勤行精進。修戒定慧。悉皆獲得阿羅漢果。佛說是已。諸比丘。聞佛所說。歡喜奉行<p><b>　　<A NAME="n1613"></A>（一八六）</b><p>如是我聞。一時佛在王舍城迦蘭陀竹林。時須達多長者。有少因緣。從舍衛國。至王舍城。詣護彌長者家。見其家中。竟夜不睡。破薪然火。辦諸供具。安置高座。敷諸床榻。須達多長者。見是事已。作是思惟。今此長者。施設供具。為欲結婚。歡樂宴會。為欲屈彼頻婆娑羅王。及大臣乎。復更思念。若請國王。及以官屬。婚姻宴會。而此長者。不應躬身。而自栖栖。執於勞苦。然火作食。必有勝人。不審是誰。我今當問。思惟是已。即以所念。問於長者。時護彌長者。即答之曰。我亦不為婚姻歡會。亦不屈請頻婆娑羅王。及大臣等。而為此會。我於明日。將欲請佛及比丘僧。故設斯供。須達多長者。初聞佛名。身毛為豎。驚喜問言。云何名佛。護彌答言。釋種出家。剃除鬚髮。成於無上正真之道。號曰為佛。須達又問。云何名僧。長者答曰。若剎利子。剃除鬚髮。逐佛出家。婆羅門種。居士種。首陀羅種。如是之等。信家非家。隨佛出家。是名為僧。我於今者。請佛及僧。須達多問言。今日如來。為可見不。護彌答言。如來近在迦蘭陀林。爾今小待。佛當自來受我供養。時須達多。內心踊躍。思睹世尊。便小睡眠。眠已尋寤。天猶未曉。意謂平旦。即便早起。趣於城門。然彼城門。初夜後夜。二時常開。時須達多。既至門下。見城門開。謂天已曉。即出門外。欲詣佛所。先以念佛故有光明。來照其身。到城外已。見一天祠。即時繞祠。恭敬禮拜。還復黑闇。心自念言。天大黑闇。若人非人。或能害我。當還入城。時尸婆天神。放光照曜。乃至祇洹。悉皆大明。天神即語須達多言。汝可前進。不宜退還。爾時天神。即說偈言<p class='lg'>　假使百匹馬　　載滿眾珍寶<br>　并及百金人　　以持用布施<br>　如是展轉施　　遍滿閻浮提<br>　如是功德聚　　以用為一分<br>　不如有一人　　發心向佛所<br>　舉足行一步　　十六分中一<br>　假使雪山中　　所有大力象<br>　其數足滿百　　金寶莊挍身<br>　其體甚姝大　　其行極迅疾<br>　暴逸倍有力　　滿載諸雜寶<br>　以此用布施　　不如向佛所<br>　一步之功德　　十六分中一<br>　假使劍摩耆　　所出之寶女<br>　顏容甚端嚴　　其數足滿百<br>　瓔珞以嚴身　　真金為首飾<br>　頭著寶珠瓔　　以此用布施<br>　所得之功德　　不如向佛所<br>　舉足行一步　　十六分中一<br>　是故我勸爾　　於此莫退還　</p><p>時須達多。即問之曰。汝是誰耶。天即答言。我是汝昔日親舊善身摩納。於舍利弗大日連所。臨終之時。生歡喜心。命終生天。得為北方天王毘沙門子。我於如來弟子所。發心隨喜尚獲此福。況復佛也。時須達多。復自念言。今此天神。稱讚乃爾。以此量之。必知彼人功德尊勝。爾時世尊露地經行。須達多長者。即詣佛所。初見世尊。不知禮敬。輒前直坐。時彼天神。化作婆羅門。來至佛所繞佛三匝頂禮恭敬。然後就坐。時須達多。既見之已。方效於彼。禮敬而坐問訊。不審聖體安樂以不。爾時世尊。以偈答曰<p class='lg'>　一切事安樂　　婆羅門涅槃<br>　無為欲所污　　解脫於諸有<br>　心斷諸欲求　　心除熱惱病<br>　其心得清淨　　寂滅安隱眠　</p><p>爾時世尊。即將長者須達多。入於房中。敷座而坐。時須達多。禮佛足已。在一面坐。佛為種種說法。示教利喜。施論戒論生天之論。欲為不淨。出要為樂。佛知須達多心意專正。踊躍歡喜。佛為說四真諦。即於座上。見四真諦。如新淨[<a href='javascript:showpic("../fontimg/057087.gif")'>疊*毛</a>]易受染色。須達多易悟。亦復如是。見法證法。斷八十億洞然之結。得須陀洹。即從座起。整衣服。禮佛足已。白佛言。世尊。我名須達多。我以布施貧乏之故。諸人稱為給孤獨氏。佛言。汝是何國人。出生何種族。須達白言。我所出生舍衛國。唯願世尊。往詣彼國。我當終身施設供養。佛告須達多。彼國為有僧坊以不。須達多白佛言。世尊。但往於彼。我當營造。使諸比丘。來往於彼。爾時如來。默然受請。時須達多。聞佛所說。并受其請。頂禮佛足。歡喜而去<p><b>　　<A NAME="n1614"></A>（一八七）</b><p>如是我聞。一時佛在舍衛國祇樹給孤獨園。爾時須達多長者。遇病困篤。於時世尊。聞其病甚。即於晨朝。著衣持缽。往詣其家。須達長者。遙見佛來。動身欲起。佛告長者。不須汝起。爾時世尊。別敷座坐。佛告長者。汝所患苦。為可忍不。醫療有降。不至增乎。長者白佛。今所患苦。甚為難忍。所受痛苦。遂漸增長。苦痛逼切。甚可患厭。譬如力人以繩繫於弱劣者頭。[<a href='javascript:showpic("../fontimg/012377.gif")'>打-丁+(稯-禾)</a>]搣掣頓。揉捺其頭。我患首疾。亦復如是。譬如屠家以彼利刀。而開牛腹。撓攪五內。我患腹痛。亦復如是。譬如二大力士。捉彼羸瘦極患之人。向火[<a href='javascript:showpic("../fontimg/019511.gif")'>火*(高/木)</a>]炙。我患身體。煩熱苦痛。亦復如是。佛告長者。汝於今者。應於佛所生不壞信。法僧及戒。亦當如是。長者白言。如佛所說。四不壞信。我亦具得。佛告長者。依四不壞。爾今次應修於六念。汝當念佛諸功德。憶佛十號。如來應供正遍知明行足善逝世間解無上士調御丈夫天人師佛世尊。是名念佛。云何念法。如來所說勝妙之法。等同慶善。現在得利。及獲得證。離諸熱惱。不擇時節。能向善趣。現在開示。乃至智者自知。是名念法。云何念僧。常當憶念僧之德行。如來聖僧。得向具足。應病授藥。正真向道。所行次第。不越限度。能隨於佛。所行之法。須陀洹果向須陀洹。斯陀含果向斯陀含。阿那含果向阿那含。阿羅漢果向阿羅漢。是名如來聲聞僧。具足戒定慧解脫解脫知見。為他所請。如是等僧。宜應敬禮合掌向之。是名念僧。云何念戒。自念所行滿足之戒。白淨戒。不瑕戒。不缺戒。不穿漏戒。純淨戒。無垢穢戒。不求財物戒。智者所樂戒。無可譏嫌戒。次應自念。是名念戒。云何念施。己所行施。我得善利。應離慳貪行於布施。心無所著。悉能放捨。若施之時。手自授與。心常樂施。無有厭倦。捨心具足。若有乞索。常為開分。是名念施。云何念天。常當護心念六欲天。念須陀洹斯陀含。生彼六天。須達多白佛言。世尊。如佛所說。六念之法。我已具修。須達白佛。唯願世尊。在此中食。佛默受請。日時既到。須達長者為於如來設眾餚饌。種種備具清淨香潔。設是供已。合掌向佛。而作是言。世尊出世難可值遇。佛為長者。種種說法。示教利喜。從座而去。須達長者於佛去後。尋於其夜。身壞命終。得生天上。既生天上。尋還佛所。須達天子光色倍常。照于祇洹。悉皆大明。頂禮佛足在一面坐。而說偈言<p class='lg'>　此今猶故是　　祇洹之園林<br>　仙聖所住處　　林池甚閑靜<br>　法主居其中　　我今生喜樂<br>　信戒定慧業　　正命能使淨<br>　若能修如是　　向來之上行<br>　非種姓財富　　能得獲斯事<br>　智慧舍利弗　　寂然持禁戒<br>　空處樂恬靜　　最勝無倫匹　</p><p>佛告天曰。如是如是。爾時世尊即說偈言<p class='lg'>　信戒定慧業　　正念能使淨<br>　非種姓財富　　能獲如斯事<br>　智慧舍利弗　　寂滅能持戒<br>　空處樂恬靜　　最上無倫匹　</p><p>須達天子聞佛所說。歡喜頂禮。於座上沒。還於天宮<p>爾時世尊於天未曉。入講堂中。敷座而坐。告諸比丘。向有一天。光色倍常。來詣我所。其光暉曜。普照祇洹。悉皆大明。禮我足已。卻坐一面。而說斯偈<p class='lg'>　此今猶故是　　祇洹之園林<br>　仙聖所住處　　林池甚閑靜<br>　法主居其中　　我今生悅樂<br>　信戒定慧業　　正命能使淨<br>　若能修如是　　向來之上事<br>　非種姓財富　　能獲如斯事<br>　智慧舍利弗　　寂然持禁戒<br>　空處樂恬靜　　最勝無倫匹　</p><p>爾時尊者阿難在如來後。聞天說偈。即白佛言。此必是須達長者。得生天上。是故還來讚舍利弗。佛言。如是如是。彼須達多生天上。來至我所。說如斯偈。爾時阿難及諸比丘聞佛所說。歡喜奉行<p><b>　　<A NAME="n1615"></A>（一八八）</b><p>如是我聞。一時佛在曠野園第一林中。時首長者身遇困疾。爾時世尊聞其患已。後日晨朝。著衣持缽。往詣其家。時首長者。遙見佛來。動身欲起。佛告長者。不須汝起。佛即慰問。汝所患苦為可忍不。醫療有降不至增耶。長者白佛。今我患苦。極為難忍。所受痛劇。遂漸增長。苦痛逼切。甚可厭患。譬如有力之人。以手[<a href='javascript:showpic("../fontimg/012377.gif")'>打-丁+(稯-禾)</a>]搣無力者頭。揉捺牽掣。我患頭痛亦復如是。譬如屠者以彼利刀。撓攪牛腹腸胃寸絕。我患腹痛。亦復如是。譬如二大力人。捉一羸病。向火[<a href='javascript:showpic("../fontimg/019511.gif")'>火*(高/木)</a>]炙。身體焦爛。患體熱痛。亦復如是。佛告長者。汝今應於佛所生不壞信。法僧及戒亦當如是。長者白佛。如佛所說。四不壞信。我已具得。佛告長者。依於如是四不壞信。應修六念。長者白佛。如此六念。我已具修。時首長者即白佛言。唯願世尊。在此中食。佛默然受請。日時已到。彼首長者為於如來設眾餚膳。種種備具清淨香潔。設是供已。尋便奉施。合掌向佛。而作是言。世尊出世難可值遇。佛為長者。種種說法。示教利喜。從座而去。時首長者如來去後。尋於其夜。身壞命終。生無熱天。既生天已。即作此念。我於今者。應往佛所。作是念已。尋來佛所。光色倍常。照于祇洹。悉皆大明。頂禮佛已。卻坐一面。身滲入地。譬如蘇油。佛告天子。汝可化為麤身。當作住想。時首天子受佛敕已。即便化作欲界麤形。不復滲沒。佛告首天子言。汝行幾法。不生厭足。身壞命終。生無熱天。首天白佛。我行三法。心無厭足。故得生天。見佛聽法。供養眾僧。無厭足故。命終得生無熱天上。時首天子即說偈言<p class='lg'>　我樂常見佛　　不捨於聽法<br>　供養比丘僧　　受持賢聖法<br>　調伏貪嫉心　　得生無熱天　</p><p>時首天子說是偈已。歡喜頂禮。即從座沒。還於天宮<p><b>　　<A NAME="n1616"></A>（一八九）</b><p>如是我聞。一時佛在舍衛國祇樹給孤獨園。時有一天來至佛所。光色倍常。威光暉曜。遍照祇洹。悉皆大明。卻坐一面。而說偈言<p class='lg'>　七比丘解脫　　生於無煩天<br>　盡於善受有　　度世間愛著<br>　誰使度駛流　　而此駛流者<br>　死極得自在　　甚難可得度<br>　誰救死罥弶　　出過天境界　</p><p>爾時世尊以偈答曰<p class='lg'>　優比羅建陀　　第三佛羯羅<br>　跋直羯提婆　　婆[<a href='javascript:showpic("../fontimg/023523.gif")'>目*侯</a>]提毘紐<br>　如是等比丘　　盡度於駛流<br>　能度死自在　　盡斷生死罥<br>　出過於天界　　言說極深遠<br>　難識難可解　　所說無不善<br>　汝是何天耶　　來問我此事　</p><p>爾時此天以偈答曰<p class='lg'>　我不還此有　　名為無煩天<br>　是故我盡知　　七比丘解脫<br>　斷棄於愛有　　度世之縛結<br>　我生天先緣　　今日當具說<br>　梵行盡於漏　　迦葉優婆塞<br>　瓦師養父母　　遠離於婬欲<br>　迦葉及父母　　愛答摩納等<br>　彼是我親友　　我亦與彼昵<br>　淨身守口意　　盡住最後身<br>　如是諸大人　　我共為善伴　</p><p>爾時世尊復答天曰。如是如是。實如所說<p class='lg'>　瓦師如爾言　　本毘婆陵伽<br>　難提婆瓦師　　迦葉優婆塞<br>　孝事於父母　　梵行盡於漏<br>　彼與我親友　　我亦為彼親<br>　如是諸大人　　本日相親近<br>　善修身口意　　住於最後身　</p><p>爾時彼天聞佛所說。歡喜頂禮而去<p class='lg'>　常驚恐．顏色　　羅吒國．估客<br>　輸波羅．須達　　須達多生天<br>　首長者生天　　又有無煩天　</p><p class='juan'>
別譯雜阿含經卷第九</p>
</body></html>
