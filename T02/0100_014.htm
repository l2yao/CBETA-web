<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p class='juan'>
別譯雜阿含經卷第十四(丹本第十卷初准)</p>
<p><span class='byline'>　　　　失譯人名今附秦錄</span><br><p><b>　　<A NAME="n1701"></A>（二六九）</b><p>如是我聞。一時佛在王舍城耆尼山中。有一天女。名求迦尼娑。本是波純提女。光色倍常。於其夜中來詣佛所。威光暉曜普照此山悉皆大明。頂禮佛足在一面坐。即說偈言<p class='lg'>　口意宜修善　　不應作諸惡<br>　身不以小惡　　加害於世間<br>　觀欲空無實　　修於念覺意<br>　設自不樂苦　　莫作損減業　</p><p>爾時世尊讚天曰。善哉善哉。如汝所說<p class='lg'>　口意宜修善　　不應作眾惡<br>　身不以小惡　　加害於世間<br>　觀欲空無實　　修於念覺意<br>　若自不樂苦　　莫作損減業　</p><p>時波純提女聞佛所說歡喜頂禮。即於坐沒還于天宮<p><b>　　<A NAME="n1702"></A>（二七○）</b><p>如是我聞。一時佛在舍衛國祇樹給孤獨園。爾時阿難告諸比丘。我今欲演四句之法。咸當善受至心諦聽<span class='corr'>憶</span>持莫忘。云何名為演四句法<p class='lg'>　口意宜修善　　不應作諸惡<br>　身不以小惡　　加害於世間<br>　觀欲空無實　　修於念覺意<br>　若自不樂苦　　莫作損減業　</p><p>時有一婆羅門。去阿難不遠。聞說斯偈即便思惟。如此偈義義味深遠。非是人作。必是非人之所宣說。當往問佛。作是念已。時婆羅門即詣佛所問訊已訖。在一面坐白佛言。瞿曇。我從阿難聞說此偈如我思惟。此偈句義非人所作。佛告婆羅門。實爾實爾。實是非人之所宣說。非人所造。我於往時在王舍城耆尼山中。求迦尼娑天女。來詣我所頂禮我已。在一面坐即說斯偈。而斯偈者實非人說。時婆羅門聞佛所說。歡喜而去<p><b>　　<A NAME="n1703"></A>（二七一）</b><p>如是我聞。一時佛在王舍城耆尼山中。時求迦尼娑天。本是波純提女。身光晃曜猶如電光。淳誠至信歸依三寶。來詣佛所在一面坐。以此光明普照此山悉皆洞然。求迦尼娑天女。即說偈言<p class='lg'>　我今以種種　　讚詠佛法僧<br>　今但略宣說　　隨意所樂足<br>　口意宜修善　　不應造眾惡<br>　身不以小過　　加害於世間<br>　觀欲性相空　　修於念覺意<br>　若自不樂苦　　莫作損減業　</p><p>爾時世尊告天女言。如是如是。如汝所說。求迦尼天女。聞佛說已歡喜頂禮。於此處沒還於天宮<p><b>　　<A NAME="n1704"></A>（二七二）</b><p>如是我聞。一時佛在毘舍離北獼猴彼岸精舍之中。時波純提天女。拙羅天女。光色倍常。往詣佛所頂禮佛足在一面坐。時此二天女放大光明。遍照獼猴及毘舍離悉皆大明。時拙羅天女。即說偈言<p class='lg'>　世尊婆伽婆　　無上等正覺<br>　在於毘舍離　　住於大林中<br>　求迦尼娑天　　并及於拙羅<br>　波純提女等　　稽首尊足下<br>　我住昔曾聞　　能善稱說法<br>　牟尼世尊者　　今現在演說<br>　諸有生譏毀　　如斯深法者<br>　是則名愚癡　　後必墮惡趣<br>　有能讚聖法　　成就具於念<br>　是名有智者　　後必生善處　</p><p>時求迦尼娑天女。復說偈言<p class='lg'>　口意宜修善　　不應造眾惡<br>　身不以小惡　　加害於世間<br>　觀欲性相空　　修於念覺意<br>　若自不樂苦　　莫作損減業　</p><p>爾時世尊告天女言。如是如是。如汝所說。時天女等。聞佛說已。歡喜而去<p><b>　　<A NAME="n1705"></A>（二七三）</b><p>如是我聞。一時佛住舍衛國祇樹給孤獨園。時有一天。於其夜中來詣佛所。威光大明遍照祇洹。頂禮既已退坐一面。而說偈言<p class='lg'>　不觸者勿觸　　觸者必還報<br>　以如是事故　　不應妄有觸<br>　若非津濟處　　不應作渡意　</p><p>爾時世尊。以偈答曰<p class='lg'>　可瞋而不瞋　　清淨無結使<br>　若欲惡加彼　　惡便及己身<br>　如逆風揚土　　塵來自坌身<br>　欲以瞋加彼　　彼受必還報<br>　是二並名惡　　兩俱不脫患<br>　若瞋不加報　　能伏於大怨　</p><p>爾時天復以偈讚言<p class='lg'>　往昔已曾見　　婆羅門涅槃<br>　久棄捨嫌怖　　能度世間愛　</p><p>爾時此天說此偈已。歡喜而去<p><b>　　<A NAME="n1706"></A>（二七四）</b><p>如是我聞。一時佛在舍衛國祇樹給孤獨園。時有一天。光顏熾盛容色殊常。來詣佛所頂禮佛足。在一面坐。而說偈言<p class='lg'>　嬰愚少智者　　造於諸惡業<br>　為已自作怨　　後受大苦報　</p><p>爾時世尊。以偈答曰<p class='lg'>　所作業不善　　作已自燒煮<br>　愚癡造眾惡　　受報悲啼哭　</p><p>天復以偈讚言<p class='lg'>　往昔已曾見　　婆羅門涅槃<br>　久棄捨嫌怖　　能度世間愛　</p><p>爾時此天說此偈已。歡喜頂禮還于天宮<p><b>　　<A NAME="n1707"></A>（二七五）</b><p>如是我聞。一時佛住舍衛國祇樹給孤獨園。時有一天。威容光赫顏色殊常。來詣佛所。既頂禮已。退坐一面。而說偈言<p class='lg'>　不以言說故　　得名為沙門<br>　此實趣向道　　成就堅履跡<br>　若有勇健者　　能深修禪定<br>　獲得於解脫　　壞於魔結縛<br>　作及不作業　　二俱稱實說<br>　詐偽無誠信　　智者所棄捐<br>　己身實無得　　虛讚以自憍<br>　詐偽虛誑說　　世間之大賊　</p><p>爾時世尊。以偈答曰<p class='lg'>　不顯己功德　　不知他心行<br>　知已復涅槃　　能度世間愛　</p><p>爾時此天聞佛偈已。而白佛言。我於今者實有罪過。唯願聽我誠心懺悔。時佛默然。天復說偈言<p class='lg'>　我今說罪悔　　汝不受我悔<br>　懷惡心不善　　不捨於怨嫌　</p><p>世尊以偈。復答天曰<p class='lg'>　說罪言懺悔　　內心實不滅<br>　云何除嫌隙　　云何而得善　</p><p>天又說偈重問曰<p class='lg'>　人誰無[<a href='javascript:showpic("../fontimg/067874.gif")'>億-音+(夫*夫)</a>]過　　人誰無誤失<br>　何誰離愚癡　　何誰常具念　</p><p>爾時世尊。以偈答曰<p class='lg'>　如來婆伽婆　　正智得解脫<br>　彼無諸[<a href='javascript:showpic("../fontimg/067874.gif")'>億-音+(夫*夫)</a>]過　　亦復無得失<br>　彼已離愚癡　　能具於正念　</p><p>天復以偈讚言<p class='lg'>　我昔已曾見　　婆羅門涅槃<br>　久棄捨嫌怖　　能度世間愛　</p><p>爾時此天。說此偈已。歡喜而去<p><b>　　<A NAME="n1708"></A>（二七六）</b><p>如是我聞。一時佛在王舍城迦蘭陀竹林。爾時提婆達多友瞿迦梨。往詣佛所在一面立。佛告瞿迦梨。汝於舍利弗有緣莫生嫌想。舍利弗目連。淨修梵行心意柔軟。汝莫生嫌根。長夜受諸苦惱。瞿迦梨言。我信佛語。我隨於佛。然舍利弗目連。實有惡欲。惡欲於彼實得自在。彼隨惡欲。佛復告瞿迦梨。汝今勿於彼二人所生嫌恨心。如是至三。而瞿迦梨雖聞佛言。惡心不改捨佛而去。去佛不遠身生惡瘡。初如芥子。須臾之頃猶如豆許。復漸長大如毘梨果身體爛潰膿血流出。身壞命終墮大蓮華地獄。時有三天光色倍常。於其夜中來至佛所。頂禮佛足在一面立。第一天白佛言。世尊。瞿迦梨是夜命終。第二天言。墮大蓮華地獄。第三天即說偈言<p class='lg'>　夫人生世　　斧在口中　　由其惡言<br>　自斬其身　　應讚而毀　　應毀而讚<br>　口出綺語　　後受苦殃　　綺語奪財<br>　是故小過　　謗佛聖賢　　是名大患<br>　受苦長遠　　具滿百千　　入尼羅浮<br>　及三十六　　入阿浮陀　　乃至墮彼<br>　五阿浮陀　　誹謗賢聖　　口意造惡<br>　入斯地獄　</p><p>時彼三天禮佛足已。還於天宮<p>爾時佛告諸比丘。汝等欲聞彼阿浮陀地獄壽命長短以不。比丘白言。願為我說。我等聞已信受憶持。爾時世尊告諸比丘。二十佉利胡麻得波羅捺。滿溢一車。有長壽人。足滿百年取其一粒。如是胡麻一切都盡此阿浮陀地獄所得壽命猶故未盡。此二十阿浮陀觝。成一尼羅浮陀。二十尼羅浮陀觝。一呵吒吒。二十呵吒吒觝。一[<a href='javascript:showpic("../fontimg/023523.gif")'>目*侯</a>][<a href='javascript:showpic("../fontimg/023523.gif")'>目*侯</a>]。二十[<a href='javascript:showpic("../fontimg/023523.gif")'>目*侯</a>][<a href='javascript:showpic("../fontimg/023523.gif")'>目*侯</a>]觝。一蓮華地獄。二十蓮華地獄觝。一大蓮華地獄。瞿迦梨比丘以謗舍利弗目連故。墮是大蓮華地獄中。佛告諸比丘。被燒燋柱尚不應謗。況情識類。佛說是已。諸比丘聞佛所說。歡喜奉行<p><b>　　<A NAME="n1709"></A>（二七七）</b><p>如是我聞。一時佛在舍衛國祇樹給孤獨園。時有一天光色倍常。威顏晃曜遍照祇洹。來詣頂禮退坐一面。而說偈言<p class='lg'>　云何輕賤他　　及不輕賤他<br>　為他所輕賤　　以何為首目<br>　我今問如來　　大仙為我說　</p><p>爾時世尊。以偈答曰<p class='lg'>　善知不輕賤　　不知名輕賤<br>　樂法名恭敬　　慢法名不恭<br>　不近善知識　　是名不敬首<br>　樂行於非法　　親友生怨嫉<br>　與怨為親友　　是為不敬首<br>　如有婦女人　　履行不貞良<br>　好與姦婬通　　作於無理行<br>　男子違禮度　　其義亦復然<br>　如是等名為　　輕賤之元首<br>　斗秤欺誑人　　巧偽不均平<br>　苟且懷貪利　　是名輕賤首<br>　博弈相侵欺　　損喪錢財盡<br>　如是等名為　　輕賤之首目<br>　嗜睡著美味　　早眠而晚起<br>　懈怠於事務　　而復喜瞋恚<br>　如斯之等人　　亦名輕賤首<br>　耳璫及鐶釧　　擎蓋錦屣履<br>　貧窮自嚴飾　　是名輕賤首<br>　財物既尟少　　愛著情愈濃<br>　雖生剎利種　　冀求得王位<br>　如是愚癡人　　是名輕賤首<br>　財寶其業大　　多眷屬親友<br>　自食於美味　　不分施與他<br>　受他好飲食　　及得財寶利<br>　彼來至己家　　都無報答心<br>　乃至不與食　　是名輕賤首<br>　父母年朽邁　　衰老既至已<br>　自食於甘美　　終不知供養<br>　如斯之等人　　是名輕賤首<br>　父母及兄弟　　親屬并姊妹<br>　打罵出惡言　　是名輕賤首<br>　沙門婆羅門　　中時來至家<br>　不請不施食　　是名輕賤首<br>　沙門婆羅門　　及貧窮乞丐<br>　罵辱不施食　　是名輕賤首<br>　謗佛及聲聞　　出家在家人<br>　為此非法事　　是名輕賤首<br>　實非是羅漢　　自稱是羅漢<br>　天人婆羅門　　沙門中大賊<br>　若為如是者　　是多輕賤首<br>　如斯之等類　　為他所輕賤<br>　世間可輕賤　　我悉知見之<br>　宜應遠捨離　　如怖畏嶮道　</p><p>天復以偈讚言<p class='lg'>　我昔已曾見　　婆羅門涅槃<br>　久棄捨嫌怖　　能度世間愛　</p><p>爾時此天說此偈已。歡喜而去<p><b>　　<A NAME="n1710"></A>（二七八）</b><p>如是我聞。一時佛在舍衛國祇樹給孤獨園。時有一天顏容暉赫。光色甚明遍于祇洹。來詣佛所頂禮足已退坐一面。而說偈言<p class='lg'>　誰名為敬順　　誰名為陵邈<br>　誰為嬰愚戲　　如小兒弄土　</p><p>爾時世尊。以偈答曰<p class='lg'>　男子若敬順　　女人必陵邈<br>　男子若陵邈　　女人必敬順<br>　女人嬰愚戲　　如小兒弄土　</p><p>天復以偈讚言<p class='lg'>　我昔已曾見　　婆羅門涅槃<br>　久棄捨嫌怖　　能度世間愛　</p><p>爾時此天說此偈已。歡喜還宮<p><b>　　<A NAME="n1711"></A>（二七九）</b><p>如是我聞。一時佛在舍衛國祇樹給孤獨園。時有一天身光晃曜。猶如電光遍照祇洹赫然甚明。來詣佛所頂禮足已退坐一面而說偈言<p class='lg'>　覺觀意欲來　　遮止應遮止<br>　一切盡遮止　　不造生死塵　</p><p>爾時世尊。以偈答曰<p class='lg'>　覺觀意欲來　　遮止應遮止<br>　不應一切遮　　但遮惡覺觀<br>　惡惡應遮止　　遮止能遮止<br>　若能如是者　　不為生死遮　</p><p>天復以偈讚言<p class='lg'>　我昔已曾見　　婆羅門涅槃<br>　久棄捨嫌怖　　能度世間愛　</p><p>爾時此天說此偈已。歡喜還宮<p><b>　　<A NAME="n1712"></A>（二八○）</b><p>如是我聞。一時佛在舍衛國祇樹給孤獨園。時有一天身光晃曜。遍照祇洹來詣佛所。禮佛足已退坐一面。而說偈言<p class='lg'>　云何得名稱　　云何得財業<br>　云何得稱譽　　云何得親友　</p><p>爾時世尊。以偈答曰<p class='lg'>　持戒得名稱　　布施得財寶<br>　實語得稱譽　　普施眾皆親　</p><p>天復以偈讚言<p class='lg'>　我昔已曾見　　婆羅門涅槃<br>　久棄捨嫌怖　　能度世間愛　</p><p>爾時此天說此偈已。歡喜還宮<p><b>　　<A NAME="n1713"></A>（二八一）</b><p>如是我聞。一時佛在舍衛國祇樹給孤獨園。時有一天光顏晃曜。赫然甚明遍于祇洹。來詣佛所頂禮佛足退坐一面。而說偈言<p class='lg'>　云何生為人　　如見極明了<br>　集諸財寶利　　多少義云何　</p><p>爾時世尊以偈答曰<p class='lg'>　先學眾技能　　次集諸財寶<br>　集財為四分　　一分供衣食<br>　二分營作事　　一分俟匱乏<br>　種田是初業　　商估是為次<br>　蕃息養牛群　　羔牛并六畜<br>　復有諸子息　　各為求妻婦<br>　出女并姊妹　　及六畜家法<br>　調和得利樂　　不和得苦惱<br>　作事令終訖　　終不中休廢<br>　智者善思惟　　深知於得失<br>　善解作不作　　財寶來趣己<br>　如河歸大海　　勤修於事業<br>　如蜂採眾華　　日日常增長<br>　晝夜聚財業　　如彼蜂增長<br>　財不寄老朽　　不與邊遠人<br>　惡人作鄙業　　勢力勝己者<br>　終不以財寶　　與如是等人<br>　與財為親厚　　債索時忿諍<br>　怪哉財義利　　失財失親友<br>　但如法聚財　　不應作非法<br>　丈夫如法作　　端嚴極熾盛<br>　既能自衣食　　又復惠施人<br>　調適不失度　　命終得生天　</p><p>天復以偈讚曰<p class='lg'>　我昔已曾見　　婆羅門涅槃<br>　久棄捨嫌怖　　以度世間愛　</p><p>爾時此天說此偈已。歡喜還宮<p><b>　　<A NAME="n1714"></A>（二八二）</b><p>如是我聞。一時佛在舍衛國祇樹給孤獨園。爾時佛告諸比丘乃往古昔俱薩羅國。有一善彈琴人。名俱[<a href='javascript:showpic("../fontimg/060797.gif")'>少/兔</a>]羅。涉路而行。時有六天女。各乘宮殿陵虛而行。天等出宮語此人言。舅可為我彈奏清琴。我當歌舞。時彈琴人睹其容貌光明異常生希有想。問言。姊妹。作何功德得生斯處。爾先為我說其先因。我當為爾彈奏清琴。天女答曰。汝今但當為我彈琴。我於歌中自說往緣。時俱[<a href='javascript:showpic("../fontimg/060797.gif")'>少/兔</a>]羅於六天前即鼓琴。時第一天女。而說偈言<p class='lg'>　諸能以上衣　　用施於他人<br>　人中生尊勝　　處天如我今<br>　身如真金聚　　光色甚凞怡<br>　天女有數百　　我為最尊勝<br>　施於所愛物　　其福勝如是　</p><p>第二天女。復說偈言<p class='lg'>　若以諸上味　　餚膳飲食施<br>　生人為男女　　男女中最勝<br>　若生於天上　　猶如我今日<br>　以捨所愛故　　隨意受快樂<br>　汝觀我宮殿　　乘空自在行<br>　身如真金聚　　光顏甚殊妙<br>　天女有數百　　我為最尊勝<br>　施上味飲食　　獲勝報如是　</p><p>第三天女。復說偈言<p class='lg'>　若以勝妙香　　布施而修福<br>　生人得尊勝　　處天如我身<br>　以捨所愛故　　隨意受快樂<br>　汝觀我宮殿　　乘空自在行<br>　身如真金聚　　光顏甚殊妙<br>　天女有數百　　我為最尊勝<br>　以施勝香故　　獲報得如是　</p><p>第四天女。復說偈言<p class='lg'>　我本人中時　　孝事難舅姑<br>　罵詈麤惡言　　我悉能忍受<br>　是故於今者　　獲得此天身<br>　以能孝順故　　隨意受快樂<br>　汝觀我宮殿　　乘空自在行<br>　身如真金聚　　光顏甚殊妙<br>　天女有百數　　我為最尊勝<br>　以能孝事故　　獲勝報如是　</p><p>第五天女。復說偈言<p class='lg'>　我於先身時　　屬人為婢使<br>　奉侍於大家　　隨順不瞋戾<br>　精勤不懈怠　　早起而晚臥<br>　若於大家所　　得少飲食時<br>　分施於沙門　　及與婆羅門<br>　是故得天身　　隨意受快樂<br>　汝觀我宮殿　　乘空自在行<br>　身如真金聚　　光顏甚殊妙<br>　天女數百中　　我最為尊勝<br>　處賤修福田　　獲勝報如是　</p><p>第六天女。復說偈言<p class='lg'>　我於先身時　　得見於比丘<br>　及以比丘尼　　生大歡喜心<br>　彼教我精勤　　得聞彼說法<br>　一日受齋法　　是故今生天<br>　隨意受快樂　　汝觀我宮殿<br>　乘空自在行　　身如真金色<br>　光顏甚殊妙　　天女數百中<br>　我為最勝尊　　汝今且觀我<br>　以用善教故　　獲勝報如是　</p><p>時彈琴者。復說偈言<p class='lg'>　我今極善行　　可樂薩羅林<br>　我今見天女　　晃曜如電光<br>　見聞如斯事　　還歸造功德　</p><p>爾時比丘聞佛所說。歡喜奉行<p><b>　　<A NAME="n1715"></A>（二八三）</b><p>如是我聞。一時佛在舍衛國祇樹給孤獨園。時有一天光色倍常。來至佛所頂禮佛足在一面坐。是天威德光明熾盛。普照祇洹悉皆大明。彼天爾時即說偈言<p class='lg'>　云何起必壞　　云何遮不生<br>　云何捨所畏　　云何成法樂　</p><p>爾時世尊。以偈答曰<p class='lg'>　瞋恚起時滅　　貪欲生必遮<br>　棄無明無畏　　證滅最為樂<br>　棄恚捨貪欲　　出於諸結使<br>　不著於色名　　觀諸法空林<br>　欲為生死根　　欲能生諸苦<br>　斷欲得解脫　　諸苦亦復然<br>　苦得解脫故　　苦本亦解脫<br>　嬰愚無智者　　放逸不觀苦<br>　是故沒苦海　　纏縛無窮已<br>　智者撿亂心　　不宜著諸欲<br>　夫為放逸行　　能壞禪定樂<br>　是故應攝想　　勿得著欲染<br>　譬如巨富者　　守護其珍寶　</p><p>爾時天復以偈讚言<p class='lg'>　往昔已曾見　　婆羅門涅槃<br>　嫌怖已棄捨　　能度世間愛　</p><p>爾時此天說此偈已。歡喜而去<p><b>　　<A NAME="n1716"></A>（二八四）</b><p>如是我聞。一時佛在舍衛國祇樹給孤獨園。爾時有天光色倍常。來至佛所頂禮佛足在一面坐。是天威德光明熾盛。普照祇洹悉皆大明。彼天爾時即說偈言<p class='lg'>　雖到於五塵　　不名為貪欲<br>　思想生染著　　乃名為貪欲<br>　欲能縛世間　　健者得解脫　</p><p>爾時世尊。以偈答曰<p class='lg'>　欲性本無常　　斷滅則悟道<br>　著欲生繫縛　　永不得解脫<br>　若以信為伴　　不信莫由起<br>　名稱轉增長　　壽終得生天<br>　若復斷除欲　　不數數受有<br>　不還來生死　　永入於涅槃<br>　知身空無我　　觀名色不堅<br>　不著於名色　　從是而解脫<br>　亦不見解脫　　及以非解脫<br>　哀愍利群生　　廣饒益一切　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天說此偈已。歡喜而去<p><b>　　<A NAME="n1717"></A>（二八五）</b><p>如是我聞。一時佛在舍衛國祇樹給孤獨園。爾時有天光明倍常。來至佛所頭面禮佛在一面坐。而說偈言<p class='lg'>　應共誰止住　　復應親近誰<br>　從誰所受法　　得利不生惡　</p><p>爾時世尊。以偈答曰<p class='lg'>　應共善人住　　親近於善者<br>　從彼人受法　　得利不生惡<br>　應共善人住　　親近於善者<br>　從彼人受法　　智者得利樂<br>　應共善人住　　親近於善者<br>　從彼人受法　　智者得名譽<br>　親近於善者　　從彼人受法<br>　智者得解慧　　是故應共住<br>　親近於善者　　從彼人受法<br>　親族中尊勝　　能離於憂愁<br>　於一切苦中　　而能得解脫<br>　遠離諸惡趣　　能斷一切縛<br>　純受上妙樂　　得近於涅槃　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久棄捨　　能度世間愛　</p><p>爾時此天說此偈已。歡喜而去<p><b>　　<A NAME="n1718"></A>（二八六）</b><p>如是我聞。一時佛在舍衛國祇樹給孤獨園。爾時有天光明倍常。普照祇洹悉皆大明。來詣佛所頂禮佛足卻坐一面。而說偈言<p class='lg'>　貪吝貧窮苦　　皆由不惠施<br>　若欲求福德　　智者應施與　</p><p>爾時世尊。以偈答曰<p class='lg'>　可怖莫過貪　　貧乏痚妥<br>　恐貧不布施　　不施畏甚大<br>　今世若後世　　飢窮苦難計<br>　若得少能施　　得多亦能施<br>　生時得快樂　　壽終得生天<br>　難施而能施　　是名難作業<br>　嬰愚不知解　　諸佛賢聖法<br>　愚智俱命終　　生處各別異<br>　愚者墮地獄　　受於種種苦<br>　智者生人天　　乃可得解脫<br>　貧窮捃拾活　　以用養妻子<br>　淨心割少施　　其福無有量<br>　設百千大祀　　供養於一切<br>　不及貧布施　　十六分中一<br>　大祀有鞭打　　侵掠他財寶<br>　種種苦惱人　　以成大祀業<br>　以惡取財寶　　眾皆不歡悅<br>　如是不淨施　　及以小淨施<br>　受報有好醜　　不可以相比<br>　如法聚財物　　終不非法求<br>　得財捨用施　　正直而施與<br>　具戒修禪定　　正直者受取<br>　福聚布四方　　猶如大海水　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天說此偈已。歡喜而去<p><b>　　<A NAME="n1719"></A>（二八七）</b><p>如是我聞。一時佛在王舍城毘婆山側七葉窟中。時佛為佉陀羅刺腳極為苦痛。如來默受。雖復苦痛無所請求。爾時有八天子。顏容端正來詣佛所。中有一天言。沙門瞿曇實是丈夫人中師子。雖受苦痛不捨念覺心無惱異。若復有人於瞿曇大師子所生誹謗者。當知是人甚大愚癡。第二天亦作是說。瞿曇沙門丈夫龍象。雖受苦痛不捨念覺心無惱異。若復有人於瞿曇龍象所生誹謗者。當知是人甚大愚癡。第三天復作是言。沙門瞿曇如善乘牛。第四天復作是言。沙門瞿曇如善乘馬。第五天復作是言。沙門瞿曇猶如牛王。第六天復作是言。沙門瞿曇無上丈夫。第七天復作是言。沙門瞿曇人中蓮花。第八天復作是言。沙門瞿曇猶如分陀利。觀彼禪寂極為善定。終不矜高亦不卑下。止故解脫。解脫故止。時第八天。即說偈言<p class='lg'>　非彼清淨心　　假使滿百千<br>　通達五比施　　為於戒取縛<br>　沒溺愛欲海　　不能度彼岸　</p><p>爾時八天說此偈已。頂禮佛足。還其所止<p class='lg'>　垂下及遮止　　名稱及技能<br>　彈琴并棄捨　　種別．善丈夫<br>　慳貪不惠施　　八天為第十　</p><p><b>　　<A NAME="n1720"></A>（二八八）</b><p>如是我聞。一時佛在舍衛國祇樹給孤獨園。時有一天顏色殊常。來詣佛所赫然大明。頂禮佛足在一面坐。而說偈言(丹本澄函第十一卷初准)<p class='lg'>　譬如彼大地　　廣大無有邊<br>　又亦如巨海　　甚深無崖際<br>　須彌極高峻　　無以能喻及<br>　誰如那羅延　　男子中無比　</p><p>爾時世尊。以偈答曰<p class='lg'>　無物廣於愛　　深大不過腹<br>　憍慢高須彌　　唯有佛世尊<br>　於諸男子中　　最勝無倫匹　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天說此偈已。歡喜還宮<p><b>　　<A NAME="n1721"></A>（二八九）</b><p>如是我聞。一時佛在舍衛國祇樹給孤獨園。時有一天。於其中夜來詣佛所。威光照曜赫然甚明。頂禮佛足在一面坐。而說偈言<p class='lg'>　何物火不燒　　旋嵐不能壞<br>　劫盡大洪水　　一切浸爛壞<br>　何物於彼所　　而得不爛潰<br>　男子若女人　　所有諸財寶<br>　以何方便故　　王賊不能侵<br>　是何堅牢藏　　無能毀壞者　</p><p>爾時世尊。以偈答曰<p class='lg'>　福聚火不燒　　旋嵐不吹壞<br>　劫盡洪水浸　　不能令腐朽<br>　男女有福聚　　王賊不能侵<br>　福是堅牢藏　　無能侵毀者　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天說此偈已。歡喜還宮<p><b>　　<A NAME="n1722"></A>（二九○）</b><p>如是我聞。一時佛在舍衛國祇樹給孤獨園。時有一天。於其夜中來詣佛所。威光照曜赫然大明。頂禮佛足卻坐一面。而說偈言<p class='lg'>　誰能具曠路　　涉道之資糧<br>　以何因緣故　　賊所不能劫<br>　設復逢奸惡　　云何得守護<br>　云何彼劫奪　　而生大歡喜<br>　云何常親近　　智者生欣悅　</p><p>爾時世尊。以偈答曰<p class='lg'>　信為遠資糧　　福聚非賊劫<br>　賊劫戒遮殺　　沙門劫生喜<br>　數親近沙門　　智者生欣悅　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天說此偈已。歡喜還宮<p><b>　　<A NAME="n1723"></A>（二九一）</b><p>如是我聞。一時佛在舍衛國祇樹給孤獨園。時有一天光色倍常。於其中夜來詣佛所。威光赫然悉皆大明。頂禮佛足卻坐一面。而說偈言<p class='lg'>　樂者所思念　　稱意盡獲得<br>　一切諸樂中　　欲樂最為勝　</p><p>爾時世尊。以偈答曰<p class='lg'>　樂者無思念　　苦者有願求<br>　若人捨思願　　是為最為勝　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天說此偈已。歡喜還宮<p><b>　　<A NAME="n1724"></A>（二九二）</b><p>如是我聞。一時佛在舍衛國祇樹給孤獨園。時有一天光顏殊特赫然大明。來詣佛所。頂禮佛足退坐一面。而說偈言<p class='lg'>　佛為天人師　　於諸物中勝<br>　能知一切法　　利益諸世間<br>　一切諸難中　　何物最為難<br>　唯願大仙尊　　為我分別說　</p><p>爾時世尊。以偈答曰<p class='lg'>　於他得自在　　忍彼觸惱難<br>　貧窮能布施　　危厄持戒難<br>　盛年處榮貴　　捨欲出家難　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天說此偈已。歡喜還宮<p><b>　　<A NAME="n1725"></A>（二九三）</b><p>如是我聞。一時佛在舍衛國祇樹給孤獨園。時有一天來詣佛所。威光晃曜赫然大明。頂禮佛足退坐一面。而說偈言<p class='lg'>　車為云何生　　誰將車所至<br>　車去為遠近　　車云何損滅　</p><p>爾時世尊。以偈答曰<p class='lg'>　從業出生車　　心將轉運去<br>　去至因盡處　　因盡則滅壞　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天說此偈已。歡喜還宮<p><b>　　<A NAME="n1726"></A>（二九四）</b><p>如是我聞。一時佛在舍衛國祇樹給孤獨園。時有一天光色倍常來詣佛所。身光晃曜遍照祇洹悉皆大明。時此天子卻坐一面。而白佛言。世尊。須多蜜奢鋸陀女生子。佛言斯是不善。非是善也<p>爾時此天。即說偈言<p class='lg'>　子生世言樂　　生子極欣慶<br>　父母漸老朽　　何故說不善　</p><p>爾時世尊。以偈答曰<p class='lg'>　我知生子者　　必有愛別離<br>　陰聚和合苦　　此都非是子<br>　是名與諸苦　　嬰愚謂為樂<br>　是故我說言　　生子為不善<br>　不善作善想　　不愛作愛想<br>　苦作於樂想　　放逸所極熟　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天說此偈已。歡喜還宮<p><b>　　<A NAME="n1727"></A>（二九五）</b><p>如是我聞。一時佛在舍衛國祇樹給孤獨園。時有一天光顏暉曜。威色倍常赫然大明。來詣祇洹頂禮佛足在一面坐。而說偈言<p class='lg'>　云何自思算　　不為煩惱覆<br>　云何復名為　　永離於眾數　</p><p>爾時世尊。以偈答曰<p class='lg'>　若善算計者　　二漏不流轉<br>　名色永已滅　　彼名離眾處<br>　總數不覆藏　　已去於總數　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天說此偈已。歡喜還宮<p><b>　　<A NAME="n1728"></A>（二九六）</b><p>如是我聞。一時佛在舍衛國祇樹給孤獨園。時有一天。光色暉曜赫然大明。來詣祇洹頂禮佛足退坐一面。而說偈言<p class='lg'>　何物重於地　　何物高於空<br>　何物疾於風　　何物多草木　</p><p>爾時世尊。以偈答曰<p class='lg'>　持戒重於地　　憍慢高於空<br>　心念疾於風　　亂想多草木　</p><p>天復以偈讚言<p class='lg'>　往昔已曾見　　婆羅門涅槃<br>　嫌怖久捨離　　能度世間愛　</p><p>爾時此天說此偈已。歡喜還宮<p><b>　　<A NAME="n1729"></A>（二九七）</b><p>如是我聞。一時佛在舍衛國祇樹給孤獨園。時有一天。威顏晃曜光色殊常。來詣祇洹赫然大明。頂禮佛足退坐一面。而說偈言<p class='lg'>　修行何戒行　　復作何威儀<br>　有何功德力　　造作何業行<br>　具足何等法　　得生於天上<br>　願世尊悲愍　　為我開顯說　</p><p>爾時世尊。以偈答曰<p class='lg'>　我今為汝說　　汝當至心聽<br>　諸欲生天者　　先當斷殺生<br>　善修於禁戒　　守攝於諸根<br>　不害有生類　　便得生天上<br>　不盜他財物　　彼與樂受取<br>　斷於奸盜心　　便得生天上<br>　不奸他婦女　　度邪婬彼岸<br>　自足己妻色　　便得生天上<br>　為利自己身　　亦欲利于彼<br>　并為財利故　　遠離諸放逸<br>　實語不虛妄　　便得生天上<br>　除去於兩舌　　不鬥亂彼此<br>　樂出和合語　　以此因緣故<br>　便得生天上　　斷於麤惡言<br>　讒刺觸惱故　　吐辭皆柔軟<br>　聞者生欣悅　　以是業緣故<br>　得生于天上　　除斷於綺語<br>　不談無益事　　知時而說法<br>　便得生天上　　若聚落曠野<br>　不生貪利想　　於他財物所<br>　不起愚癡心　　便得生天上<br>　慈心不害物　　不挾怨憎心<br>　向於群生類　　心無怒害想<br>　便得生天上　　信業及果報<br>　能修信施者　　二事俱生信<br>　具足得正見　　便得生天上<br>　如斯眾善法　　白淨十業道<br>　悉能修行者　　必得生天上　</p><p>天復以偈讚言<p class='lg'>　往昔已曾見　　婆羅門涅槃<br>　久捨於嫌怖　　能度世間愛　</p><p>爾時此天。說此偈已。歡喜還宮<p class='lg'>　大地．火不燒　　誰齎糧．所願<br>　甚能及車乘　　鋸陀女．算數<br>　何重并十善　</p><p class='juan'>
別譯雜阿含經卷第十四</p>
</body></html>
