<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p><b>　　<A NAME="n1834"></A>No. 105 [No. 99(265), No. 106]</b><p class='juan'>
五陰譬喻經</p>
<p><span class='byline'>　　　　後漢安息三藏安世高譯</span><br><p>聞如是。一時佛遊於靡勝國。度河津見中大沫聚隨水流。即告比丘言。諸比丘。譬如此大沫聚隨水流。目士見之觀視省察。即知非有虛無不實速消歸盡。所以者何。沫無強故。如是比丘。一切所色去來現在。內外麤細好醜遠近比丘。見此當熟省視觀。其不有虛無不實。但病但結但瘡但偽。非真非常為苦為空為非身為消盡。所以者何。色之性無有強。譬如比丘天雨渧水一泡適起一泡即滅。目土見之觀視省察。即知非有虛無不實速消歸盡。所以者何。泡無強故。如是比丘。一切所痛去來現在。內外麤細好醜遠近。比丘見知當熟省視觀其不有虛無不實。但病但結但偽但瘡。非真非常為苦為空為非身為消盡。所以者何。痛之性無有強故<p>譬如比丘季夏盛熱日中之炎。目士見之觀視省察。即知非有虛無不實速消歸盡。所以者何。炎無強故。如是比丘。一切所想去來現在。內外麤細好醜遠近。比丘見是當熟省視觀。其不有虛無不實。但婬但結但瘡但偽。非真非常為苦為空為非身為消盡。所以者何。想之性無有強<p>譬如比丘人求良材擔斧入林。見大芭蕉鴻直不曲。因斷其本斬其末劈其葉。理分分[<a href='javascript:showpic("../fontimg/001913.gif")'>利-禾+皮</a>]而解之。中了無心何有牢固。目士見之觀視省察。即知非有虛無不實速消歸盡。所以者何。彼芭蕉無強故。如是比丘一切所行去來現在。內外麤細好醜遠近。比丘見此當熟省視知。其不有虛無不實。但婬但結但瘡但偽。非真非常為苦為空為非身為消盡。所以者何。行之性無有強<p>譬如比丘幻師與幻弟子於四衢道大人眾中。現若干幻化作群象群馬車乘步從。目士見之觀視省察。即知不有虛無不實無形化盡。所以者何。幻無強故。如是比丘。一切所識去來現在。內外麤細好醜遠近。比丘見此當熟省視觀。其不有虛無不實。但婬但結但瘡但偽。非真非常為苦為空為非身為消盡。所以者何。識之性無有強。於是佛說偈言<p class='lg'>　沫聚喻於色　　痛如水中泡<br>　想譬熱時炎　　行為若芭蕉<br>　夫幻喻如識　　諸佛說若此<br>　當為觀是要　　熟省而思惟<br>　空虛之為審　　不睹其有常<br>　欲見陰當爾　　真智說皆然<br>　三事斷絕時　　知身無所直<br>　命氣溫燸識　　捨身而轉逝<br>　當其死臥地　　猶草無所知<br>　觀其狀如是　　但幻而愚貪<br>　心心為無安　　亦無有牢強<br>　知五陰如此　　比丘宜精勤<br>　是以當晝夜　　自覺念正智<br>　受行寂滅道　　行除最安樂　</p><p>佛說如是比丘聞皆歡喜<p class='juan'>
五陰譬喻經</p>
</body></html>
