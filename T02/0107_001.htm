<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p><p></li><p><b>　　<A NAME="n1838"></A>No. 107 [No. 99(277)]</b><p class='juan'>
佛說不自守意經</p>
<p><span class='byline'>　　　　吳月支優婆塞支謙譯</span><br><p>聞如是。一時佛在舍衛國祇樹給孤獨園。佛告諸比丘。比丘。應唯然。佛言。聽說自守亦不自守。比丘便叉手從佛聽。佛告比丘。幾因緣不自守。若眼根不閉守。若眼墮色識意便泆。已意泆便更苦。已更苦便不得定意。已不得定意便不知至誠。如有已不知便不見如有。已不知已不見如有。便不捨結亦不度疑。已不捨結不度疑。便屬他因緣。異知已異知。便苦不安隱。如是說。耳亦爾鼻亦爾口亦爾身亦爾意亦爾。如是行名為不自守<p>佛復告比丘。幾因緣自守。若眼根自守。止眼識不墮色意便不泆。已意不泆便更樂。已更樂便得定意。已得定意便諦如有知諦如有見。已諦如知諦如見。便捨結亦度疑。便不信不至誠。便慧智。便意樂安隱。六根亦如是說。如是名為自守。所說自守不自守如是。佛說如是。皆歡喜受<p class='juan'>
佛說不自守意經</p>
</body></html>
