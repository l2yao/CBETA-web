<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p><p></li><p><b>　　<A NAME="n1850"></A>No. 113 [No. 99(857)]</b><p class='juan'>
佛說難提釋經</p>
<p><span class='byline'>　　　　西晉沙門法炬譯</span><br><p>聞如是。一時佛行在俱舍梨國。樹名尼拘類。是時多聚會比丘在迦梨講堂。樹間會坐為佛作衣。今佛不久夏竟。夏已盡佛自說。三月已竟作衣已。當到多人處便難提釋聞多聚會比丘在迦梨講堂樹間會坐。為佛作衣今佛不久夏竟。夏已盡佛自說。三月已竟作衣已。當到多人處。難提釋已聞如是。便到佛所。已到為佛足禮便坐一處。已坐難提釋白佛言。如是我聞。多聚會比丘在迦梨講堂樹間會坐。為佛作衣。今佛不久夏竟已夏盡佛自說。三月已竟作衣已當到多人處。我聞是即愁憂。所食不覺味。諸方不分別。所聞善法不復念。所作世間業不復著。所以者何。甚久乃復得見佛并清淨行比丘。難提釋言已竟。佛便報難提。釋難提。若見我身若不見我身。若見清淨行比丘。若不見清淨行比丘。常當行內五法。何等五。一者意常當有信捨不信意。二者常當清淨行捨不清淨行。三者常當樂布施捨慳貪。四者常當有慧捨癡。五者常當多聞莫樂不聞。難提。是為內五事。已當復有六念。何等六。一念佛。二念法。三念比丘僧。四念戒。五念施與。六念天<p>難提。若慧弟子念佛諸德。佛為有是。為如來。為無所著。為一切覺。為神行足。為已快。為有無量。為無有上。為男子師。為法御者。為天人師。為覺有是。若天若人若魔若梵若沙門若婆羅門。為自慧證身生處已盡。為已著清淨行。所為當自識。但有是身從後不受。難提。是時慧弟子意不著貪欲。不著瞋恚。不著愚癡。便為直意慧弟子。意已直已直意。便得義便得法便見法便大樂喜。已喜便生樂。從樂便身滅。身已滅便得安隱。已得安隱便得定。從定便如知如見。是為苦諦。是為習。是為盡。是為苦滅向道者諦。難提。若慧弟子在邪中為直念。有恨意便為捨。意有所著便不受。是為慧弟子樂道跡。為常念佛德<p>難提。若慧弟子念法德佛所說。大為安隱為可見。為無時可相授。可得持慧者鑽。可得出可飽。可依從法得離所處。難提。是時慧弟子意不著貪欲。不著瞋恚。不著愚癡。便為直念。慧弟子意已直。已直意便得義便得法便見法便大樂喜。已喜便生樂。從樂便身滅。身已滅便得安隱意。從安隱便得定。從定便如知如見。是為苦諦。是為習。是為盡。是為苦滅向道者諦。難提。若慧弟子在邪中為直念。有恨意便為捨。意有所著便不受。是為慧弟子樂道跡。為常念法德<p>難提。若慧弟子念比丘聚德。佛眾弟子為有清淨。為有定。為有脫。為有脫見慧。為有行。為有所得。為是世間福田。少施得福無有量。若眾中有須陀洹。為信有須陀洹。若眾有斯陀含。為信有斯陀含。若眾有阿那含。為信有阿那含。若眾有阿羅漢。為信有阿羅漢。是為男子四雙賢者八輩人中第一人中之剛。為人師。為人中。應受恭敬者。是為三界中最人。難提。是時慧弟子意不著貪欲。不著瞋恚不著愚癡。便為直意。慧弟子意已直已直意。便得義便得法便見法便大樂喜。已喜便生樂。從樂便身滅。身已滅便得安隱意。從安隱便得定。從定便如知如見。是為苦諦是為習。是為盡。是為苦滅向道者諦。難提。若慧男子在邪中為直念。有恨意便為捨。意有所著便不受。是為慧弟子樂道跡。為常念比丘聚德。難提。若慧弟子自念戒德。佛所施戒不可犯不可輕不可毀不可弄不可試。慧者從戒得定。從定便離愛。意不著世間。譬如石破終不復合。難提。是時慧弟子意不著貪欲。不著瞋恚。不著愚癡。便為直意。慧弟子意已直已直意。便得義便得法便見法便大樂喜。已喜便生樂。從樂便身滅。身已滅便得安隱意。從安隱便得定。從定便如知如見。是為苦諦。是為習。是為盡。是為苦滅向道者諦。難提。若慧弟子在邪中為直念。有恨意便為捨。意有所著便不受。是為慧弟子樂道跡。為常念戒德。難提。若慧弟子自念施與之德。快哉我已得作人。於慳貪之中能自拔。無有嫉之意。為常樂與為信所與。後必當得少施所得無量從施得無為。難提。是時慧弟子意不著貪欲。不著瞋恚。不著愚癡。便為直意。慧弟子意已直已直意。便得義便得法便見法便大樂喜。已喜便生樂。從樂便身滅。身已滅便得安隱意。從安隱便得定。從定便如知如見。是為苦諦。是為習。是為盡。是為苦滅向道者諦。難提。若慧弟子在邪中為直念。有恨意便為捨。意有所著便不受。是為慧弟子樂道跡。為常念施與之德<p>難提。若慧弟子念諸天德。第一照頭摩賴。第二忉利。第三豔。第四兜術。第五泥慢羅提。第六般泥迷陀和舍和提。若從信若從清淨若從聞若從施若從慧。各有行得上是六天。我亦能行五法。若信戒聞施慧。從是因緣得生天上。難提。是時慧弟子意。不著貪欲。不著瞋恚。不著愚癡。便為直意。慧弟子意已直。已直意便得義便得法便見法便大樂喜。已喜便生樂。從樂便身滅。身已滅便得安隱意。從安隱便得定。從定便如知如見。是為苦諦是為習。是為盡是為苦滅向道者諦。難提。若慧弟子在邪中為直念。有恨意便為捨。意有所著便不受。是為慧弟子樂道跡。為常念諸天德。佛說如是。難提釋大歡喜受。著意常行是六念。起坐持頭面著佛足禮<p class='juan'>
佛說難提釋經</p>
</body></html>
