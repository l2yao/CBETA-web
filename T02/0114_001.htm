<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p><p></li><p><b>　　<A NAME="n1852"></A>No. 114 [No. 99(920), No. 100(146)]</b><p class='juan'>
佛說馬有三相經(出雜阿含別譯)</p>
<p><span class='byline'>　　　　後漢沙門支曜譯</span><br><p>聞如是。一時佛在舍衛國祇樹給孤獨園。佛便告諸比丘。善馬有三相用入官可給御。中王意得名為官馬。何等為三相。一者有善馬意自能走。二者有力。三者端正好色。是為三相。善馬中入官。善人亦有三相。自得善意名聞亦豪。舉人敬難之。可受人禮能福天下。何等為三相。有善人得意能走有力有端正色。何等為善人得意能走。有善人得意是苦如有知。為是習。為是盡敗。為是道識。如是善人得意為走。何等為善人得意為力。為有弊惡態當為斷盡力求之。精進求者意棄惡。未起弊惡態不復起。未起善意當為起。已起善意當為止不忘減稍稍增多。行意俱善行盡力求。制意棄惡。如是善人得力。何等為善人得意有色端正。是間有善人得意避五樂避弊惡。能到四棄得行。如是善人得意有色。是為三因緣諦行。善人得意名聞為能主舉人難之。可取禮天下如是。佛說如是<p class='juan'>
佛說馬有三相經</p>
</body></html>
