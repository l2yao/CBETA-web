<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p><p></li><p><b>　　<A NAME="n1856"></A>No. 116 [Nos. 99(1073), 100(12), 117,125(23.5)]</b><p class='juan'>
佛說戒德香經</p>
<p><span class='byline'>　　　　東晉天竺三藏竺曇無蘭譯</span><br><p>聞如是。一時佛遊舍衛國祇樹給孤獨園。時賢者阿難閑居獨思。世有三香。一曰根香。二曰枝香。三曰華香。是三品香唯隨風香不能逆風。寧有雅香隨風逆風者乎。賢者阿難獨處思惟於義所歸不知所趣。即從坐起往詣佛所。稽首佛足下長跪叉手而白佛言。我獨處思惟。世有三香。一曰根香。二曰枝香。三曰華香。此三品香唯能隨風不能逆風。寧有雅香隨風逆風者乎。佛告阿難。善哉善哉。誠如汝問。有香真正隨風逆風。阿難白佛。願聞其香佛言。若於郡國縣邑村落。有善男子善女人。修行十善身不殺盜淫。口不妄言兩舌惡口綺語。意不嫉妒恚癡。孝順父母奉事三尊。仁慈道德威儀禮節。東方無數沙門梵志歌頌其德。南西北方四維上下沙門梵志咸歌其德。某郡國土縣邑村落。有善男子善女人。奉行十善敬事三寶。孝順仁慈道德恩義不失禮節。是香名曰隨風逆風靡不周。照十方宣德一切蒙賴。佛時頌曰<p class='lg'>　雖有美香花　　不能逆風熏<br>　不息名栴檀　　眾雨一切香<br>　志性能和雅　　爾乃逆風香<br>　正士名丈夫　　普熏于十方<br>　木蜜及栴檀　　青蓮諸雨香<br>　一切此眾香　　戒香最無上<br>　是等清淨者　　所行無放逸<br>　不知魔徑路　　不見所歸趣<br>　此道至永安　　此道最無上<br>　所獲斷穢源　　降伏絕魔網<br>　用上佛道堂　　昇無窮之慧<br>　以此宣經義　　除去一切弊　</p><p>佛告阿難。是香所布不礙須彌山川天地。不礙四種地水火風。通達八極上下亦然。無窮之界咸歌其德。一身不殺生。世世長壽。其命無橫。不盜竊者。世世富饒又不妄遺財寶。常存施為道根。不婬色者。人不犯妻。所在化生蓮華之中。不妄言者。口氣香好言輒信之。不兩舌者。家常和合無有別離。不惡口者。其舌常好言辭辯通。不綺語者。人聞其言莫不諮受宣用為珍。不嫉妒者。世世所生眾人所敬。不瞋恚者。世世端正人見歡喜。除愚癡者。所生智慧靡不諮請。捨于邪見常住正道。從行所得各自然生。故當棄邪從其真妙。佛說如是。時諸比丘聞之歡喜。作禮而去<p class='juan'>
佛說戒德香經</p>
</body></html>
