<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p><p></li><p><b>　　<A NAME="n1858"></A>No. 117 [Nos. 99(1073), 100(12), 116,125(23.5)]</b><p class='juan'>
佛說戒香經</p>
<p><span class='byline'>　　　　西天譯經三藏朝散大夫試光祿卿明教大師臣法賢奉　詔譯</span><br><p>如是我聞。一時佛在舍衛國祇樹給孤獨園。與大比丘眾俱。爾時尊者阿難來詣佛所。到已頭<span class='corr'>面</span>禮足。合掌恭敬而白佛言。世尊。我有少疑欲當啟問。唯願世尊為我解說。我見世間有三種香。所謂根香花香子香。此三種香遍一切處。有風而聞。無風亦聞。其香云何<p>爾時世尊告尊者阿難。勿作是言。謂此三種之香。遍一切處有風而聞無風亦聞。此三種香有風無風遍一切處而非得聞。阿難。汝今欲聞普遍香者。應當諦聽。為汝宣說。阿難白佛言。世尊。我今樂聞。唯願宣說<p>佛告阿難。有風無風香遍十方者。世間若有近事男近事女。持佛淨戒行諸善法。謂不殺不盜不婬不妄及不飲酒。是近事男近事女。如是戒香遍聞十方。而彼十方咸皆稱讚。而作是言。於某城中有如是近事男女。持佛淨戒行諸善法。謂不殺不盜不婬不妄及不飲酒等。具此戒法。是人獲如是之香。有風無風遍聞十方。咸皆稱讚而得愛敬<p>爾時世尊。而說頌曰<p class='lg'>　世間所有諸花果　　乃至沈檀龍麝香<br>　如是等香非遍聞　　唯聞戒香遍一切<br>　旃檀鬱金與蘇合　　優缽羅并摩隸花<br>　如是諸妙花香中　　唯有戒香而最上<br>　所有世間沈檀等　　其香微少非遍聞<br>　若人持佛淨戒香　　諸天普聞皆愛敬<br>　如是具足清淨戒　　乃至常行諸善法<br>　是人能解世間縛　　所有諸魔常遠離　</p><p>爾時尊者阿難及比丘眾。聞佛語已。歡喜信受。禮佛而退<p class='juan'>
佛說戒香經</p>
</body></html>
