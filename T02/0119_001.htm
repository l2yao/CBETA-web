<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p><p></li><p><b>　　<A NAME="n1862"></A>No. 119 [No. 99(1077), No. 100(16), No.125(38.6), Nos. 118, 120]</b><p class='juan'>
佛說鴦崛髻經</p>
<p><span class='byline'>　　　　西晉沙門法炬譯</span><br><p>聞如是。一時婆伽婆。在舍衛城祇樹給孤獨園。爾時眾多比丘到時著衣持缽。入舍衛城乞食時眾多比丘入舍衛城乞食。聞王波斯匿宮門外。有眾多人民各攜手啼哭喚呼。便作是說。於此國土有大惡賊名鴦崛髻。殺害人民暴虐無慈心。村落居止不得寧息。城廓亦不得寧息。人民亦不得寧息。殺害人民各取一指用作華髻。以是故名曰鴦崛髻。願王當降伏此人。時眾多比丘。從舍衛城乞食已過。食後攝衣缽澡手洗足。以尼師檀著肩上。詣世尊所。頭面禮足在一面坐。時諸比丘白世尊言。我等眾多比丘。到時著衣持缽。入舍衛城乞食。便聞拘婆羅王在宮門外。有眾多人民攜手啼哭。便作是說。今境界中有大賊名鴦崛髻。殺害人民至各取一指用作花髻。以是故名曰鴦崛髻。願當降伏彼。時世尊從比丘聞。即從坐起若鴦崛髻居三處。世尊便往彼所。時有眾人擔薪負草及耕田人。有行路人詣世尊所。語世尊言。沙門莫從此道行。所以然者。此道中有鴦崛髻。殺害人民無有慈心於眾生。城廓村落皆為彼人所害。彼殺人以指作花髻。觸嬈世尊。諸有沙門人民之類從此道行者。十人共集然後得過。或二十人或三十人或四十人。或五十人。或百人或千人。然後得過。彼鴦崛髻從意所欲皆取食之。時世尊遂便前行無退轉意。時鴦崛髻遙見世尊來。見已便作是念。諸有人民欲來過此道者。十人共集至。或千人然後得過。隨意所欲而殺害之。然此沙門獨來無伴。我今當取殺之。時鴦崛髻即拔腰劍往至世尊所。時世尊遙見鴦崛髻來便復道還。時鴦崛髻走逐世尊盡其力勢欲及世尊然不能及。時鴦崛髻便作是念。我走能逮象亦能及馬亦能及車。亦能及暴惡牛亦能及人。然此沙門行亦不疾。然盡其力勢不能及。時鴦崛髻遙語世尊言。住住沙門。世尊告曰。我久自住然汝不住。時鴦崛髻便說此偈<p class='lg'>　沙門行言住　　謂我言不住<br>　沙門說此義　　自住我不住　</p><p>爾時世尊語鴦崛髻言。汝聽我所說我住汝不住義。時便說偈言<p class='lg'>　世尊常自住　　一切蒙其恩<br>　汝自殺害心　　亦不避惡行　</p><p>爾時鴦崛髻便作是念。我今作惡行耶。時鴦崛髻。便說偈言<p class='lg'>　於我發慈心　　沙門說此偈<br>　即時捨腰劍　　五體歸命佛<br>　頭面而禮足　　求為作沙門<br>　佛言來比丘　　即受具足戒　</p><p>諸佛世尊常法。如諸佛世尊作是言。善來比丘。即時鬚髮自墮猶如剃頭。經七日中。若彼所著袈裟極妙細滑。若施布劫貝育越衣。則化成袈裟。世尊作是說已。善來比丘。當修梵行於我法中。無憍慢意當盡苦源本。時鴦崛髻鬚髮自墮。身著袈裟在世尊後。時世尊將鴦崛髻在後行。從闍梨園詣祇洹便就座坐。時鴦崛髻。為諸尊長比丘所教訓威儀禮節。作是教訓已。所以族姓子。以信堅固出家學道修無上梵行。盡生死源梵行已立。所作已辦更不復受母胎。時鴦崛髻成阿羅漢。時尊者鴦崛髻。修阿練若行無人之處。常乞食不選擇家。著五納衣人所不利。時王波斯匿集四部兵。集四部兵已出舍衛城。欲往殺賊鴦崛髻。時波斯匿王便作是念。可先往至世尊所。以此義具向世尊說。若世尊教敕者我當奉行。時波斯匿王詣祇洹步行至世尊所。夫剎利王種有五相。云何為五。謂蓋天冠朱拂柄劍寶履屣。盡捨著一面頭面禮足在一面坐。時波斯匿王坐已。世尊問曰。王何故集四部兵。塵土坌衣來至我所。時波斯匿王白世尊言。於此舍衛城有賊名鴦崛髻。殺害人民無有慈心。城廓村落皆厭患之人民分離。彼殺害人民已而取其指用作華髻。欲往殺彼人。世尊告曰。若今王見鴦崛髻剃除鬚髮著三法衣。以信堅固出家學道。王欲取云何。王報言。當取何為。當問訊禮敬承事供養。無有害心向。然世尊。彼兇惡人無有慈心於眾生類。能修沙門行耶。時尊者鴦崛髻。去世尊不遠結加趺坐。直身正意繫念在前。時世尊舉右手示鴦崛髻處。大王。此是賊鴦崛髻。時波斯匿王見鴦崛髻已。便懷恐怖衣毛皆豎。時世尊告王波斯匿言。大王。勿懷恐怖。自到彼所自當與王語。時波斯匿王。便往至鴦崛髻所。到已頭面禮足在一面立。時波斯匿王問鴦崛髻言。尊者鴦崛髻。今名何等。鴦崛髻答言。大王。我名伽瞿母名曼多耶尼。王報言。汝善自勉進。我今盡形壽供養尊者伽瞿。衣被飯食病瘦醫藥床臥具。無所吝惜常當以法擁護。時波斯匿王頭面禮足繞三匝。詣世尊所頭面禮足在一面坐。時波斯匿王白世尊言。世尊。不降伏者能降伏之。如來皆使剛強者降伏。乃不加刀杖降伏眾生。我有眾多事欲還國。世尊告曰。今正是時隨意所欲。時波斯匿王即從座起。頭面禮足繞三匝便退而去。時鴦崛髻。即其日著衣持缽入舍衛城乞食。時鴦崛髻乞食時。見一女人懷妊。欲產未得時產。見已便作是念。此眾生甚為苦惱。時鴦崛髻入舍衛城乞食。食後攝衣缽澡手洗足。以尼師檀著肩上。便至世尊所頭面禮足在一面坐。時指髻白世尊言。我向者著衣持缽。入舍衛城乞食。乞食時見一女人懷妊欲產。然不得時產。見已我便作是念。此眾生類甚為苦惱。世尊告曰。汝指髻。往彼女人所便語彼女人言。諸聖所生。我從聖生以來不自憶殺害眾生命。以至誠語。使彼女人安隱得產。爾時指髻白世尊言。此非於彼我有妄語耶。所以然者。我於此身殺害無數百千眾生。世尊告曰。汝處俗時今處聖時。不與本同。汝指髻入舍衛城於街巷作是唱令。諸賢當護五事。以何為五。不殺生不與受不婬不妄語不飲酒。所以然者。殺生之報。以刀施得刀報。盜報增益貧窮。婬報妻婦增益姦邪。妄語報眾生口氣臭穢。飲酒報增益眾亂。往彼女人所。到已語彼女人言。我從聖生以來。未曾憶殺害眾生。以是真誠語使女人安隱得產。對曰如是。世尊。時指髻到時著衣持缽。入舍衛城乞食。於街巷作是唱令。諸賢當護五事。至女人安隱得產。漸往至彼女人所。到已語女人言。我自從聖生。不自憶殺害一人命。以是真誠語使女人安隱得產。時指髻說是語適竟。彼女人即得產。時指髻食後欲出舍衛城。有一人以石打指髻身。復有一人以杖打指髻身。復有一人以刀斫指髻身體。破時指髻頭破身血。出舍衛城到世尊所。時世尊遙見指髻來。頭破血流污僧伽梨身體破。見已語言。忍勿發惡意。此之行報無數百千劫當入地獄中。今所受報亦不足言。時指髻白言。如是世尊。如是如來。時指髻以和悅心即於佛前。說此偈言<p class='lg'>　我忍甚堅固　　無有增減心<br>　我今聞正法　　是故不懈慢<br>　聞法亦堅固　　好信佛法僧<br>　親近善知識　　諸能分別法<br>　我曾為惡賊　　名曰鴦崛髻<br>　為水所漂溺　　自歸命三佛<br>　當歸自歸命　　於法分別法<br>　已得三達智　　還得佛跡處<br>　本為放逸行　　殺害眾生命<br>　今名至誠諦　　不復殺害人<br>　身口之所行　　意亦無所害<br>　彼名為殺者　　不為人所嫉<br>　夫年少比丘　　亦應佛成佛<br>　此明照世間　　如月雲霧消<br>　前為婬逸行　　後改不復犯<br>　此明照世間　　如月雲霧消<br>　為水所漂沒　　亦如被練剛<br>　巧匠解木理　　智者自修身<br>　或以加刀杖　　或鞭韁靽[<a href='javascript:showpic("../fontimg/042896.gif")'>革*周</a>]<br>　無力亦無持　　為佛所降伏<br>　亦不希望死　　亦不希望生<br>　自觀察時節　　安詳不卒暴　</p><p>爾時世尊觀樂指髻。便告諸比丘。汝等。頗見比丘中如我弟子。有捷疾智聞法便解。所謂伽瞿比丘聞法便解。諸比丘言。不也世尊。爾時世尊告諸比丘。我聲聞中第一比丘有捷疾智。所謂指髻比丘是。爾時諸比丘聞佛所說。歡喜奉行<p class='juan'>
佛說鴦崛髻經</p>
</body></html>
