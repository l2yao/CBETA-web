<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p><b>　　<A NAME="n2468"></A>No. 127 [No. 125(26.5)]</b><p class='juan'>
佛說四人出現世間經</p>
<p><span class='byline'>　　　　宋天竺沙門求那跋陀羅譯</span><br><p>聞如是。一時婆伽婆。在舍衛城祇樹給孤獨園。爾時王波斯匿乘羽[<a href='javascript:showpic("../fontimg/028659.gif")'>羽*包</a>]車群臣圍繞。出舍衛城。便往園中至世尊所。頭面禮足在一面坐。欲聽說法。時世尊告波斯匿王。有四人出現世間。云何為四。或復有人先醜而後妙。或復有人先妙而後醜。或復有人先醜後醜。或復有人先妙後妙。云何人先醜後妙。或復有人生卑賤家。若旃陀羅家。若魁膾家。若工巧家。若剔鬚髮家貧窮家。無穀米處食不充口。雖復得食臭穢弊惡。生如此家顏色醜弊。人不喜見為人輕蔑。身行善口行善意行善。彼已身修善行口修善行意修善行。若見沙門婆羅門已便起謙卑意。承事恭敬不失時節。若見供養者。見已便歡喜踊躍。命終時生善處天上譬如有人從地至小床。從小床至大床。從大床至馬。從馬至象從象至大講堂。以是故我說此人先醜後妙。如是彼人先醜後妙。云何人先妙後醜。若有人生豪尊家。或剎利大姓家。婆羅門大姓家。或長者大姓家。或王家。或太子家。或大臣家及諸大家。顏色端正無有比。色如桃花。彼人便身行惡口行惡意行惡。彼若見沙門婆羅門諸長宿。彼見已無恭敬心亦不禮事。亦不與言論。彼若見供養者。見已便起嫉妒心。此是邪見。猶豫見所攝此便有邪見。無施亦無福亦無受者。亦無善惡行。亦無今世後世。無父無母。世無阿羅漢等修妙行者疾得證通而娛樂中。彼以有此成就惡邪見。若命終時生三惡趣獄中。猶如彼人從講堂轉下至象項。從象至馬。從馬至大床。從大床至小床。從小床首足墮地。由是故我說彼人先妙後醜。如是彼人先妙後醜。彼云何人先醜後醜。或有人生卑賤家。或旃陀羅家。或魁膾家。或工巧家。或剔鬚髮家。及餘貧賤無有飲食。雖復得食臭穢難嘗。生如此家。彼身行惡口行惡意行惡。彼已身行惡口行惡意行惡。若見沙門婆羅門諸尊長者。亦不恭敬亦不禮事。亦不與共言論。彼是邪見與猶豫見相應。彼便有是見。無施無福亦無受者。亦無善惡行報。亦無今世後世。無父無母。世無沙門婆羅門等行業者。無阿羅漢於今世後世疾得證通娛樂其中。彼與惡見相應。命終時生三趣入地獄中。譬如人從冥至冥從暗至暗。由是故說此人先醜後醜。如是彼人先醜後醜。彼云何人先妙後妙。若有人生豪尊家。生剎利大姓家。或婆羅門大姓家。或長者大姓家。或王家。或太子家。大臣家。極富饒財多寶。彼人極端正無比。色如桃華。彼身修善行口修善行意修善行。彼身已修善行。口已修善行。意已修善行。彼若見沙門婆羅門諸尊長者。若見便恭敬禮事供養供給。若見有人來供養承事禮敬。便發歡喜。彼與等見相應無顛倒相。彼有是見。有施有福有受者。有善惡行。有今世後世。有父有母。世有沙門婆羅門等修梵行者。阿羅漢於今世後世疾得證通娛樂其中。彼已成就善見。命終時生天上譬如人從講堂至講堂從觀至觀。遊一宮殿至一宮殿。由是故我說彼人先妙後妙。如是彼人先妙後妙。如是大王。有四人出現於世。爾時世尊便說偈言<p class='lg'>　大王人貧賤　　得信好布施<br>　見沙門梵志　　及諸乞求者<br>　承事禮恭敬　　等修諸善業<br>　見施常歡喜　　乞者亦惠施<br>　是施微妙業　　更不受瑕穢<br>　如是王此人　　彼臨命終時<br>　生三十三天　　先醜而後妙<br>　大王人有財　　無信懷嫉妒<br>　常欲行非行　　邪見無有師<br>　見沙門梵志　　及諸乞求者<br>　誹謗常罵詈　　慳貪如無財<br>　見施往遏絕　　乞者不惠施<br>　彼命非妙業　　彼人受瑕穢<br>　如是王此人　　臨欲命終時<br>　必生入地獄　　先妙而後醜<br>　大王人貧賤　　無信慳貪心<br>　常欲行非行　　邪見無有師<br>　見沙門梵志　　及諸乞求者<br>　誹謗常罵詈　　慳貪言無財<br>　見施而遏絕　　乞者不惠施<br>　彼命非妙業　　彼人受瑕穢<br>　如是王此人　　臨欲命終時<br>　必生入地獄　　先醜而後醜<br>　大王人饒財　　好信常布施<br>　見沙門梵志　　及諸乞求者<br>　承事禮恭敬　　等修諸善業<br>　見施常歡喜　　乞者亦惠施<br>　是世微妙業　　更不受瑕穢<br>　如是王此人　　臨欲命終時<br>　生三十三天　　先妙而後妙　</p><p>是故大王。當作是學。如是大王。當作是學。先妙而後妙。莫學先醜而後醜。如是大王。當作是學<p>爾時波斯匿王聞佛所說歡喜奉行<p class='juan'>
佛說四人出現世間經</p>
</body></html>
