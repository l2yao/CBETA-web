<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p><b>　　<A NAME="n2481"></A>No. 132 [No. 125(32.11)]</b><p class='juan'>
佛說食施獲五福報經</p>
<p><span class='byline'>　　　　失譯人名今附東晉錄</span><br><p>聞如是。一時佛在舍衛國祇樹給孤獨園。佛告諸比丘。當知食以節度受而不損。佛言。人持飯食施人。有五福德令人得道。智者消息意度弘廓。則獲五福。何等為五。一曰施命。二曰施色。三曰施力。四曰施安。五曰施辯。何謂施命。人不得食時。顏色燋悴不可顯示。不過七日奄忽壽終。是故智者則為施食。其施食者則為施命。其施命者。世世長壽生天世間。壽命延長而不夭傷。自然福報財富無量。是為施命。何謂施色。人不得食時。顏色<span class='corr'>憔</span>悴不可顯示。是故智者則為施食。其施食者則為施色。其施色者。世世端正生天世間。顏華煒嘩人見歡喜稽首作禮。是為施色。何謂施力。人不得食時。身羸意弱所作不能。是故智者則為施食。其施食者則為施力。其施力者。世世多力生天人間力無等雙。出入進止力不耗減。是為施力。何謂施安。人不得食時。心愁身危坐起不定不能自安。是故智者則為施食。其施食者則為施安。其施安者。世世安隱生天人間不遇眾殃。其所到處常遇賢良。財富無量不中夭傷。是為施安。何謂施辯。人不得食時。身羸意弱口不能言。是故智者則為施食。其施食者則為施辯。其施辯者。世世聰明口說流利無所躓礙。慧辯通達生天世間。聞者歡喜靡不稽首聽採法言。是為五福施食之報<p>佛言若族姓子族姓女。若發道意。施一切飲食衣被。在所生處見現在佛諮受三法。四意三脫致十種力。三十二相八十種好。進止十方猶如日出。暉暉有光遍照十方教化一切。般泥洹後經法續現。奉之得度與佛無二。佛說是時。天龍鬼神世間人民。帝主大臣四輩弟子。靡不歡喜為佛作禮<p class='juan'>
佛說食施獲五福報經</p>
</body></html>
