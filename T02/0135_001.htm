<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p><p></li><p><b>　　<A NAME="n2488"></A>No. 135 [No. 125(42.3), No. 136]</b><p class='juan'>
佛說力士移山經</p>
<p><span class='byline'>　　　　西晉天竺三藏竺法護譯</span><br><p>聞如是。一時佛遊拘夷那竭國力士所生地大叢樹間。與比丘千二百五十人俱。臨滅度時。時國臣民皆出來會。佛問阿難。斯國大眾何故雲集。賢者阿難白世尊曰。有大石山去此不遠。方六十丈高百二十丈。妨塞門途行者迴礙。五百力士同心議曰。吾等膂力世稱希有。徒自畜養無益時用。當共徙之立功後代。即便并勢齊聲唱叫。力盡自疲不得動搖。音震遐邇。是故[<a href='javascript:showpic("../fontimg/017903.gif")'>黍-禾+利</a>]民輻湊來觀。佛告阿難。改正法服嚴行視之。阿難受教。即從坐起稽首佛足。獨坐[<a href='javascript:showpic("../fontimg/072351.gif")'>打-丁+他</a>]侍。在佛後翼從而進趣。諸大眾五百力士遙睹佛臻。金顏從容威耀巍巍。端正殊妙色像清淨。大士相好莊嚴其身。降伏陰種無有衰入。其心湛然諸根寂定。和悅調隱為天人最。洪焰暉赫晃若寶山。如大炬明炤燿幽冥。如大山崗而有積雪。如日之光昇于朝陽。如秋月盛眾星特明。如轉輪王與諸寶臣四部眾俱。如樹花殖暐曄繁茂。英豔無量超出聖躬。五百力士無數之眾。瞻戴神變莫不喜踊。善心荐發普而奉迎。五體自歸稽首足下。一心歸竦退住一面<p>於是世尊問諸力士。汝等。何故體疲色瘁。答曰。今此大石方六十丈高百二十丈。欲共舉移。始從一日勤身戮力。至于一月永不可動。慚恥無效取笑天下。是以疲竭姿色憔悴。此何所希冀。力士答曰。唯然大聖。我之福力莫能踰者。庶幾欲徙石光益於世。著名垂勳銘譽來裔。使王路平直荒域歸伏。佛告力士。明汝至愍意不堪任。吾為爾移遂汝本願。使汝戴功慎無愧懼。力士歡喜啟曰。敬從。於時世尊更整法服。以右足大指。蹶舉山石挑至梵天。手右掌持摶之。三轉置於虛空。去地四丈九尺。還著掌中。三指篾屑吹令銷[<a href='javascript:showpic("../fontimg/072224.gif")'>浿*昜</a>]應時三千大千世界六返震動。時諸力士。見佛神變威靈顯發。即懷惶怖衣毛為豎。白世尊曰。此之舉指。為是大聖父母恩養乳哺力耶。神足智慧意行力乎。答曰。乳哺之勢非餘力也。若吾建設神足之力。則能移此三千大千佛之世界。舉置殊異百千佛土。都不使人有往來想。不危眾生不害地蟲。力士又問。乳哺之力何所狀像。世尊報曰。凡牛之力百當水牛力一。水牛力百當青牛力一。青牛力百當[<a href='javascript:showpic("../fontimg/072352.gif")'>犛-未+牙</a>]牛力一。[<a href='javascript:showpic("../fontimg/072352.gif")'>犛-未+牙</a>]牛力百當竹牛力一。竹牛力百當草象力一。草象力百當凡象力一。凡象力百當黑象力一。黑象力百當白象力一。白象力百當龍力一。龍力百當可畏力士力一。可畏力士力百當段力士力一。段力士力百當崩墮力士力一。崩墮力士力百當大破壞力士力一。大破壞力士力百當半人乘力士力一。半人乘力士力百當人乘力士力一。人乘力士力百當大人乘力士力一。無央數不如如來至真等正覺乳哺之力。佛告諸力士。汝等當知。是為如來乳哺之力也。諸力士白世尊曰。大聖已。現乳哺之力。神足之力為云何乎。佛告力士。憶吾昔者與大目揵連俱遊諸國。時穀飢饉。諸比丘眾不得分衛。目揵連白佛。穀米踊貴人民餒餓今諸比丘分衛無獲。氣力衰減不能講誦。日日轉羸懼不全命。往古天地始成之時。地出自然甘露之昧。食者康寧四大用安。後人福薄味沒于地。今欲反地出古之味。比丘國人普得救命。令得飽滿誦經念道。佛告目連。且止。假欲反地。地有蟲蛾蠕動之類必被危害。又眾人福薄。不應服食古之地味。目連又曰。我將諸比丘及飢羸民。詣鬱單曰土。使就食自然粳米。世尊告曰。其有神足者能自致到。未得輕舉安能往乎。目連答曰。無神力者。我當扶接使往獲安。目連之德威變若斯。計閻浮提廣長二十八萬里。其地上廣下狹。瞿耶尼域廣長三十二萬里。其地似半月形。弗于逮域廣長三十六萬里。其地正圓。鬱單曰域廣長四十方里。其地正方。周迴遶山為四方域。滿中人民令得神足。如大目連。一一充溢三千大千世界。不及如來神力。百倍千倍萬倍億倍巨億萬倍。計空不比無以為喻。是為如來神足力也。力士又白。大聖。已現乳哺神足之力。願復示現智慧之力。世尊告曰。計大海深三百三十六萬里。廣長難限。須彌山王在大海中高三百三十六萬里。根在海底亦三百三十六萬里。辟方亦爾。其大海水悉可飲盡令無有餘。舍利弗智慧不可測量。無能減者。使四方域滿中人民。皆令得智慧如舍利弗。一一充溢三千大千世界。不比如來智慧之力。百倍千倍萬倍億倍巨億萬倍。計空不比無以為喻。是為如來智慧力也<p>力士又白。大聖。已現乳哺神足智慧之力。願復示現意行之力。世尊告曰。假使興雲充遍四域。及三千大千世界普大霖雨。所由來所經歷處。若莖節枝葉花實。若器中水山石草蘆。蚑行喘息人物之類。大大小小一一渧皆歸巨海。悉能分別追而名之。又皆識鍊旋而復之不差其本。如來意力悉知悉了無所罣礙。是為如來意行力也<p>力士又白。大聖。已現乳哺神足智慧意行之力。寧復有異超過此者乎。世尊告曰。如來乳哺之力。摩目乾連神足之力。舍利弗智慧之力。聲聞緣覺意行之力。不比如來十種之力廣遠難限。力士問曰。何謂十力。世尊告曰。悉見微妙遠近邪正。處處非處處。有限無限。明審如有則悉知之。是一力也。過去來今諸所報應經歷之處。明審如有則悉知之。是二力也。禪定正受三解脫門。明審如有則悉知之。是三力也。睹見眾生諸力心本本淨無所不了。明審如有則悉知之。是四力也。曉眾萌類若干種語。心念不同形貌各異。明審如有則悉知之。是五力也。分別群[<a href='javascript:showpic("../fontimg/017903.gif")'>黍-禾+利</a>]雜種無量情態各異。明審如有則悉知之。是六力也。智慧如海言善無量。追識一切宿命所更。明審如有則悉知之。是七力也。曉了欲縛解縛之要。所在隨行應病授藥。天眼見人善惡終始殃福所歸。明審如有則悉知之。是八力也。道耳徹聽聞天人聲。蚑行喘息蠕動之音無所不了。明知如有則悉知之。是九力也。佛無諸漏終始永盡無復縛著。神真叡智自知見證。究暢道行可作能作無餘生死。睹十方人眾生根本無所不察。明審如有則悉知之。是為十力也。諸力士白世尊曰。大聖。已現乳哺神足智慧意行及十種力。寧有殊異復超諸力乎。世尊告曰。一切諸力雖為強盛。百倍千倍萬倍億倍。無常之力計為最勝多所消伏。所以者何。如來身者金剛之數。無常勝我當歸壞敗。吾今夜半當於力士所生之地而取滅度。於四衢路供養舍利興建塔寺。所以者何。其四方人齎諸華香。跱立幢幡懸繒鈴蓋然燈奉進。一切皆就真妙之法。佛於是頌曰<p class='lg'>　法起必歸盡　　興者當就衰<br>　萬物皆無常　　慮是乃為安<br>　得百千金山　　福祚難為喻<br>　不如供泥塔　　欣豫歸勝寺<br>　獲寶百千藏　　福慶不可計<br>　不如供泥塔　　喜踊歸勝寺<br>　設百千寶車　　載色如紫金<br>　不如供土寺　　踊躍歸命佛　</p><p>佛說是經時。諸力士眾五百人等。知世無常三界難怙。無一真諦唯道可依。貢高即除不計吾我。皆發無上正真道意。應時皆得立不退轉之地。有無央數百千天人。遠塵離垢諸法法眼生。佛說如是莫不歡喜。各以頭面著地。為佛作禮<p class='juan'>
佛說力士移山經</p>
</body></html>
