<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p><b>　　<A NAME="n2498"></A>No. 140 [No. 125(51.7)]</b><p class='juan'>
阿那邠邸化七子經</p>
<p><span class='byline'>　　　　後漢安息國三藏安世高譯</span><br><p>聞如是。一時婆伽婆。在舍衛祇樹給孤獨園。爾時阿那邠邸有七子。無篤信於佛法眾。彼不歸命佛歸命法歸命比丘僧。亦不改殺生。亦不改不與取。亦不改他婬。亦不改妄語。亦不改飲酒。爾時阿那邠邸長者告彼七子言。汝等。今可自歸命佛歸命法歸命比丘僧。亦莫殺生。莫不與取。莫他妻婬。莫妄語。莫飲酒。皆悉莫犯。彼子作是語。我不堪任歸命佛歸命法歸命比丘僧。莫殺亦不與取他婬妄語飲酒。皆不堪任。阿那邠邸長者言。我當賜汝千兩金。汝等。可歸命佛歸命法歸命比丘僧。改莫殺生不與取他婬妄語飲酒。皆悉改之。爾時七子已得千兩金。便歸命佛歸命法歸命比丘僧。改不殺生不盜不他婬不妄語不飲酒。時阿那邠邸長者。與彼七子各賜千兩金。已授三自歸受五戒。便往園至世尊所。頭面禮足在一面坐。時阿那邠邸白世尊言。我於此間有七子無篤信意。亦無歡喜心於佛法眾。不自歸命佛歸命法歸命比丘僧。亦不改殺生。不改盜。不改他婬。不改妄語。不改飲酒。世尊。時七子各各賜千兩金。便使歸命佛歸命法歸命比丘僧。而授五戒。云何世尊。彼七子頗有福善諸功德。使後有所獲不。世尊告曰。善哉善哉。長者。多饒益眾生。欲安隱眾生天人得安。長者。彼七子緣是功德。諸善功德皆悉具足。諦聽彼七子所因功德諸善所獲果報。我今當說。此北方有國城名石室。國土豐熟人民熾盛。彼有伊羅波多羅藏。無數百千金銀珍寶車渠馬瑙真珠琥珀水精琉璃及諸眾妙寶。彼揵陀賴國人。七歲中七月七日。或以[<a href='javascript:showpic("../fontimg/034301.gif")'>袖-由+戒</a>]盛抱戴。隨其所欲皆悉費用。然彼伊羅缽多羅藏無所減少。若復長者。彼七子及此伊羅缽多羅大寶藏彼七千兩金百倍千倍百千倍無數倍。皆悉不及汝七子所獲功德。長者。復有國名迦陵磲。有城名蜜絺羅。穀米豐熟人民熾盛。彼有寶藏名般籌。無數珍寶金銀車磲馬瑙真珠水精琉璃珊瑚琥珀。乃至迦陵磲國人民。七歲七月七日中。隨意所欲擔負多少。無所減少。然彼迦陵渠國有所減少。若復長者七子。所有七千兩金。及般籌大寶藏。於彼七千兩金。百倍千倍百千倍無數倍。皆悉不及七子七千兩金。所獲功德而無與等。復有長者。鞞提師國城名須賴吒賓伽羅大寶藏。無數百千珍寶藏。金銀車磲馬瑙真珠琥珀水精琉璃。於彼鞞提師國。七歲七月七日中。隨其所欲擔負多少。皆負持去。於彼賓迦羅寶藏無所減少。若復長者七子七千兩金。及賓迦羅寶藏。此七子七千兩金。百倍千倍百千倍無數倍。皆悉不及七子所獲功德。不可稱計。復有長者。加尸國波羅奈城。彼有藏名蠰伽(龍名)。無數金銀珍寶車磲馬瑙水精琉璃真珠琥珀。彼七子七千兩金。及此蠰伽大寶藏。彼七子七千兩。金所獲功德。百倍千倍百千倍無數倍不如也。長者。置此乾陀越國人。捨此迦陵磲人。捨此鞞提施人。捨此迦尸人。猶如此閻浮提十六大國男女大小。彼盡隨其所欲擔負取此四大寶藏。金銀珍寶車磲馬瑙真珠琥珀水精琉璃。彼於七歲七月七日中。隨其所欲皆悉擔負持去。彼四大藏無所減少。長者彼七子七千兩金。及此四大寶藏。百倍千倍百千倍無數倍皆悉不及。是時世尊。便說偈言<p class='lg'>　伊羅缽乾陀　　蜜絺及般籌<br>　賓伽及須賴　　蠰伽波羅奈<br>　如此四寶藏　　種種珍寶滿<br>　無數不相及　　所作功德果　</p><p>爾時世尊與阿那邠邸。說微妙法勸令歡喜。時同那邠邸長者。已從如來聞微妙法。即從座起偏露右肩右膝著地。叉手向佛白世尊言。願世尊。當受我請及比丘僧。欲設甘露飲食。為彼七子故。時世尊默然受阿那邠邸請。時阿那邠邸已見世尊默然受請。頭面禮足便退而去。還家即其日。施設甘露飲食。施設甘露飲食已即敷坐具。為佛比丘僧故而白時到。今正是時。願世尊臨顧。是時世尊知時已到。便著衣持缽。比丘僧前後圍繞。入舍衛城詣阿那邠邸家。即就座坐及比丘僧。時阿那邠邸長者及七子便至世尊所。頭面禮足在一面坐。時阿那邠邸長者白世尊言。我有此七子各賜千兩金。使自歸命佛歸命法歸命比丘僧。使受五戒。今願世尊。與此等說法。使我等七子。於如來所使逮等見。時世尊告阿那邠邸長者言。如是長者。如是長者。時阿那邠邸長者。見佛比丘僧坐定。及七子以甘饌飲食而供養之。時阿那邠邸長者及七子。甘饌飲食飯佛比丘僧。見世尊食竟除去缽。時阿那邠邸長者便至世尊所。頭面禮足在一面坐。時彼七子。如來與說微妙法。而世尊知阿那邠邸七子至心聽法。諸佛世尊常應所說法苦習盡道。時世尊與彼阿那邠邸長者七子。說如是法。各於坐上諸塵垢盡。無有瑕穢得法眼生。彼已見法。逮得深法無有狐疑。亦無猶預想得無所畏。以解了如來深法。自歸命佛歸命法歸命眾。而受五戒。時世尊與阿那邠邸長者及七子。復重說法已便從座起而去。是時阿那邠邸長者及彼七子聞佛所說。歡喜奉行<p class='juan'>
阿那邠邸化七子經</p>
</body></html>
