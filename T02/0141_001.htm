<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p><p></li><p><b>　　<A NAME="n2500"></A>No. 141 [No. 125(51.9), 142-143]</b><p class='juan'>
佛說阿速達經</p>
<p><span class='byline'>　　　　宋天竺三藏求那跋陀羅譯</span><br><p>聞如是。佛在舍衛國告諸比丘。皆聽我所言致難。父母生子養育哺乳。長大欲令見日月光。父母以天下萬物示子。欲令知善惡。諸比丘。如是子以一肩負父。復以一肩負母。至壽竟乃止。復以天珍寶明月珠玉璧琉璃珊瑚。自生禽獸白珠。皆以著身上。尚未足報償父母恩。父母喜殺生。子能諫止。父母令不復殺生。父母有惡心。子常諫止。令常念善無有惡心。父母愚癡少智不知經道。以佛經告之。父母貪狼嫉妒。子從順諫之。父母不知善惡。子稍以順告之。諸比丘。子當如是。為人作子。衣服欲好於父母。食欲甘於父母語欲高父母上。至死後當入地獄中。為人作子。當孝順事父母持行如是者。死當生天上。諸比丘皆稽首俱聞善教<p>佛言。有大賢者優婆塞字速達。為子取婦。婦字玉耶。玉耶大婿富家女。不以姑妐之禮事速達。亦不敬其夫婿積數年。速達亦賢者優婆塞。不言不語。到佛所自責。我為子取婦。國中豪富家子。心大歡喜。今事我數年。憍慢自恣不以婦禮。願佛明日自屈到我家。佛默然不應。默然不應者旦日欲往。明日佛到速達家其婦不出。佛以神化之。心喜乃出見佛。前為佛作禮。佛言。汝為人作婦。用何事夫婿。玉耶言。當以身事夫。佛言。婦人事夫有三惡四善。何等為三惡。一惡者。如與惰人共居不欲作事。罵詈至暮嗜美好鬥。二惡者。如與怨家共居。不持一心向夫。不願夫善。不願夫成就。當願夫死。三惡者。如與偷盜共居。不惜夫物但念欺夫。常欲自好不順子孫。但念婬泆。如是死者。展轉惡道中無有出時。是為三惡。何等為四善。一善者。婦見夫從外來。當如母見子。夫有急緩常欲身代之。二善者。婦事夫當如弟見兄。上下相承事。夫惡不以為惡。不念婬泆常隨夫語。三善者。婦事夫當如朋友。相見輒相念。夫從他方來。當如見父兄。心中歡喜和顏向之。婦持心當如是。四善者。婦事夫當如婢。夫大罵亦不以為惡。捶擊亦不以為劇。走使亦不以為勞苦。夫雖惡常念事善。當顧子孫。如是死者常生天上。亦於天上饒侍者。好衣珍寶常在身上。佛言。三惡四善。汝欲持何所事夫。玉耶言。婦人事夫不可用三惡。四善者可與共居。從今以去請如婢事大夫子。玉耶即膝行承事速達。以夫婦之禮事其婿<p class='juan'>
佛說阿速達經</p>
</body></html>
