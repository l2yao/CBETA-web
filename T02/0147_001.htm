<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p><p></li><p><b>　　<A NAME="n2514"></A>No. 147 [Nos. 125(52.9), 146, 148]</b><p class='juan'>
佛說舍衛國王十夢經</p>
<p><span class='byline'>　　　　附西晉錄</span><br><p>聞如是。一時佛在舍衛國精舍。時有國王名波斯匿。夜夢十事。一者三釜羅。雨邊釜沸氣交往來。不入中央空釜中。二者王夢見馬口亦食尻亦食。三者見大樹生花。四者見小樹生果。五者見一人切繩人後有羊羊主食繩。六者見胡虜坐金銀床上以食金銀器。七者見大牛母還從犢子[<a href='javascript:showpic("../fontimg/004530.gif")'>口*數</a>]乳。八者見群牛從四面鳴走來相趍欲鬥當合未合不知牛處。九者見大陂池水中央濁四邊清。十者見谿水正赤。王夢即覺。恐怖畏亡國及身。明日即召左右群臣及諸異道人。我昨夜夢見十事。誰能解之。有異道人言。吾能解之。恐王聞之即不樂耳。王言。便說如卿所知。異道人言。王當亡國及身。王大驚怖不厭不。異道人言。可厭當殺太子及所重夫人。及其庫藏皆燒用祠天。王能爾者可得無他。王聞道人語。愁怪驚愕憂亦不樂。卻入齋室思惟是事。王有夫人名曰摩利。就到齋室中問王何以晝入齋室。顏色不和憂乃爾。誰有過於王。王對曰。汝莫問是事。但汝怖怯耳。非汝所知。夫人說言。我是王之體。給緩當相告言。王便為夫人說言。我昨夜夢見十事。吾問道人解夢如是。甚惶怖不知何告。夫人言。莫愁憂也。譬如有人買金。磨著石上好惡自見。今佛近在精舍。可往問佛。災怪悉可知矣。王明日即召左右賢臣數千餘人。來詣佛所稽首佛足。王言我昨夜所夢十事。願佛為我解說之。佛告王言。慎莫愁憂也。王所夢者乃是後世變現耳。佛言。王夢見三釜羅兩邊釜沸氣交往來不入中央空釜中者。後世人不復供給貧窮親里及諸孤獨。兩富自相饋遺。王夢見是一事者正為是耳。王夢見馬口亦食尻亦食者。後世大臣長吏。廩食於官復食於民。曲直者亦食。王夢見二事者正為是耳。王夢見大樹生花者。後世人年未滿三十。頭當生白髮。王夢見三事者正為是耳。王夢見小樹生果者。後世女人年未滿十五當行嫁。抱兒不知慚恥。王夢見四事者正為是耳。王夢見一人切繩人後有羊羊主食繩者。後世女人夫當從役若行賈販。婦在其後將男子與共同房。食噉夫財。王夢見五事者正為是耳。王夢胡虜好金銀床上以食金銀器者。後世人貴者當賤。賤者當貴。在上坐食食飲重味。君子食糟糠。小人食粳糧。王夢見六事者正為是耳。王夢見大牛還從犢子[<a href='javascript:showpic("../fontimg/004530.gif")'>口*數</a>]乳者。後世人母當為女作媒。將他男子與女同房。母守門戶。撿取財物以自濟活。王夢見七事者正為是耳。王夢見群牛從四面鳴走來相趣欲鬥當合未合不知牛處者。後世貪淫多畜數婦。王及臣民長者皆大歡喜。當來今世當爾不爾。須臾之間雲便解散。爾時顧見其怪。欲令人畏天地之禁。解不復貪淫。守妻慈心除之妻害。王夢見八事者正為是耳。王夢見大陂池水中央濁四邊清者。後世人在國中不敬長老。當敬邊國少年。王夢見九事者正為是耳。王夢見大谿峪水正赤者。後世人大臣長吏。所欲不知止足。興兵聚眾更相攻伐。當殺人民流血正赤。王夢見十事者正為是耳。王莫恐莫恐。於國於身妻子皆無他。是夢者皆為後世方來之事。王即長跪言得佛教心即懽喜。如人持小器受膏。膏多器小更求大器。得大器更受之即安隱不恐。王即稽首再拜。前以頭面著佛足而去還歸於宮。重賜正夫人。皆奪諸公大臣俸祿。不復信諸婆羅門語<p class='juan'>
佛說舍衛國王十夢經</p>
</body></html>
