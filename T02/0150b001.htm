<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T02 </TITLE>
</head>
<BODY>

<p><p></li><p><b>　　<A NAME="n2569"></A>No. 150B</b><p class='juan'>
佛說九橫經</p>
<p><span class='byline'>　　　　後漢安息國三藏安世高譯</span><br><p>佛在舍衛國。祇樹給孤獨園。佛便告比丘。有九輩九因緣。命未盡便橫死。一者為不應飯為飯。二者為不量飯。三者為不習飯飯。四者為不出生。五者為止熟。六者為不持戒。七者為近惡知識。八者為入里不時不如法行。九者為可避不避。如是為九因緣。人命為橫盡<p>一不應飯者。名為不可意飯。亦為以飽腹不停調<p>二不量飯者名為不知節度多飯過足<p>三不習飯者。名為不知時冬夏。為至他國郡。不知俗宜。不能消飯。食未習故<p>四不出生者。名為飯物未消。復上飯不服藥吐下不時消<p>五為止熟者。名為大便小便來時。不即時行噫吐啑下風來時制<p>六不持戒者。名為犯五戒。殺盜犯他人婦兩舌飲酒。亦有餘戒。以犯便入縣官。或絃死。或捶杖利刃所斫刺。或辜飢渴而終。或以得脫從怨家得手死。或驚怖念罪憂死<p>七為近惡知識者。名為惡知識。已作惡便反坐。何以故。坐不離惡知識故。不覺善惡。不計惡知識惡。態不思惡知識惡<p>八為入里不時者。名為冥行。亦里有諍時行。亦里有縣官長吏追捕不避。不如法行者。入里妄入他家舍中。妄見不可見。妄聽不可聽。妄犯不可犯。妄說不可說。妄憂不可憂。妄索不可索<p>九為可避不避者。名為當避弊象弊馬牛[<a href='javascript:showpic("../fontimg/020058.gif")'>牛/牪</a>]車蛇虺坑井水火拔刀醉人惡人。亦餘若干惡。如是為九因緣。輩人命未盡當坐是盡。慧人當識當避。是因緣以避。乃得兩福。一者得長壽。二者以長壽乃得聞道好語言亦能行。諸比丘歡喜受行<p class='juan'>
佛說九橫經</p>
</body></html>
