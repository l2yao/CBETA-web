<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p class='juan'>
六度集經卷第六</p>
<p><span class='byline'>　　　　吳康居國沙門康僧會譯</span><br><p><b>　　<A NAME="n67"></A>精進度無極章第四(此有十九章)</b><p>精進度無極者。厥則云何。精存道奧。進之無怠。臥坐行步。喘息不替。其目彷彿。皒@諸佛靈像變化立己前矣。厥耳聽聲。睇D正真垂誨德音。鼻為道香。口為道言。手供道事。足蹈道堂。不替斯志呼吸之間矣。憂愍眾生長夜沸海。洄流輪轉。毒加無救。菩薩憂之。猶至孝之喪親矣。若夫濟眾生之路。前有湯火之難刃毒之害。投躬危命。喜濟眾難。志踰六冥之徒獲榮華矣<p><b>　　<A NAME="n68"></A>（五五）</b><p>昔者菩薩。時為凡人。聞佛名號相好道力。功德巍巍。諸天共宗。則高行者眾苦都滅矣。菩薩存想。吟泣無寧。曰吾從得天師經典翫誦。執行以致為佛。愈眾生病令還本淨乎。時佛去世無除饉眾。莫由受聞。鄰有凡夫其性貪殘。睹菩薩精進志銳曰。吾知佛三戒一章。爾欲稟乎。菩薩聞之。其喜無量。稽首足下。伏地請戒。知偈者曰。斯為無上正真最正覺道法御天人師之要教也。子欲徒聞之。豈其然乎。答曰。請問法儀厥義何之。曰爾審懇誠者。身毛一孔一針刺之。血流身痛心不悔者。尊教可聞矣。答曰。聞佛則殞。吾欣為之。豈況刺身而生存者乎。即布針以刺身。血若流泉。菩薩喜於聞法。得無痛之定。天帝釋睹菩薩志銳為其愴然。化令舉身一毛孔者有一針矣。其人睹之照厥志高。即授之曰。守口攝意身無犯惡。除是三行得賢徑度。是諸如來無所著正真尊最正覺戒真說也。菩薩聞戒歡喜稽首。顧視身針霍然不現。顏景弈弈。氣力踰前。天人鬼龍靡不歎懿。志進行高。踵指相尋。遂致得佛。拯濟眾生。佛告諸比丘。授菩薩偈者今調達是。調達雖先知佛偈。猶盲執燭炤。彼不自明何益於己。菩薩銳志度無極精進如是<p><b>　　<A NAME="n69"></A>（五六）</b><p>昔者菩薩。為獼猴王。常從五百獼猴遊戲。時世枯旱。眾果不豐。其國王城去山不遠。隔以小水。猴王將其眾入苑食果。苑司以聞。王曰。密守無令得去。猴王知之。愴然而曰。吾為眾長禍福所由。貪果濟命而更誤眾。敕其眾曰。布行求[<a href='javascript:showpic("../fontimg/067320.gif")'>卄/騰</a>]。眾還[<a href='javascript:showpic("../fontimg/067320.gif")'>卄/騰</a>]至。競各連續。以其一端縛大樹枝。猴王自繫腰登樹投身。攀彼樹枝。[<a href='javascript:showpic("../fontimg/067320.gif")'>卄/騰</a>]短身垂。敕其眾曰。疾緣[<a href='javascript:showpic("../fontimg/067320.gif")'>卄/騰</a>]度。眾以過畢。兩掖俱絕。墮水邊岸。絕而復蘇。國王。晨往案行獲大獼猴。能為人語。叩頭自陳云。野獸貪生恃澤附國。時旱果乏。干犯天苑。咎過在我。原赦其餘。蟲身朽肉。可供太官一朝之餚也。王仰歎曰。蟲獸之長。殺身濟眾。有古賢之弘仁。吾為人君。豈能如乎。為之揮涕。命解其縛。扶著安土。敕一國中恣猴所食。有犯之者罪與賊同。還向皇后陳其仁澤。古賢之行未等於茲。吾仁糸髮。彼踰崑崙矣。后曰善哉。奇矣斯蟲也。王當恣其所食無令眾害。王曰。吾已命矣。佛告諸比丘。獼猴王者吾身是也。國王者阿難是也。五百獼猴者。今五百比丘是。菩薩銳志度無極精進如是<p><b>　　<A NAME="n70"></A>（五七）</b><p>昔者菩薩。身為鹿王。力勢踰眾。仁愛普覆。群鹿慕從。所遊近苑。牧人以聞。王率士眾合圍逼之。鹿王乃知。垂泣而曰。爾等斯厄。厥尤由我也。吾將沒命濟爾群小。鹿王就索下前兩足曰。登吾踊出爾等可全矣。群鹿如之咸獲免矣。身肉決裂。血若流泉。[<a href='javascript:showpic("../fontimg/037912.gif")'>跳-兆+辟</a>]地纔息。其痛難言。群鹿啼呼。徘徊不去。人王睹其體殘。血流丹地。不見鹿眾曰。斯者何以。鹿王對曰。執操不淑。稟命為獸。尋求美草以全微命。干犯國境罪應尤重。身肉雖盡兩脾五藏完具尚存。惟願太官給一朝膳。王曰。爾何緣若茲乎。鹿王本末陳其所以。其王惻然為之流淚曰。爾為畜生。含乾坤之弘仁。毀命以濟眾。吾為人君。苟貪好殺殘天所生。即布重命。敕國黎庶。自今絕獵無貪鹿肉。裂索舉鹿。安厝平地。群鹿睹其王仰天悲號。各前舐瘡。分布採藥。咀咋傳之人王睹焉。重為抆淚曰。君以子愛育其眾。眾以親恩慕其君。為君之道可不仁乎。自斯絕殺尚仁。天即祐之。國豐民熙。遐邇稱仁。民歸若流。佛告鶖鷺子。鹿王者吾身是也。五百鹿者。今五百比丘是也。人王者阿難是。菩薩銳志度無極精進如是<p><b>　　<A NAME="n71"></A>（五八）</b><p>昔者菩薩。身為鹿王。名曰修凡。體毛九色睹世希有。江邊遊戲。睹有溺人呼天求哀。鹿愍之曰。人命難得而當殞乎。吾寧投危以濟彼矣。即泅趣之曰。爾勿恐也。援吾角騎吾背。今自相濟。人即如之。鹿出人畢。息微殆絕。人活甚喜。遶鹿三匝。叩頭陳曰。人道難遇。厥命惟重。大夫投危濟吾重命。恩喻二儀。終始弗忘。願為奴使供給所乏。鹿曰爾去。以吾軀命累汝終身。夫有索我無云睹之。溺人敬諾沒命不違。時國王名摩因光。稟操淳和慈育黎庶。王之元后厥名和致。夢見鹿王身毛九色。其角踰犀寐寤以聞。欲以鹿之皮角為衣為珥。若不獲之妾必死矣。王重曰可。晨向群巨說鹿體狀。布命募求。獲者封之一縣。金缽滿之銀粟。銀缽滿之金粟。募之若斯。溺人悅焉。曰吾獲一縣金銀滿缽。終身之樂。鹿自殞命。余何豫哉。即馳詣宮。如事陳聞啟之。斯須面即生癩。口為朽臭。重曰。斯鹿有靈。王當率眾乃獲之耳。王即興兵渡江尋之。鹿時與烏素結厚友。然其臥睡不知王來。烏曰。友乎。王來捕子。鹿疲不聞。啄耳重云。王來殺爾。鹿驚睹王彎弓向己。疾馳造前跪膝叩頭曰。天王假吾漏刻之命。欲陳愚情。王睹鹿然。即命息失。鹿曰。王重元后勞躬副之。吾終不免矣。天王處深宮之內焉。知微蟲之處斯乎。王手指云。癩人啟之。鹿曰。吾尋美草食之。遙睹溺人呼天求哀。吾愍于窮投危濟之。其人上岸喜叩頭曰。吾命且喪而君濟之。願給水草為終身奴。吾答之曰。爾去自在所之。慎無向人云吾在斯。鹿王又曰。寧出水中浮草木上著陸地。不出無反復人也。劫財殺主。其惡可原。受恩圖逆。斯酷難陳。王驚曰。斯何畜生而懷弘慈。沒命濟物不以為艱。斯必天也。王善鹿之言。喜而進德。命國內曰。自今日後恣鹿所食。敢有犯者罪皆直死。王還元后聞王放之。恚盛心碎。死入太山。天帝釋聞王建志崇仁。嘉其若茲。化為鹿類盈國食穀。諸穀苗稼掃土皆盡。以觀其志。黎庶訟之。王曰。凶訛保國。不若守信之喪矣。釋曰。王真信矣。遣鹿各去。穀豐十倍。毒害消歇。諸患自滅。佛告諸比丘。時鹿王者吾身是也。烏者阿難是也。王者鶖鷺子是也。溺人者調達是也。王妻者今調達妻是。菩薩銳志度無極精進如是<p><b>　　<A NAME="n72"></A>（五九）</b><p>昔者菩薩。身為馬王。名曰驅耶。常處海邊渡漂流人。時海彼岸有婬女鬼。其數甚多。若睹商人。即化為城郭居處。田園伎樂飲食。變為美人。顏華暐曄。要請商人。酒樂娛之。鬼魅惑人。皆留匹偶。一年之間。婬鬼厭故。以鐵錞刺其咽。飲其血食其肉吮其髓。馬王遙睹婬鬼噉人。為之流淚。因飛渡海。之海彼岸。獲成擣粳米。馬王食飲畢。登山呼曰。誰欲度者。如此三矣。商人聞之喜曰。常聞神馬哀度危難。今其瑧乎。喜而趣之。曰哀度吾等。馬曰。爾等去者。婬鬼必當提子示爾號呼而追。有顧戀之心者。吾去後。鬼必復以鐵錞錞爾咽。飲爾血吞爾肉。正心存善可得全命矣。夫欲歸者。騎吾背援吾鬣尾捉頭頸自由所執。更相攀援。必活睹親也。商人信用其言者。皆獲全命歸睹六親。婬惑之徒信鬼妖蠱靡不見噉。夫信正去邪。現世永康矣。佛告諸比丘。時馬王者吾身是也。菩薩銳志度無極精進如是<p><b>　　<A NAME="n73"></A>（六○）</b><p>昔者菩薩。身為魚王。有左右臣。皆懷高行。常存佛教。食息不替。食水生菜。苟以全命慈育群小。猶護自身。尋潮遊戲。誨以佛戒。不覺漁人以網挾之。群魚巨細靡不惶灼。魚王愍曰。慎無恐矣。一心念佛願眾生安。普慈弘誓。天祐猶響。疾來相尋。吾濟爾等。魚王以首倒殖泥中。住尾舉綱。眾皆馳出。群魚得活靡不附親。佛告諸比丘。時魚王者吾身是也。左右臣者鶖鷺子大目揵連是。菩薩銳志度無極精進如是<p><b>　　<A NAME="n74"></A>（六一）</b><p>昔者菩薩。身為龜王。晝夜精進思善方便。令眾生神得還本無。又有龜王。共處深山。俱睹蝘蜒登樹自投。如斯無寧。菩薩占曰。斯危身之象矣。吾等宜早避之為善。其一龜王。專愚自由。不從真言。菩薩盡心濟其從者令得免難。十日之後。象王徒眾就樹燕息。蝘蜒自投墮象耳中。則驚啼呼。群象[<a href='javascript:showpic("../fontimg/020058.gif")'>牛/牪</a>]赴。其來縱橫踐殺諸龜。龜王恚曰。知事若茲而不指云。吾死爾生。於心善乎。累劫尋爾。逢必殘戮。佛告諸比丘。善占龜者吾身是也。自專不去者調達是也。菩薩銳志度無極精進如是<p><b>　　<A NAME="n75"></A>（六二）</b><p>昔者菩薩。為鸚鵡王。徒眾三千。有兩鸚鵡。力幹踰眾。口銜竹莖以為車乘。王乘其上飛止遊戲。常乘莖車。上下前後左右鸚鵡各五百眾。六面輔翼合有三千。貢獻所珍。娛樂隨時。王深自惟。眾讙亂德無由獲定。吾將權焉託病不食。佯死棄眾。其諸眾者以簞覆之。各捐而去。王興求食。諸鸚鵡眾詣他山鸚鵡王所曰。吾王喪矣。願為臣僕。曰爾王死者以屍相示。若其真喪。吾將納爾眾。還取屍霍然不見。四布行索獲其王矣。僉然為禮復故供養。王曰。吾尚未喪爾等委捐。諸佛明訓。睹世無親唯道可宗。沙門以鬚髮為亂志之穢。故捐棄之崇無欲行。爾等讙鬧。邪聲亂志。獨而無偶。上聖齊德。言畢[<a href='javascript:showpic("../fontimg/044009.gif")'>番*飛</a>]飛。閑處窈寂。棄欲無為。思惟定行。諸穢都滅。心如天金。佛告諸比丘。時鸚鵡王者吾身是。菩薩銳志度無極精進如是<p><b>　　<A NAME="n76"></A>（六三）</b><p>昔者菩薩。身為鴿王。徒眾五百。於國王苑翱翔索食。國王睹之。敕令牧夫率網張捕。其眾巨細無有子遺。籠而閉之。食以粳米肥肉。太官以供肴膳。鴿王見拘。一心念佛。悔過興慈。願令眾生拘者得解。疾離八難無如我也。謂諸鴿曰。佛經眾戒貪為元首。貪以致榮者。猶餓夫獲毒飲矣。得志之樂其久若電。眾苦困己其有億載。爾等捐食身命可全矣。眾對之曰。見拘處籠將欲何冀乎。王曰。違替佛教縱情貪欲。靡不喪身者也。己自捐食肥體日耗。間關得出。顧謂餘曰。除貪捐食可如我也。言畢飛去。佛告諸比丘。鴿王者吾身是也。菩薩銳志度無極精進如是<p><b>　　<A NAME="n77"></A>（六四）佛說蜜蜂王經</b><p>聞如是。一時佛在舍衛國祇樹給孤獨園。佛告諸弟子。當勤精進聽聞諷誦。莫得懈怠陰蓋所覆。吾念過去無數劫時。有佛名一切度王如來無所著最正覺。時為一切諸天人民不可計數而說經法。是時眾中有兩比丘。其一比丘名精進辯。一比丘名德樂正。共聽經法。精進辯者聞經歡喜。應時即得阿惟越致。神通具足。德樂正者。睡眠不覺獨無所得。時精進辯謂德樂正言。佛者難值。億百千世時乃一出耳。當曼精進為眾作本。如何睡眠。夫睡眠者陰蓋之罪。當自勗勉有覺寤心。時德樂正。聞其教詔便即經行。於祇樹間甫始經行復住睡眠。如是煩亂不能自定。詣泉水側坐欲思惟。復坐睡眠。時精進辯。便以善權往而度之。化作蜜蜂王。飛趣其眼如欲螫之。時德樂正驚覺而坐。畏此蜂王須臾復睡。時蜜蜂王飛入腋下螫其胸腹。德樂正驚心中懅悸不敢復睡。時泉水中有雜色花。憂曇．拘文。種種鮮潔。時蜜蜂王。飛住華上食甘露味。時德樂正端坐視之。畏復飛來不敢復睡。思惟蜂王觀其根本。蜂王食味不出華中。須臾之頃。蜂王睡眠。墮污泥中身體沐浴。已復還飛住其華上。時德樂正。向蜜蜂王。說此偈言<p class='lg'>　是食甘露者　　其身得安隱<br>　不當復持歸　　遍及其妻子<br>　如何墮泥中　　自污其身體<br>　如是為無黠　　敗其甘露味<br>　又如此華者　　不宜久住中<br>　日沒華還合　　求出則不能<br>　當須日光明　　爾乃復得出<br>　長夜之疲冥　　如是甚勤苦　</p><p>時蜜蜂王。向德樂正。說偈報言<p class='lg'>　佛者譬甘露　　聽聞無厭足<br>　不當有懈怠　　無益於一切<br>　五道生死海　　譬如墮污泥<br>　愛欲所纏裹　　無智為甚迷<br>　日出眾華開　　譬佛之色身<br>　日沒華還合　　世尊般泥曰<br>　值見如來世　　當曼精進受<br>　除去睡陰蓋　　莫呼佛常在<br>　深法之要慧　　不以色因緣<br>　其現有智者　　當知為善權<br>　善權之所度　　有益不唐舉<br>　而現此變化　　亦以一切故　</p><p>時德樂正聽聞其說。即得不起法忍。解諸法本逮陀鄰尼。乃知精進辯善權方便。常獨經行不復懈怠。應時亦得不退轉地。佛告阿難。爾時精進辯者今我身是也。德樂正者彌勒是也。佛語阿難。我爾時俱與彌勒共聽經法。彌勒時睡眠獨無所得。設我爾時不行善權而救度者。彌勒于今在生死中未得度脫。聞是法者常當精進。廣勸一切皆令除去睡眠之蓋。當造光明智慧之本。說是事時。無央數人皆發無上平等度意。菩薩銳志度無極精進如是<p><b>　　<A NAME="n78"></A>（六五）佛以三事笑經</b><p>昔者菩薩。為清信士。歸命三尊。慈弘仁普。恕濟群生。守清不盜。布施等至。貞淨不劮。觀捐內婬。信同四時重如須彌。絕酒不飲。尊孝喻親。以正月奉六齋精進無倦。所生遇佛。德行日隆。遂成如來無所著正真覺道法御天人師。教化周旋。時行歷市睹一老翁斗量賣魚。哀慟[<a href='javascript:showpic("../fontimg/004404.gif")'>口*睪</a>]曰。怨乎皇天。吾子何咎而早喪身。子存賣魚吾豈勞乎。佛睹其然笑之。口光五色。度市斯須。又睹大豬浴尿行路。佛復笑焉。阿難整服稽首而白。屬笑人多莫由敬質。而今重笑。必有教詔。願釋眾疑為後景模。世尊告曰。阿難。吾笑有三因緣。一曰。觀彼老公之愚。其為弘普矣。日以罾網殘群生命。蓋無絲髮之惻隱。禍子自喪。而怨諸天呼[<a href='javascript:showpic("../fontimg/004404.gif")'>口*睪</a>]驚怖。斯下愚之行。非二儀之仁。賢聖之恕也。以是笑耳。昔者飛行皇帝。植福巍巍。志憍行逸。今為斗量魚。斯二矣。不想人天。壽八十億四千萬劫。意專著空。不能空空。還于本無。福盡受罪今在斗中。斯三矣。阿難質曰。飛行皇帝。逮彼尊天。其德巍巍。何故不免於罪乎。世尊曰。禍福非真。當有何常。夫處尊榮施四等恩。覺四非常。可免彼禍矣。若因貴自遂。快心從邪。福盡受罪。自古來然。殃福追己。猶影尋形響之應聲。豈有貴賤哉。惟吾前世為清信士。時有鄰人好奉鬼蠱。姦[<a href='javascript:showpic("../fontimg/032160.gif")'>卄/(阿-可+辛)/女</a>]為群。不信作惡。重禍響應。每至齋日。吾要入佛正真之廟。聽沙門眾散說淨法。以為德本。防絕凶禍。而子婬荒。訛云有務。吾詣佛廟。子往亂道。自斯之後。吾之所生。逢佛聞法與沙門齊志。德行日隆。遂成如來無所著正真道最正覺道法御天人師為三界尊。號曰法王。鄰人好事鬼術殘賊群生。泆蕩女色。酒亂不孝。自謂得志。輪轉三道。苦毒無量。吾已為佛。子續為臭蟲。是以笑之。佛告阿難。吾累劫稟經採義。親樂沙門獲斯巍巍矣。菩薩銳志度無極精進如是<p><b>　　<A NAME="n79"></A>（六六）小兒聞法即解經</b><p>昔有比丘。精進守法。少持禁戒。初不毀犯。常守梵行。在精舍止。所可諷誦是般若波羅蜜。說經聲妙無能及者。其有聞此比丘音聲莫不歡喜。有一小兒厥年七歲。城外牧牛遙聞比丘誦說經聲。即尋音往詣精舍中。禮比丘已卻坐一面。聽其經言。時說色本聞之即解。兒大歡喜經句絕已。便問比丘。比丘應答不可兒意。是時小兒反為解說。其義甚妙。昔所希聞。比丘聞之。歡喜甚悅。怪此小兒。乃有智慧非是凡人。時兒即去。還至牛所。所牧牛犢散走入山。兒尋其跡追逐求索。爾時值虎害此小兒。小兒命終。魂神即轉。生長者家。第一夫人作子。夫人懷妊。口便能說般若波羅蜜。從朝至暮初不懈息。其長者家。素不知法。怪此夫人口為妄語。謂呼鬼病。下問譴祟。無所不至無能知者。長者甚愁。不知夫人那得此病。家中內外皆悉憂惶。是時比丘入城分衛詣長者門。遙聞經聲心甚喜悅。住門有頃主人偶出。見此比丘亦不作禮。比丘怪之。此賢者家內說經聲妙乃爾乎。今此長者不與我語。即問長者。內中誰有說深經者。音聲微妙乃如是耶。長者報言。我內中婦聞得鬼病。晝夜妄語。口初不息。比丘爾乃知長者家為不解法。比丘報言。此非鬼病。但說尊經佛之大道。願得入內與共相見。長者言善。即將比丘入至婦所。婦見比丘即為作禮。比丘咒願言得佛疾。便與比丘。相難說經法。反覆披解。比丘甚喜。長者問言。此何等病。比丘報言。無有病也。但說深經甚有義理。疑此夫人所懷妊兒。是佛弟子。長者意解。即留比丘與作飲食。飲食畢訖。比丘便退精舍。展轉相謂。有一長者夫人懷妊甚可奇怪。口誦尊經。所說如流。其音妙好解釋經理甚深。後日長者復請比丘。普及眾僧悉令詣舍。辦飲食具。時至皆到坐定。行水飲食已。咒願達嚫。時夫人出禮眾比丘。卻坐一面。復為比丘快說經法。諸有疑難不能及者。盡為比丘具足解說。眾僧踊躍歡喜而退。日月滿足。夫人在產。娩娠得男。又無惡露。其兒適生。叉手長跪。誦般若波羅蜜。夫人產已。還如本時無所復知。如夢寤已了無所識。長者即復呼眾僧。比丘都集。往睹小兒。說經故事。初無躓礙。是時眾僧各各一心觀此小兒本皆不能知。長者問言。此為何等。比丘答曰。真佛弟子。慎莫驚疑。好養護之。此兒後大當為一切眾人作師。吾等悉當從其啟受。時兒長大至年七歲。悉知微妙道俗皆備。與眾超絕。智度無極。諸比丘等皆從受學。經中誤脫有所短少。皆為刪定。足其所乏。兒每入出有所至止。輒開化人使發大乘。長者家室內外大小五百人眾。皆從兒學。發摩訶衍意。悉行佛事。兒所教授城郭市里所開發者八萬四千人。皆發無上正真道意。弟子乘者五百人。諸比丘聞兒所說本漏意解。志求大乘者皆得法眼淨。佛告阿難。是時小兒者吾身是也。時比丘者迦葉佛是也。如是阿難。我往昔時。一從比丘聞摩訶衍品。讚善開解。心意歡喜不轉。精進不忘。深識宿命。自致無上平等正覺。一聞之德乃尚如是。何況終日遵修道者。菩薩銳志度無極精進如是<p><b>　　<A NAME="n80"></A>（六七）殺身濟賈人經</b><p>昔者菩薩。與五百商人。俱入巨海欲採眾寶。入海數月。其所獲寶。重載盈舟。將旋本土。道逢飄風。雷電震地。水神雲集。四周若城。眼中出火。波涌灌山。眾人嚾啼曰。吾等死矣。恐怖易色仰天求哀。菩薩愴然。心生計曰。吾之求佛。但為眾生耳。海神所惡。死屍為甚。危命濟眾。斯乃開士之尚業矣。吾不以身血注海。海神惡之。意者船人終不渡岸。謂眾人曰。爾等屬手相持并援吾身。眾人承命。菩薩即引刀自[<a href='javascript:showpic("../fontimg/001920.gif")'>利-禾+玄</a>]。海神惡焉。漂舟上岸。眾人普濟。船人抱屍號天而哭曰。斯必菩薩非凡庸之徒。[<a href='javascript:showpic("../fontimg/037912.gif")'>跳-兆+辟</a>]踊呼天。寧令吾等命殞于茲。無喪上德之士矣。其言真誠。上感諸天。天帝釋睹菩薩之弘慈睹世希有。帝釋身下。曰斯至德菩薩將為聖雄。今自活之。以天神藥灌其口中。并通塗屍。菩薩即蘇。忽然起坐與眾相勞。帝釋以名寶滿其舟中千倍于前。即還本土。九親相見靡不歡悅。賙窮濟乏。惠逮眾生。敷宣佛經。開化愚冥。其國王服菩薩德。詣稟清化。君仁臣忠。率土持戒。家有孝子。國豐毒歇。黎庶欣欣。壽終生天。長離眾苦。菩薩累劫精進不休。遂至得佛。佛告諸比丘。殺身濟眾者吾身是也。天帝釋者彌勒是。五百商人者今坐中五百應真是也。菩薩銳志度無極精進如是<p><b>　　<A NAME="n81"></A>（六八）</b><p>昔者菩薩。為獨母子。朝詣佛廟捐邪崇真。稽首沙門。稟佛神化。朝益暮誦。景明日昇。採識眾經。古賢孝行精誠仰慕。猶餓夢食。所處之國。其王無道。貪財重色。薄賢賤民。王念無常。自惟曰。吾為不善死將入太山乎。何不聚金以貢太山王耶。於是斂民金。設重令曰。若有匿銖兩之金。其罪至死。如斯三年。民金都盡。王訛募曰。有獲少金以貢王者。妻以季女賜之上爵。童子啟母曰。昔以金錢一枚著亡父口中欲以賂太山王。今必存矣。可取以獻王也。母曰可。兒取獻焉。王令錄問所由獲金。對曰。父喪亡時。以金著口中。欲賂太山。實聞大王設爵求金。始者掘塚發木取金。王曰。父喪來有年乎。對曰。十有一年。曰爾父不賂太山王耶。對曰。眾聖之書。唯佛教真。佛經曰。為善福追。作惡禍隨。禍之與福猶影響焉。走身以避影。撫山以關響。其可獲乎。王曰不可。曰夫身即四大也。命終四大離靈逝變化。隨行所之。何賂之有。大王前世布施為德。今獲為王。又崇仁愛澤及遐邇。雖未得道後世必復為王。王心歡喜。大赦獄囚還所奪金。佛告諸比丘。時王欲以民間餘金殘戮害無罪者。菩薩睹民哀號。為之揮淚。投身命乎厲政。濟民難於塗炭。民感其潤。奉佛至戒。國遂豐沃。時童子者吾身是也。菩薩銳志度無極精進如是<p><b>　　<A NAME="n82"></A>（六九）調達教人為惡經</b><p>昔者菩薩。位為天王。精存微行。志進若流。每到齋日。乘于馬車巡四天下。宣佛奧典開化眾生。消其瑕穢。令崇如來應儀正真覺天中之天眾聖中王道教之尊。可離三塗眾苦之原。調達亦為魔天王。行四天下。教人為惡從心所欲。無有太山殃禍之報。行逢菩薩。問曰。子何行乎。答曰。教民奉佛修上聖德。調達曰。吾教民恣欲二世無禍。為善勞志無益於己。菩薩曰。爾避吾道。答曰。子為善猶金銀。吾尚惡猶剛鐵。剛鐵能截金銀。金銀不能截剛鐵。子不下道吾斬子矣。調達惡盛禍成。生入太山。夫人為惡。皆死入三塗。三塗執善靡不昇天。雖處尊榮而懷元惡。不如三塗懷佛一言也。佛告諸比丘。教人行善天王者吾身是也。導人為惡魔天者調達是。菩薩銳志度無極精進如是<p><b>　　<A NAME="n83"></A>（七○）殺龍濟一國經</b><p>昔者菩薩。伯叔齊志。俱行學道。仰慕諸佛難逮之行。誦經釋義開導六冥。練棄內垢。止觀寂定。每聞諸國闇於三尊。輒往導化。令奉六度正真妙行。時有大國。其王樂道。眾妖誘之授其邪偽。率土承風。皆事蠱道。風雨不時。妖怪首尾。菩薩伯叔自相謂曰。吾之本土。三尊化行。人懷十善。君仁臣忠。父義子孝。夫信婦貞。比門有賢。吾等將復誰化乎。彼彼國信妖。蛟龍處之吞其黎庶。哀[<a href='javascript:showpic("../fontimg/004404.gif")'>口*睪</a>]無救。夫建志求佛唯為斯類矣。可以道化。喻之以仁。龍含凶毒。吾等摧焉。叔曰。佛戒以殺為凶虐之大。活生仁道之首也。將如彼何。伯曰。夫殘一人者其罪百劫。龍吞一國。吾懼琩F劫畢。厥殃未除矣。苟貪尟味斯須之利。不睹太山燒煮之咎。吾心愍然。人道難獲。佛法難聞。除龍濟國。導以三尊六度高行。禍若絲髮。福喻二儀。爾化為象。吾為師子。二命不殞。斯國不濟也。稽首十方誓曰。眾生不寧余之咎矣。吾後得佛當度一切。象造龍所師子登之。龍即奮勢霆耀雷震。師子踊吼。龍之威靈。師子赫勢。普地為震三命絕矣。諸天稱善靡不歎仁。兩菩薩終生第四天上。一國全命。抱屍哀號曰。斯必神矣。孰仁若茲。門徒尋之。睹師普慈殺身濟眾。哀慟稱德。各又進行宣師道化。王逮臣民始知有佛。率土僉曰。佛之仁化乃至於茲乎。殯葬二屍。舉國哀慟。王即命曰。有不奉佛六度十善而事妖鬼者。罪舉眷屬同。自斯之後。剎有千數沙門比肩而行。國內士女皆為清信高行。四境寧靖。遂致太平。佛告諸比丘。時兄者吾身是也。弟者彌勒是也。毒龍者調達是。菩薩銳志度無極精進如是(舉眷屬同丹本與螣同)<p><b>　　<A NAME="n84"></A>（七一）彌勒為女人身經</b><p>昔者菩薩。為天帝釋。位尊榮高。其志琣s非常．苦．空．非身之想。坐則思惟。遊則教化。愍愚愛智。誨以智慧。精進無休。睹其宿友。受婦人身為富姓妻。惑乎財色。不覺無常。居市坐肆。釋化為商人。佯有所市。至婦人前住。婦人喜悅令兒馳歸。取獨坐床欲以坐之。商人乃熟視婦人而笑。婦執高操意怪商人。住笑非宜。兒取床遲。還即搏之。商人又住笑。側有一兒。播[<a href='javascript:showpic("../fontimg/048351.gif")'>兆/鼓</a>]踊戲。商人復笑之。有父病者子以牛祠鬼。商人亦笑之。有一婦人抱兒仿佯。行過市中。兒刮面頰。血流交頸。商人復笑之。於是富姓妻問曰。君住吾前含笑不止。吾屬搏兒。意興由子。子何以笑。商人曰。卿吾良友。今相忘乎。婦人悵然。意益不悅怪商人言。商人又曰。吾所以笑搏兒者。兒是卿父。魂靈旋感。為卿作子。一世之間有父不識。何況長久乎。播[<a href='javascript:showpic("../fontimg/048351.gif")'>兆/鼓</a>]兒者本是牛。牛死靈魄還為主作子。家以牛皮用貫此[<a href='javascript:showpic("../fontimg/048351.gif")'>兆/鼓</a>]。兒今播弄踊躍戲舞。不識此皮是其故體。故笑之耳。殺牛祭者。父病請活。求生以殺。不祥之甚。猶服鴆毒。以救病也。斯父方終。終則為牛。累世屠戮受禍無已。今此祭牛命終靈還。當受人體免脫憂苦。故復笑之。刮母面兒。兒本小妻。母是嫡妻。女情專婬。心懷嫉妒。常加酷暴。妾含怨恨。壽終則生為嫡妻子。今來報讎攫面傷體。故不敢怨耳。是以笑之。夫眾生之心其為無琚C古憎今愛。何常之有。斯皆一世見而不知。豈況累劫。經曰。以色自壅者盲於大道。專聽邪聲者不聞佛音之響也。吾是以笑之耳。世榮若電恍惚即滅。當覺非常莫與愚並。崇修德操。六度妙行。吾今反居。後日必造子門。言竟忽然不現。婦悵然而歸。齋肅望慕。一國咸聞。王逮群寮靡不欽延。商人後果在門。狀醜衣弊。曰吾友在內爾呼之來。門人入告具以狀言。婦出曰。爾非吾友矣。釋笑而云。變形易服子尚不識。豈況異世捨斯受彼乎。重曰。爾勤奉佛。佛時難值。高行比丘難得供事。命在呼吸無隨世惑。言畢不現。舉國歡嘆矣。各執六度高妙之行。佛告鶖鷺子。爾時婦人昔彌勒是也。天帝釋者吾身是也。菩薩銳志度無極精進如是<p><b>　　<A NAME="n85"></A>（七二）女人求願經</b><p>昔者菩薩。身為女人。厥婿稟氣兇愚妒忌。每出商行以妻囑鄰獨母。母奉佛戒為清信行。時佛入國。王逮臣民靡不受戒。獨母聞經。還為婦說之。婦喜歎曰。斯即無上正真道最正覺者也。從母聞佛。即遙稽首。齋日母曰。可往聽化乎。婦喜曰可。尋之城外忽存婿妒。悵然不悅。旋居自鄙。吾殃重乎。母還為陳。天龍鬼神帝王臣民聽經。或得沙門四道者。或受菩薩決者。佛時難值。經法難聞。爾還為乎。婦聞佛德流淚具陳婿妒之意。母曰。可試一行。婦曰敬諾。明日即隨母行睹佛。五體投地卻立靜心。視佛相好念佛清淨真是天尊。佛問女爾來何願。即稽首而對。我聞佛為無上正真道最正覺道法御天人師。德如琩F。智若虛空。六通四達得一切智。勢來請尊。願佛哀我。世尊告曰。佛為一切護恣汝所願。女人稽首曰。夫人處世未獲本無者。皆以欲故為匹偶居。令我世世與至德偶居同志無嫉妒行。二曰。身口意行端正絕世。三曰。世世虔奉三尊。心垢日消。進道無倦。諸佛祐助。眾邪不能遏。必獲一切智濟眾生難。眾祐歎曰。善哉善哉。令汝得之。婦大歡喜稽首。退歸本居。厥婿賈還乘舟水行。當以斯日至。天帝睹婦高行發願無雙。助喜歎善。為興風雨。住其舟行明日乃臻。婦後壽終。神生有道之家。容華光世。年長出嫡為國儒士之妻。國稱高賢。時婿入海採寶欲濟窮民。婦居家以禮自衛。猶城衛寇。國王后妃大臣妻妾靡不仰則。詣門雲集稟婦德儀。婦夜寐覺憶世無常。榮富猶幻孰獲長存。躬為坏舟我神載之。猶獲月影望天寶者也。勞心苦身何益於己。夢幻皆空。天神世榮其歸若茲矣。明晨當索無上正真天中之天為吾師焉。晨興即睹石塔在庭。佛像金耀。琢壁書經。歎佛為眾聖之師三界獨步。婦喜歎曰。是則如來應儀正真道最正覺者乎。即五體投地遶廟三匝。散華燒香。然燈懸繒。晨夜肅虔。稽首恭禮。王后國婦請承清風退邪崇真。鄰有兇夫賈逢婦婿曰。子妻造妖虛立鬼廟。朝暮香熏咒咀妖蠱。願令爾喪。不祥之甚。婿歸。婦啟曰。妾前一夜覺世無常。晨睹宗靈無上正真絕妙之像來在中庭。妾今供事。燒香然燈。懸繒奉華。朝夕禮拜。稽首自歸。子當事之。必合聖則。婿大歡喜。一心肅虔。國人巨細僉然承風。如是八萬四千餘歲。佛告鶖鷺子。爾時婦人者吾身是也。時婿者彌勒是也。獨母者鶖鷺子是也。鄰兇夫者調達是也。菩薩銳志度無極精進如是<p><b>　　<A NAME="n86"></A>（七三）然燈授決經</b><p>昔者菩薩。身為女人。少寡守節。歸命三尊。處貧樂道。精進不倦。蠲除兇利。賣膏為業。時有沙門。年在西夕。志存高行。不遑文學。內否之類謂之無明矣。禮敬有偏終始無就。分衛麻油以供佛前。獨母照然。貢不缺日。有一除饉。稽首佛足叉手質曰。斯老除饉。其雖尟明戒具行高。然燈供養。後獲何福。世尊歎曰。善哉問也。是老除饉。卻無數劫。當為如來無所著正真道最正覺。項有重光。將導三界。眾生得度。其為無數。獨母聞之。馳詣佛所。稽首陳曰。除饉然燈。膏即吾所貢云。其當獲為無上正真道。將導眾生還神本無。天人鬼龍靡不逸豫。唯願加哀。復授吾決。佛告女人。女身不得為佛．緣一覺道．梵．釋．魔天．飛行皇帝。斯尊巍巍非女人身所得作也。夫欲獲彼當捐穢體受清淨身。女稽首曰。今當捐之。還居淨浴。遙拜而曰。夫身者四大之有。非吾長保也。登樓願曰。以今穢身惠眾生之飢渴者。乞獲男躬受決為佛。若有濁世眾生盲冥背正向邪無知佛者。吾當於彼世拯濟之也。自高投下。觀者寒慄。佛知至意。化令地軟猶天綩綖。睹身無害。即化為男。厥喜無量。馳詣佛所踊躍而云。受世尊恩已獲淨身。唯願加哀授吾尊決。佛歎之曰。爾之勇猛世所希有。必得為佛無懷疑望。然燈除饉。其得佛時當授汝號。天人鬼龍聞當為佛皆向拜賀。還居咨歎。各加精進。爾時勸發群生不可計數。佛告鶖鷺子。時老比丘者錠光佛是也。獨母者吾身是。菩薩銳志度無極精進如是<p class='juan'>
六度集經卷第六</p>
</body></html>
