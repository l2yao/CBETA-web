<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p><p></li><p><b>　　<A NAME="n122"></A>No. 154</b><p class='juan'>
生經卷第一</p>
<p><span class='byline'>　　　　西晉三藏竺法護譯</span><br><p><b>　　<A NAME="n124"></A>佛說那賴經第一</b><p>聞如是。一時佛遊舍衛國祇樹給孤獨園。與大比丘眾千二百五十人俱。爾時有族姓子。棄家捐妻子。捨諸眷屬。行作沙門。其婦端正殊好。見夫捨家作沙門。便復行嫁。族姓子聞之。心即生念。與婦相娛樂時。夫婦之禮。戲笑放逸。心常想此。不去須臾。念婦在前。面類形貌。坐起舉動。愁憂憒惱。不復慕樂淨修梵行。便歸其家。諸比丘聞。便往啟佛。世尊應時。遣人呼比丘來。輒即受教比丘至。皆為佛作禮。卻坐一面。佛即為比丘。蠲色欲念。除癡愛失。為說塵勞之穢。樂少憂多。多壞少成。無有節限。唯有佛及諸弟子明智之人。分別是耳。愛慾罪生。不可稱限。超越色慾。休息眾想。閑居講諦。時族姓子。尋時證明賢聖之法。時諸比丘。得未曾有。各共議言。且當觀此。於是族姓子。棄家牢獄。鋃鐺杻械。想著妻子。而自繫縛。不樂梵行。於時世尊開示如來章句。諸通慧句。有目章句。化人賢聖。時諸比丘白世尊曰。我等觀察是族姓子。棄捐家居。信為沙門。還念妻子形類舉動家事。世尊為說愛慾之瑕。法律之德。生死之難。無為之安。使至聖證無著之界。自非如來至真等正覺。孰能爾乎。佛告諸比丘。此比丘者。不但今世。心常在慾。迷惑情色。不能自制。志縛在慾。無能制者。獨佛勸化。除其所惑愛慾之著耳。乃往過去久遠世時。有一國王。名方跡中宮婇女。不可稱數。顏貌端正。色像難及。與他人爭。與婬蕩女。離于慈哀。或與婢使。或與童子。而或鬥諍。各各鬥諍。不肯共和。適鬥諍已。便出宮去。王方跡聞之恚。諸臣吏求諸婇女。不知所趣。愁憂不樂。涕泣悲哀。念諸婦女。戲笑娛樂。夫婦之義。本現前時。諸作伎樂。思念舉動坐起之法。反益用愁。不能自解。於時有一仙人興五神通。神足飛行。威神無極。名曰那賴(晉曰無樂)。見方跡王為愛慾惑不能自解。為興慈哀。欲為蠲除愛欲之患。飛在空中。而現神足。忽然來下住王殿上。時王即見。尋起迎逆。讓之在床。則便就坐。問於王曰。大王何故意在愛慾。勞思多念。思想情色。不能自諫。頓首實然。宮中婇女。共爭尊卑上下之敘。不能相和。各馳捨去。是以憂慼不能自解。於是仙人為說愛慾之難。離慾之德。世人求欲不知厭足。假使一人得一切欲。無厭無足。以偈頌曰<p class='lg'>　一切世間欲　　非一人不厭<br>　所有有危害　　云何自喪己<br>　一切諸眾流　　悉皆歸于海<br>　不以為滿足　　所愛不厭爾<br>　假使得為梵　　致尊豪難及<br>　所欲復超彼　　不以為厭足<br>　假使閻浮提　　樹木諸草葉<br>　燒之不以厭　　欲不足如是<br>　設八輩男子　　端正顏貌姝<br>　一切加以欲　　威力端正好<br>　設為言增惡　　毀欲於丈夫<br>　不以輕為輕　　未厭為用厭<br>　大王當知此　　設習愛欲事<br>　恩愛轉增長　　譬如飲鹹水<br>　於時彼仙人　　為王方跡講<br>　為說辛苦偈　　令意得開解　</p><p>於時仙人。為方跡王。以是法教而開化。時王即開解。無所慕樂。出家為道。修四梵行。斷除愛欲具足眾行。壽終之後。生于梵天。佛告諸比丘。欲知爾時方跡王者。則此比丘是。那賴仙人者則我身是。爾時相遭。今亦相遇。佛說如是。莫不歡喜<p><b>　　<A NAME="n125"></A>佛說分衛比丘經第二</b><p>聞如是。一時佛遊舍衛祇樹給孤獨園。與大比丘眾千二百五十人俱。有一比丘。普行分衛。一一次第。入婬蕩家舍。於時婬女。見比丘入至其家舍。歡喜踊躍。即從座起。尋而奉迎。稽首足下。請入就座。又問。比丘。仁從何來。比丘答曰。吾主分衛。故來乞丐。於時女人。即為施設餚饌眾味。盛之滿缽。而奉上之。比丘即受。自退而去。彼時比丘。得是美食甘美豐足。心中歡喜。不能自勝。數數往詣婬蕩女舍。時女心念計。此比丘守法難及。頻為興設甘脆肥美之食。而授與之。往返不息。學問未明。所作不辦。未伏諸根。見婬蕩女顏色妙好。婬意為動。志在放逸。著婬蕩女。口出軟柔恩情之辭。懷親附心。與語周旋。彼家日日不懈分衛。比丘睹其好色聽聞音聲。婬意為亂。迷惑憒錯。不能自覺。而佛經曰。目見好色。婬意為動。又世尊曰。雖睹女人。長者如母。中者如姐。少者如妹如子如女。當內觀身念皆惡露無可愛者。外如畫瓶。中滿不淨。觀此四大。地水火風。因緣合成。本無所有。時彼比丘。不曉空觀。但作色視。婬意則亂。為婬女人。而說頌曰<p class='lg'>　淑女年幼童清淨　　顏貌端正殊妙好<br>　一一觀容無等倫　　吾意志願共和同　</p><p>時婬蕩女。見此比丘所說如是。吾本不知兇惡貪婬。反以清淨奉戒意待。謂之仁賢。喜犯罪舋。隨其來言。當折答之。即時以偈而報頌曰<p class='lg'>　當持飲食來　　香華好衣服<br>　若干種供養　　爾乃與仁俱　</p><p>於是比丘。以偈答女頌曰<p class='lg'>　吾無有財業　　觀我行舉動<br>　以乞丐而立　　所得者相與　</p><p>於是婬女。以偈頌曰<p class='lg'>　假使卿身無財業　　何為立志求難致<br>　如卿所作無羞慚　　馳走促出離我家　</p><p>時逐出比丘。追至祇樹門。諸比丘。即來詣佛。啟白世尊。具說本末。佛言。此比丘。宿命曾作水鱉。婬女曾作獼猴。故亦相好。志不得果。還自侵欺。不入正教。增益惱患。於今如是。志願婬女。願不從心。逆見折辱。慚愧而去。佛言。乃往過去無數世時。大江水中。鱉所居遊。其江水邊。樹木熾盛。彼叢樹間。有一獼猴。止頓彼樹。於時彼鱉。從江水出。遙見樹木。有此獼猴。而與談語。稍稍前行。欲親近之。數數往返。相見有日。日日如是。睹之不懈。則起婬意。心為迷惑。污染穢濁。不能自覺。則時以偈而歎。頌曰<p class='lg'>　顏貌赤黃眼而青　　遊叢樹間戲枝格<br>　吾今欲問毛滑澤　　欲何志求何所存　</p><p>獼猴以偈答曰<p class='lg'>　吾今具知鱉本末　　為國王子有聰明<br>　今卿何故而問我　　我聞此言懷狐疑　</p><p>於是鱉復以偈答曰<p class='lg'>　吾心常存志在卿　　心懷恩愛思想念<br>　以是之故而相問　　當以何法而得會　</p><p>獼猴以偈報。頌曰<p class='lg'>　鱉當知之我處樹　　不應與君共合會<br>　假使欲得與我俱　　在叢樹間相供養　</p><p>於是鱉復以偈答曰<p class='lg'>　吾所服食以肉活　　柔軟甘美勝果蓏<br>　不當貪求不可獲　　當為汝致眾奈果　</p><p>爾時獼猴以偈報曰<p class='lg'>　假使卿身不處樹　　何為求我不可致<br>　如今觀我無羞慚　　且自馳走不忍見　</p><p>佛告諸比丘。爾時獼猴。今婬蕩女人是。鱉者分衛比丘是。彼時放逸。而慕求之。不得如願。今亦如是。佛說如是。莫不歡喜<p><b>　　<A NAME="n126"></A>佛說和難經第三</b><p>聞如是。一時佛遊舍衛國祇樹給孤獨園。與大比丘眾千二百五十人俱。爾時和難釋子。多求眷屬。不睹其人。不察行跡。有欲出家。便除鬚髮。而為沙門。受成就戒。不問本末。何所從來。父母姓字。善惡好醜。識與不識。趣欲得人。而下鬚髮。授具足戒。諸比丘呵不當為此。趣有來人。輒為沙門。欲得眷屬。不顧後患。當問本末。何所從來。舉動安諦。為見侵欺。後悔無及。和難比丘。都不受諫。值得見人。輒下鬚髮。爾時之世。有兇惡人博掩之子。遙聞和難釋家之子。有無央數衣被缽器。好求眷屬。趣得來學。不問本末所從來處。便下鬚髮。其身飢凍。無以自活。欲往誑詐。心豫設計。詣和難所。恭敬肅肅。稽首為禮。威儀法則。坐起安詳。無有卒暴。和難釋子。告其人曰。沙門安隱。無憂無患。親近愛欲。則非吉祥。懈怠無行。人不知者。為慾所壞。而習愛欲。致無央數憒惱之害。貪著愛欲不能得度。其人答曰。我身不能棄損愛慾而為沙門。和難又問。子何以故。不為沙門。沙門者。多獲眾利。子便降意。出為沙門。所學德行。吾悉供給。其人答曰。唯諾從命。除諸憂患。假使安隱。便為沙門。則除鬚髮。受成就戒。雖作沙門。受教易使。故自示現。恭順無失。精進勤修。未曾懈怠。忍辱順教。時和難見可信可保。不觀內態。不復狐疑。信之如一。以諸衣被及缽震越諸供養具。皆用託之。出外遊行。意中安隱。不謂作態。悉斂衣缽諸供養具。馳走藏竄。獨在一處。與博掩子。俱共飲食。時和難聞彼新弟子所在。即時速還。觀其室中。多所竊取。周匝普問。今為所湊。權時不現。但遙聞之。彼博掩子。落度兇暴。佯作沙門。欲欺詐卿。竊取財物。眾人答曰。卿性倉卒。不問本末。便下鬚髮。今所取物。在於獨處。博掩子俱。而共食飲。以知在彼。恐不禁制。默聲內惱。諸比丘聞。具足白佛。於是大聖告諸比丘。此博掩子。落度之人。不但今世。以畏形貌閑居之像。有所竊欺。前世亦然。和難比丘不刈續信之。乃往過去久遠世時。時王舍城。有一賢人。入婬蕩家。與婬女俱。飲食歌戲。而相娛樂。所有財業。不久殫盡。其財物被婬女人悉奪取之。不復聽入其家。婬女逐之。數數發遣。都不肯去。時婬女人。驅出其家。去更求財。爾乃來還。求財不得。用求財故。到鬱單國。雖到彼國。無所識知。時鬱單國。有大尊者。多財饒寶。勢富無量。佯現仁賢。往詣尊者。吾為賈客。眾人之導。從某國來。多致財寶。道遇惡賊。悉見劫奪。皆失財業。貧窮委厄。無以自活。纔得濟命。盡力奔走。今歸尊者。給侍左右。於時尊者。見之如此。威儀法則。行步進止。有威神德。此則佳人。吾為設計。令興復故。其人黠慧。聰明辯才。舉動應機。志不懈怠。意性易寤。極可尊者而以自樂。護慎其心。未曾放逸。所作成辦。無事不成。身行清淨。口言柔軟。無有麤獷。工談美辭。眾人見者。莫不歡喜。尊者眷屬。家中大小。悉共敬愛。皆共讚譽。尊者見然。踊躍慰勞。咸以為慶。見其行跡。無有漏失。即時付信。於時尊者觀其人德。內外表堙C不睹瑕短。普勸助之。其人所作。有所成立。第一恭敬。未曾輕慢。最見篤信。如弟如兄。等無差特。戒定安諦。無有欺誑。稍稍付信。以大財業。即時竊取。出之在外。車載財寶諸好物。還至王舍城。與妖婬蕩女。飲食相樂。彼於異時。其人不現。普遍行索。不知所湊。觀察藏中。大亡財寶。不可稱計。見無財寶。遍行求索。不知所湊。乃從人聞。此人還至王舍城。與婬女俱飲食。此博掩子。非是長者。非仁賢人。尊者心念。以走遠近。不可復得。甚自瞋恨。歎吒說偈<p class='lg'>　非是賢君子　　外貌以好華<br>　不可色信人　　及柔軟美辭<br>　觀察舉動行　　外現如佳善<br>　明者當遠慮　　共止當察試<br>　乃知志性惡　　博掩子揚聲<br>　吾時不棄捨　　譬如雜毒食<br>　云何無反復　　亦復薄恩情<br>　智者不與俱　　雖救令當捨<br>　我時適見之　　信故見欺侵<br>　非賢現賢貌　　竊財而亡走　</p><p>佛告諸比丘。爾時尊者。今和難比丘身是。落度欺者。今博掩子作沙門欺和難者是。前世相侵。今世亦然。佛說如是。莫不歡喜<p><b>　　<A NAME="n127"></A>佛說邪業自活經第四</b><p>聞如是。一時佛遊舍衛祇樹給孤獨園。與大眾比丘千二百五十人俱。時和難釋子。為人說經。論生活業。但講飲食衣被之具。為人說經。講福德事報應之果。未曾講論道誼之慧。大獲衣被飲食諸饌。攝取此已。立離賢聖。有若干事。說俗經典世間飲食。興起種種非宜之說。不演度世無極之慧。諸比丘見所行分衛。在於人家。但說俗事衣食之供。即時訶諫。轉相告令。眾學聞之。即共追隨呵諫所為。云何賢者。世尊大聖。已以聖通身最正覺。講世妙法。難及難了。玄普道教。無念無想。其心離名。安隱無患。明者所達。從無央數億百千劫。本從諸佛。聽聞奉持。皆安隱度。諸比丘聞。以家之信。離家為道。而返更說世俗經典。多想多求。興發諸事。世俗飲食。無益之義。離聖賢跡。乃復講論世俗之事。時比丘往啟世尊。佛告比丘。是非沙門。此非具足出家之業。因法生活。但求衣食。未曾教導。時佛世尊。以無數事。訶之所作非道法教。告諸比丘。和難釋子愚騃丈夫。非但今世以衣食利世俗經典廣說法也。欲自顯名。令眾供養。前世亦爾。乃往過去無數世時。於異閑居。多有神仙。處在其中。有一仙人。愚冥無明。心閉意塞。為國王太子及諸臣吏。唯但講說飲食諸饌衣服之具。不論經道。處知時節見乘車馬。逆為說經。或為迷者而往說經。或處罣礙而為說經。或為衣食世俗諸饌為歎說經。由是之故。致美飲食諸供養具。時異學梵志見之如此。為國王子及諸大臣講說經典。遙見乘騎。時諸仙人往啟和上。及餘仙人。聞之如斯。皆共訶諫。非之所為。於時和上五通仙人問之。菩薩即時呵譴。不當如是。其有犯此非義之事。若有誹謗。計此二人。皆非善哉。不為奇雅。為說此經。離聖賢住。不應典籍。其聽受者。亦應宜不。則兩墮落。於是和難。以偈頌曰<p class='lg'>　兩俱不解誼　　計之兩墮落<br>　說法不得理　　聽經不解義<br>　於世俗難值　　神仙講道誼<br>　以俗衣食供　　無知歎說此<br>　服食粳米飯　　上美肉全供<br>　以依聖賢誼　　欲論解典籍<br>　遊志在閑居　　飯食採果糧<br>　是吾所歎樂　　神仙歎此法<br>　道德寂所歌　　法利為梵志<br>　威儀自調伏　　無得樂非法<br>　知節而少求　　捨家行分衛<br>　寧以此業活　　無得違經典　</p><p>佛告諸比丘。欲知爾時常以衣食諸饌說法。不論道者。今和難釋子是也。淨諸梵行。其和上者。今比丘眾是。五通仙人我身是。前世相遇。今亦相值。佛說如是。莫不歡喜。<p><b>　　<A NAME="n128"></A>佛說是我所經第五</b><p>聞如是。一時佛遊舍衛祇樹給孤獨園。與大比丘眾千二百五十人俱。爾時有一尊長者。財富無量。金銀珍寶。不可稱數。勤苦治生。飢渴寒熱。觸<span class='corr'>冒</span>諸難。憂慼諸患。不以道理。積此財業。雖為財富。不自衣食。不能布施。不能供養奉事二親。不能給足妻子僕使。無益中外家室親里。安能布施為福德乎。衣即麤衣。食即惡食。意中吝惜。父母窮乏。妻子裸凍。家室內外。不與交通。各自兩隨。常恐煩嬈。有所求索。所作慳貪。吝惜如此。少福無智。第一矜矜。無所齎持。本治生時。或能至誠。或不至誠。積累財寶。不可稱計。不能衣食。於時壽終。既無子姓。所有財寶。皆沒入官。世尊告比丘。且聽愚冥下士得微妙寶。不能衣食。不供父母妻子奴客。萬分之後。無所復益而有減損。比丘聞此。具足啟佛。唯然。世尊。有一長者。名號曰某。財富無量。不能衣食。不供父母妻子僕使。不能布施。一旦壽終。財物沒入官。佛告諸比丘。今此尊長者。非但今世。慳貪愛惜財寶。前世亦然。乃往過去無數世時。有大香山。生無央數蓽茇諸藥。及胡椒樹。蓽茇樹上。時有一鳥。名曰我所。止頓其中。假使春月藥果熟時。人皆採取。服食療疾。時我所鳥。喚呼悲鳴。此果我所。汝等勿取。吾心不欲令人採之。睢叫喚呼。眾人續取。不聽其聲。彼鳥薄福。愁憂叫呼。聲不休絕。緣是命過。佛言。如是如是。比丘於是之間。愚騃之子為下士。治行求財。或正或邪。積累財寶。一旦命盡。財不隨身。由如彼鳥名我所者。見蓽茇樹及諸藥樹。且欲成熟。叫喚悲鳴。皆是我所。人遂採取。不能禁制。於時世尊。則說頌曰<p class='lg'>　有鳥名我所　　處在於香山<br>　諸藥樹成熟　　叫喚是我所<br>　聞彼叫喚聲　　餘鳥皆集會<br>　眾人取藥去　　我所鳥懊惱<br>　如是假使人　　積聚無量寶<br>　既不念飲食　　不施如斯鳥<br>　縣官及盜賊　　怨家水火子<br>　奪之或燒沒　　如我所藥果<br>　不能好飲食　　床臥具亦爾<br>　香花諸供養　　所有皆如是<br>　既致得人身　　來歸於種類<br>　命盡皆捨去　　無一隨其身<br>　是故當殖德　　顧念于後世<br>　人所作功德　　後世且待人<br>　無得臨壽終　　心中懷湯火<br>　吾前為放逸　　故當造德本　</p><p>佛告諸比丘。欲知爾時我所鳥者。則今此尊長者是。是故比丘當修學此。不當慳惜。除垢濁心。常修清淨。是諸佛教。佛說如是。莫不歡喜。<p><b>　　<A NAME="n129"></A>佛說野雞經第六</b><p>聞如是。一時佛遊舍衛祇樹給孤獨園。與大比丘眾千二百五十人俱。爾時佛告諸比丘。乃往過去無數世時。有大叢樹。大叢樹間。有野貓遊居。在產經日不食。飢餓欲極。見樹王上有一野雞。端正姝好。既行慈心。愍哀一切蚑行喘息人物之類。於時野貓心懷毒害。欲危雞命。徐徐來前在於樹下。以柔軟辭而說頌曰<p class='lg'>　意寂相異殊　　食魚若好服<br>　從樹來下地　　當為汝作妻　</p><p>於時野雞以偈報曰<p class='lg'>　仁者有四腳　　我身有兩足<br>　計鳥與野貓　　不宜為夫妻　</p><p>野貓以偈報曰<p class='lg'>　吾多所遊行　　國邑及郡縣<br>　不欲得餘人　　唯意樂在仁<br>　君身現端正　　顏貌立第一<br>　吾亦微妙好　　行清淨童女<br>　當共相娛樂　　如雞遊在外<br>　兩人共等心　　不亦快樂哉　</p><p>時野雞以偈報曰<p class='lg'>　吾不識卿耶　　是誰何求耶<br>　眾事未辦足　　明者所不歎　</p><p>野貓復以偈報曰<p class='lg'>　既得如此妻　　反以杖擊頭<br>　在中貧為劇　　富者如雨寶<br>　親近於眷屬　　大寶財無量<br>　以親近家室　　息心得堅固　</p><p>野雞以偈答曰<p class='lg'>　息意自從卿　　青眼如惡瘡<br>　如是見鎖繫　　如閉在牢獄　</p><p>青眼以偈報曰<p class='lg'>　不與我同心　　言口如刺棘<br>　會當用何致　　愁憂當思想<br>　吾身不臭穢　　流出戒德香<br>　云何欲捨我　　遠遊在別處　</p><p>野雞以偈答曰<p class='lg'>　汝欲遠牽挽　　凶弊如蛇虺<br>　捼彼皮柔軟　　爾乃得申敘　</p><p>野貓以偈答曰<p class='lg'>　速來下詣此　　吾欲有所誼<br>　并當語親里　　及啟於父母　</p><p>野雞復以偈答曰<p class='lg'>　吾有童女婦　　顏正心性好<br>　慎禁戒如法　　護意不欲違　</p><p>野貓以偈頌曰<p class='lg'>　於是以棘杖　　在家順正教<br>　家中有尊長　　以法戒為益<br>　楊柳樹在外　　皆以時茂盛<br>　眾共稽首仁　　如梵志事火<br>　吾家以勢力　　奉事諸梵志<br>　吉祥多生子　　當令饒財寶　</p><p>野雞以偈報曰<p class='lg'>　天當與汝願　　以梵杖擊卿<br>　於世何有法　　云何欲食雞　</p><p>野貓以偈答曰<p class='lg'>　我當不食肉　　暴路修清淨<br>　禮事諸天眾　　吾為得此婿　</p><p>野雞以偈答曰<p class='lg'>　未曾見聞此　　野貓修淨行<br>　卿欲有所滅　　為賊欲噉雞<br>　木與果分別　　美辭佯喜笑<br>　吾終不信卿　　安得雞不噉<br>　惡性而卒暴　　觀面赤如血<br>　其眼青如藍　　卿當食鼠蟲<br>　終不得雞食　　何不行捕鼠<br>　面赤眼正青　　叫喚言貓時<br>　吾衣毛則豎　　輒避自欲藏<br>　世世欲離卿　　何意今相掁　</p><p>於是貓復以偈答曰<p class='lg'>　面色豈好乎　　端正皆童耶<br>　當問威儀則　　及餘諸功德<br>　諸行當具足　　智慧有方便<br>　曉了家居業　　未曾有我比<br>　我常好洗沐　　今著好衣服<br>　起舞歌聲音　　乃爾愛敬我<br>　又當洗仁足　　為其梳頭髻<br>　及當調譺戲　　然後愛敬我　</p><p>於是野雞以偈答曰<p class='lg'>　吾非不自愛　　令怨家梳頭<br>　其與爾相親　　終不得壽長　</p><p>佛告諸比丘欲知爾時野貓。今栴遮比丘是也。時雞者。我身是也。昔者相遇。今亦如是。佛說如是。莫不歡喜<p><b>　　<A NAME="n130"></A>佛說前世諍女經第七</b><p>聞如是。一時佛遊舍衛祇樹給孤獨園。與大比丘眾俱。爾時調達心念毒害。誹謗如來自謂有道。眾人呵之。天龍鬼神。釋梵四王。悉共曉喻。勿得懷害向於如來。莫謗世尊。佛為一切三界之尊。有三達智。無所罣礙。天上天下。莫不歸命。云何誹謗。得罪無量。卿欲毀佛由如舉手欲擲日月。如以一塵欲超須彌。如持一毛度於虛空。調達聞之。其心不改。時諸比丘具以啟佛。調達有何重嫌。懷結乃爾。佛告諸比丘。調達不但今世。世世如是。乃往久遠無數劫時。有一梵志。財富無數。有一好女。端正殊妙。色像第一。諸梵志法其[<a href='javascript:showpic("../fontimg/002420.gif")'>敖/力</a>]姓者。假使處女與明經者。於時梵志請諸同學五百之眾。供養三月。察其所知。時五百人中。有一人最上智慧。學於三經。博達五典。章句次第。不失經義。問者發遣。無所疑難。最處上座。又年朽耄。面色醜陋。不似類人。兩眼復青。父母愁憂。女亦懷惱。云何當為此人作婦。何異怨鬼。當奈之何。於時遠方有一梵志。年既幼少。顏貌殊好。聰明智慧。綜練三經。通達五典。上知天文。下睹地理。災變吉凶。皆預能睹。能知六博。妖異蠱道。懷妊男女。產乳難易。愍傷十方蜎飛蠕動。蚑行喘息。人物之類。懷四等心。慈悲喜護。聞彼[<a href='javascript:showpic("../fontimg/002420.gif")'>敖/力</a>]姓大富梵志。請諸同學五百之眾。供養三月。欲處於女。尋時往詣。一一難問。諸梵志等。咸皆窮乏。無辭以對。五百之眾。智皆不及。年少梵志則處上坐。時女父母及女見之。皆大歡喜。吾求女婿。其日甚久。今乃獲願。年尊梵志曰。吾年既老。久許我女。以為妻婦。且以假我。所得賜遺。悉用與卿。可置此婦。傷我年高。勿相毀辱。年少答曰。不可越法以從人情。我應納之。何為與卿。三月畢竟。即處女用與年少梵志。其年老者。心懷毒惡。卿相毀辱而奪我婦。世世所在。與卿作怨。或當危害。或加毀辱。終不相置。年少梵志常行慈心。彼獨懷害。佛告諸比丘。爾時年尊梵志今調達是。年少梵志我身是也。其女者瞿夷是。前世之結。于今不解。佛說如是莫不歡喜<p><b>　　<A NAME="n131"></A>佛說墮珠著海中經第八</b><p>聞如是。一時佛在王舍城靈鷲山。與大比丘眾五百人俱。一切大聖。神通已達。時諸比丘。於講堂上坐共議言。我等世尊。從無數劫精進不懈。不拘生死五道之患。欲得佛道救濟一切。用精進故。超越九劫。自致無上正真之道。為最正覺。吾為蒙度。以為橋梁。時佛遙聞比丘所議。起到講堂。問之何論。比丘白曰。我等共議。世尊功德。巍巍無量。從累劫來。精進無厭。不避諸難。勤苦求道。欲濟一切。不中墮落。自致得佛。我等蒙度。佛告比丘。實如所言。誠無有異。吾從無數劫以來。精進求道。初無懈怠。愍傷眾生。欲度脫之。用精進故。自致得佛。超越九劫。出彌勒前。我念過去無數劫時。見國中人。多有貧窮。愍傷憐之。以何方便。而令豐饒。念當入海獲如意珠。乃有所救。撾鼓搖鈴。誰欲入海採求珍寶。眾人大會。臨當上船。更作教令。欲捨父母。不惜妻子。投身沒命。當共入海。所以者何。海有三難。一者大魚長二萬八千里。二者鬼神羅剎欲翻其船。三者掁山故。作此令得無怨。適更令已。眾人皆悔。時五百人。心獨堅固。便望風舉帆。乘船入海。詣海龍王。從求頭上如意之珠。龍王見之。用一切故。勤勞入海。欲濟窮士。即以珠與。時諸賈客。各各採寶。悉皆具足。乘船來還。海中諸龍。及諸鬼神。悉共議言。此如意珠。海中上寶。非世俗人所當獲者。云何損海益閻浮利提。誠可惜之。當作方計還奪其珠。不可失之至於人間。時龍鬼神。晝夜圍遶。若干之匝。欲奪其珠。導師德尊。威神巍巍。諸鬼神龍。雖欲[<a href='javascript:showpic("../fontimg/044009.gif")'>番*飛</a>]船奪如意珠。力所不任。於時導師及五百人。安隱渡海。菩薩踊躍。住於海邊。低頭下手。咒願海神。珠繫在頸。時海龍神。因緣得便。使珠墮海。導師感激。吾行入海。乘船涉難。勤苦無量。乃得此寶。當救眾乏。於今海神。反令墮海。敕邊侍人。捉持器來。吾[<a href='javascript:showpic("../fontimg/009653.gif")'>戀-心+廾</a>]海水。至於底泥。不得珠者。終不休懈。即器[<a href='javascript:showpic("../fontimg/009653.gif")'>戀-心+廾</a>]水。以精進力。不避苦難。不惜壽命。水自然趣。悉入器中。諸海龍神。見之如是。心即懷懼。此人威勢精進之力。誠非世有。若今[<a href='javascript:showpic("../fontimg/009653.gif")'>戀-心+廾</a>]水。不久竭海。即持珠來。辭謝還之。吾等聊試。不圖精進力勢如是。天上天下。無能勝君導師者。獲寶齎還。國中觀寶。求願使雨七寶。以供天下。莫不安隱。爾時導師則我身是。五百賈客。諸弟子者是。我所將導。即精進行。入於大海。還得寶珠。救諸貧窮。于今得佛。竭生死海。智慧無量。救濟群生。莫不得度。佛說如是。莫不歡喜<p><b>　　<A NAME="n132"></A>佛說旃闍摩暴志謗佛經第九</b><p>聞如是。一時佛遊舍衛祇樹給孤獨園。與大比丘眾千二百五十人俱。爾時國王波斯匿。請佛及比丘眾。於中宮飯。佛出祇樹。與大比丘及諸菩薩。天龍神鬼。眷屬圍遶。釋梵四王。華香妓樂。於上供養。香汁灑地。於時世尊與大眾俱。入舍衛城。欲詣王宮。有比丘尼。名曰暴志。木魁繫腹。似如懷妊。因牽佛衣。君為我夫。從得有身。不給衣食。此事云何。時諸大眾。天人釋梵四王。諸天鬼神及國人民莫不驚惶。佛為一切三界之尊。其心清淨過於摩尼。智慧之明超於日月。獨步三世。無能逮者。降伏諸邪。九十六種。莫不歸伏。道德巍巍。不可為喻。虛空無形。不可污染。佛心過彼。無有等侶。此比丘尼。既佛弟子。云何懷惡。欲毀如來。於是世尊見眾會心。欲為決疑。仰瞻上方。時天帝釋尋時來下。化作一小鼠。齧繫魁繩。魁即墮地。眾會睹之。瞋喜交集。怪之所以。時國王瞋。此比丘尼。棄家遠業。為佛弟子。既不能暢歎譽如來無極功德。反還懷妒。誹謗大聖乎。即敕侍者。掘地為深坑。欲倒埋之。時佛解喻。勿得爾也。是吾宿罪。非獨彼殃。乃往過去久遠世時。時有賈客。賣好真珠。枚數甚多。既團明好。時有一女詣欲買之。向欲諧偶。有一男子。遷益倍價。獨得珠去。女人不得。心懷瞋恨。又從請求。復不肯與。心盛遂怒。我前諧珠。便來遷奪。又從請求。復不肯與。汝毀辱我。在在所生。當報汝怨。所在毀辱。悔無所及。佛告諸比丘國王及諸比丘。買珠男子。則我身是。其女身者。則暴志是。因彼懷恨。所在生處。常欲相謗。佛說如是。眾會疑解。莫不歡喜<p><b>　　<A NAME="n133"></A>佛說鱉獼猴經第十</b><p>聞如是。一時佛遊舍衛祇樹給孤獨園。與大比丘眾千二百五十人俱。時諸比丘。會共議言。有此暴志比丘尼者。棄家遠業。而行學道。歸命三寶。佛則為父。法則為母。諸比丘眾以為兄弟。本以道法而為沙門。遵修道誼。去三毒垢。供侍佛法及比丘僧。愍哀一切。行四等心。乃可得度。而反懷惡。謗佛謗尊。輕毀眾僧。甚可疑怪。為未曾有。時佛徹聽。往問比丘。屬何所論。比丘具啟向所議意。於時世尊告諸比丘。此比丘尼。不但今世念如來惡。在在所生。亦復如是。吾自憶念。乃往過去無數劫時。有一獼猴王。處在林樹。食果飲水。愍念一切蚑行喘息。人物之類。皆欲令度使至無為。時與一鱉以為知友。親親相敬初不相忤。鱉數往來。到獼猴所。飲食言談。說正義理。其婦見之數出不在。謂之於外婬蕩不節即問夫婿。卿數出為何所至湊。將無於外放逸無道。其夫答曰。吾與獼猴。結為親友。聰明智慧。又曉義理。出輒往造。共論經法。但說快事。無他放逸。其婦不信。謂為不然。又瞋獼猴誘[<a href='javascript:showpic("../fontimg/035518.gif")'>言*求</a>]我夫。數令出入。當圖殺之。吾夫乃休。因便佯病。困劣著床。其婿瞻勞。醫藥療治。竟不肯差。謂其夫言。何須勞意損其醫藥。吾病甚重。當得卿所親親獼猴之肝。吾乃活耳。其夫答曰。是吾親友。寄身託命。終不相疑。云何相圖用以活卿耶。其婦答曰。今為夫婦。同共一體。不念相濟。反為獼猴。誠非誼理。其夫逼婦。又敬重之。往請獼猴。吾數往來。到君所頓。仁不枉屈詣我家門。今欲相請到舍小食。獼猴答曰。吾處陸地。卿在水中。安得相從。其鱉答曰。吾當負卿。亦可任儀。獼猴便從。負到中道。謂獼猴言。仁欲知不。所以相請。吾婦病困。欲得仁肝服食除病。獼猴報曰。卿何以故。不早相語。吾肝挂樹不齎持來。促還取肝。乃相從耳。便還樹上。跳踉歡喜。時鱉問曰。卿當齎肝來到我家。反更上樹。跳踉踊躍。為何所施。獼猴答曰。天下至愚。無過於卿。何所有肝而挂在樹。共為親友。寄身託命。而還相圖。欲危我命。從今已往。各自別行。佛告比丘。爾時鱉婦則暴志是。鱉者則調達是。獼猴王者則我身是。佛說如是。莫不歡喜<p><b>　　<A NAME="n134"></A>佛說五仙人經第十一</b><p>聞如是。一時佛遊王舍城。與大比丘眾千二百五十人。與諸菩薩俱。佛告諸會者。乃往久遠無數劫時。有五仙人。處於山藪。四人為主。一人給侍。供養奉事。未曾失意。採果汲水。進以時節。一日遠行。採果水漿。懈廢眠寐。不以時還。日以過中四人失食。懷恨飢恚。謂其侍者。卿給使令。何得如是。如卿所行。可為凶咒。不宜族姓。侍者聞之。憂慼難言。退在樹下。近水邊坐。偏翹一腳。思惟自責。執勞積久。今違四仙時食之供。既失道教。不順四等。遂感而死。其足常著七寶之屐。翹足而坐。著屐墮水。而沒一隻。命過之後。即生外道為凶咒子。年十餘歲。與其同輩。戲于路側。時有梵志過見戲童。人數猥多。遍觀察之。見凶咒子。特有貴相。應為王者。顏貌殊異。於人中上。梵志命曰。爾有王相。不宜懊惱遊於眾內。童子答曰。吾凶咒子。何有王相。梵志又曰。如吾經典。儀容形體。與讖書符合。爾則應之。深思吾語。誠諦無欺。斯國之王。當用某日某時薨殞。必禪爾位。童子答曰。唯勿廣之。協令靜密。設如仁言。當重念恩。不敢自憍。梵志言畢。尋逃遁走。出之他國。後日未幾。王薨絕嗣。娉求賢士。以為國胄。群臣議曰。國之無主。如人之無首。宜速發遣使者。勤求有德。以時立之。使者四布。遙見斯童有異人之姿。輒尋遣人。還啟群臣。唯嚴王制。威儀法駕。幸來奉迎。群臣百寮。莫不踊躍。如使者所白。嚴駕奉迎。香湯洗沐。五時朝服。寶冠劍帶。如先王之法。前後導衛。不違國典。即位處殿。南面稱制。境土安寧。民庶踊悅。於時梵志。仰瞻天文。下察地理。知已嗣立。即詣宮門求覲。門監啟曰。外有梵志。欲求覲尊。王詔見之。梵志進入。占謝咒願。又白王曰。如我所瞻。今果前誓。寧審諦乎。王曰。誠哉道人神妙。蒙恩獲祚。王曰道人。豈欲半國分藏珍寶乎。婦女美人。車馬侍使。恣所欲得。梵志答曰。一無所欲。唯求二願。一曰。飲食進止。衣服臥起。與王一等相須。勿有前後。二曰。參議國事。所決同意。莫自專也。王曰。善哉思嗣二願。此豈不易乎。王修治國。常以正法。不枉萬民。梵志受恩。因自憍恣。輕蔑重臣。群臣忿怨。俱進諫曰。王尊位高。宜與國臣耆舊參議。偏信乞士。遂令悠慢陵侮群職。鄰國聞之。將為所嗤。以致寇難。王曰。吾少與之久有本誓。安可廢耶。臣諫不止。若王食饌。但勿須之。則必改也。王遂可之。伺梵志出。不復須還。則先之食。梵志恚曰。本要云何。今先獨食。王曰。雖吾先食。卿出未歸。豫別案饌。卿自來晚。梵志罵曰。咄凶咒子。不顧義理。而違本誓。群臣聞之。臨臣毀君。咸奏欲殺。王詔群臣。以何罪罪之。各各進曰。或云甑蒸之。或云煮之。或云枝解。或云臼擣。或云五[<a href='javascript:showpic("../fontimg/014647.gif")'>木*瓦</a>]截耳割舌挑目殺之。王無所聽。吾奉道法。慈心愍哀眾生之類。不害蠕動。況危人命。但給資糧。驅令出國。群臣奉詔即給衣糧。逐使出境。獨涉遠路。觸冒寒暑。疲極憔悴。無所似類。而到他國。詣異梵志家。舊與親親。又而問曰。卿何從來。何所綜習。業何經典。能悉念乎。答曰。吾從遠來。飢寒見逼。忘所誦習。梵志心念。此人所誦。今已廢忘。無所能化。當令田作。輒給奴子及犁牛耕見梵志耕種苦役奴子。酷令平地走使東西。奴子無聊。欲自投水。往到河側。則得一隻七寶之屐心自念言。欲與大家。大家無恩。欲與父母。必賣噉食。梵志困我。役使無賴。吾當奉承。以屐上之。可獲寬恣。則齎屐還。用上梵志。梵志欣豫。心自念言。此七寶屐。其價難訾。吾違王意。以屐奉上。[<a href='javascript:showpic("../fontimg/067874.gif")'>億-音+(夫*夫)</a>]咎可解。尋還王國。以屐上王。深自陳悔前之罪舋。願得原赦。王曰。善哉。王即納之幔堙C別座坐之。會諸群臣。則詔之曰。卿等寧見前所逐梵志不耶。答曰。不見。設使見者當如之何。答曰。當斷其手足。截其耳鼻。斷頭斬腰。五毒治之。王曰。設使見者。能識之乎。臣曰。不審。王出寶屐。以示群臣。命梵志出。與臣相見。致此異寶。當共原之。群臣啟曰。此梵志罪。如山如海。不可赦也。獻屐一隻。何所施補。若獲一緉。罪可除也。王即可之。重逐梵志。令更求一隻。梵志懊惱。吾本呼嗟。而轉加劇。還故主人。主人問曰。卿至何所。而所從來。梵志匿之。不敢對說。云偶行還。則付犁牛奴子。使令耕種如前。於時梵志。問奴子曰。汝前寶屐。本何從得。奴子俱行。示得屐處。至于水側。遍恣求之。不知隻處。奴子捨去。梵志心念。此之寶屐。必從上流來。下行求之不得。即逆流上行。見大蓮華。順流迴波。魚口銜之。其華甚大。有千餘葉。梵志心念。雖不得屐。以此華上之。儻可解過得復前寵。便復執華。則見四仙人坐於樹下。前為作禮。問訊起居。聖體萬福。仙人曰。然卿所從來。答曰。吾失王意。雖獻一屐。不足解過。故逆流來。求之未獲。仙人告曰。卿為學人。當知進退。彼國王者。是吾等子。存待愛敬。同食坐起參宜。云何一旦罵之凶咒乎。卿之罪重。當相誅害。今不相問。指示樹下。則王先身為侍者時。供給仙時。坐翹一腳。憾結而終。寶屐墮水。一隻著腳。便自取去。梵志取屐。稽首謝過。還到本國。續以上之。王即歡喜。群臣意解。復其寵位。佛告諸比丘。爾時王者則吾身是。四仙人者。拘留秦佛。拘那含文尼佛。迦葉佛。彌勒佛是也。其梵志者。調達是也。佛說爾時莫不歡喜<p class='juan'>
生經卷第一</p>
</body></html>
