<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p class='juan'>
生經卷第三</p>
<p><span class='byline'>　　　　西晉三藏竺法護譯</span><br><p><b>　　<A NAME="n147"></A>佛說總持經第二十二</b><p>聞如是。一時世尊遊於摩竭。在法閑居。佛之道樹初成道時。與萬菩薩俱。一切成就。普賢菩薩。行於無願。其行無餘。及空無菩薩。蓮花藏菩薩。寶藏菩薩。行藏菩薩。妙曜菩薩。金剛藏菩薩。力士藏菩薩。無垢藏菩薩。調定藏菩薩。與一萬菩薩俱。與一佛世界三千大千塵數菩薩俱。各各從異佛國。而來會此所。從方來化師子座。稽首佛足。在於佛前。坐師子座。於時此等菩薩大士。不計吾我。清淨無瑕。各心念言。於此何因不可思議。諸佛世尊所有境界。無能稱量。諸佛世尊。本之所願。而有殊特。何因諸佛如來感動。何謂所為不可思議無罣礙行。云何世尊。無念無想。致此殊特。於時世尊。尋知此等諸菩薩心之所念。諸坐菩薩諸佛無處亦無不住。欲問如來諸佛威神一切光明。佛威神德。精進無踰。而得皆立。皆入諸佛諸總持法。廣大聖覺。是等所入。殊特如此。無所罣礙。身之所入亦皆如此。諸佛眷屬。棄捐諸瑕。諸佛之法。而不可獲。而常安隱。於時蓮華藏菩薩。入諸法所趣之心。無所罣礙。所念法門無諸弊礙。諸菩薩行為普賢願。合集等行。正住於願。入諸佛法。見十方佛。加於大哀。度於無極。降伏眾生。休息惡趣。一切菩薩。諸三昧定。睹了本際。諸佛之慧。所行無盡。莫不歸伏。趣諸道慧。皆照總持分別諸度蓮花之藏。其諸菩薩。承佛聖旨。各自說言。諸佛盡聽。諸佛世尊。所行無量。極大變化。隨其本相。曉了諸法。一切皆知。諸佛超異。都無陰蓋。諸佛世尊。普逮法界。入于法界。諸佛世界。有無處所無所罣礙。何為十。在兜術天。現盡壽命。忽沒無能禁制。亦無有處。入母腹中。十月而生。又棄捐家。而樂出外。心常欣悅。坐佛樹下。積累一切諸佛之法。一時之頃。普諸佛土示現。如來感動瑞應。常轉法輪。悉殖德本。分別解說。當得佛時。具成菩薩。而以法成。諸佛世尊。永無住處。在在智慧。而建立之。是為佛子。無有處所。亦無所住。復次佛子。諸世尊有十教目。何等十。教化一切。諸度無極。皆除一切諸無智法。常修大哀。有十種力。普轉法輪。教化群黎。禁制眾生。成平等覺。開通萌類。令無所住。於此無行相法自歸。已得寂然。亦教他人至覺滅度。是為十。復次佛子。復有十事。疾見如來。何等十。適見諸佛。則睹眾生。便棄一切。諸所歸趣。取要言之。速疾具足福德眷屬。速受諸德之本。即得清淨。無所短乏。便除狐疑。適見諸佛。為眾生等。示于大乘。令無所畏。尋得成就。為不退轉。適得逮見諸佛世尊。疾求分別眾生之源。而開度之。便逮度世淨眾生根。適得逮見諸佛世尊。便無弊礙。是為十。佛說如是。諸菩薩聞經歡喜<p><b>　　<A NAME="n148"></A>佛說所欣釋經第二十三</b><p>聞如是。一時佛遊舍衛祇樹給孤獨園。與大比丘眾千二百五十人俱。所欣釋子。多所遊至。出入無節。所詣門族。不可稱計。或晨或冥。或早入冥出。於時阿難．優陀．薄拘盧等。合會一處。謂所欣釋子曰。賢者何為而多行來。不知時節。何不時出時入。所詣之處。不自節量。所欣釋子。尋罵眾賢。出麤獷辭。卿等無智。擾擾搖動。不能自安。喧呼惡口。卿等懈怠。不為眾僧有所興立。吾今出入。常為眾僧。嚴辦所當。卿等能任如是勞乎。為諸眾僧。有所辦耶。勿得謂吾多有事理。諸賢多務。甚於吾身。所欣釋子。卿等且復有所合辦。知何如吾辦眾僧事。時諸比丘。同共發意。彼時三人。言語柔軟。威德殊妙。依本福行。多所獲致。過踰於彼。所欣釋子。鈍愚男子以卒暴決。愚騃自用。強有所求。不得如志。有一異天。詣長者家。得滿大甖若干供養。賢者阿難。詣他長者。以柔軟辭。宿德堅強。為說經法。令其家人。歡喜踊躍。從得分衛。大獲供養。隨意所施。不強不求。時諸比丘往啟佛。具說本末。佛告諸比丘。於此四人。不但今世諍功分衛。唯有一人。所獲薄少。餘人得多。阿難比丘。眾人勸助。一切所安。往古久遠不可計時。於他異土。時有四人。以為親厚。相斂聚會。共止一處。時有獵師。射獵得鹿。欲來入城。各共議言。吾等設計。從其獵師。當索鹿肉。知誰獲多。俱即發行。一人陳辭。出其[<a href='javascript:showpic("../fontimg/072304.gif")'>麩-夫+黃</a>]言。而高自畜。咄卿男子。當惠我肉。欲得食之。第二人曰。唯兄施肉。令弟得食。第三人曰。仁者可愛。以肉相與。吾思食之。第四人曰。親厚捐肉。唯見乞施。吾欲食之。俱共飢渴。時獵師察四人言辭。各隨所言。以偈報曰<p class='lg'>　卿辭甚麤[<a href='javascript:showpic("../fontimg/072304.gif")'>麩-夫+黃</a>]　　云何相與肉<br>　其言如刺人　　但以角相施　</p><p>復以偈報第二人曰<p class='lg'>　此人為善哉　　謂我以為兄<br>　其辭如肢體　　便持一腳與　</p><p>復次第三人以偈報曰<p class='lg'>　可愛敬施我　　而心懷慈哀<br>　辭言如腹心　　便以心肝與　</p><p>復次第四人以偈報曰<p class='lg'>　以我為親厚　　其身得同契<br>　此言快善哉　　以肉皆相施　</p><p>於時獵師。隨其所志言辭麤細。各與肉分。於時天頌曰<p class='lg'>　一切男子辭　　柔軟歸其身<br>　是故莫麤言　　衰利不離身　</p><p>爾時佛告諸比丘。第一麤辭則所欣釋子。第二人者[<a href='javascript:showpic("../fontimg/043812.gif")'>颱-台+犮</a>]陀和黎。第三黑優陀。第四阿難也。天說偈者。則吾身。爾時相遇今亦如是。佛說如是。莫不歡喜<p><b>　　<A NAME="n149"></A>佛說國王五人經第二十四</b><p>聞如是。一時佛遊舍衛祇樹給孤獨園。與大比丘眾千二百五十人俱。爾時諸尊比丘。各發心言。賢者舍利弗。賢者阿那律。賢者阿難。輸輪。及諸弟子五百之眾。本俱一時棄家為道。無所貪慕。不志世榮。悉為沙門。時舍利弗。嗟歎智慧最為第一。斷眾狐疑。和解鬥諍。分別道義。無所不通。如冥中有炬火。多所炤曜。時阿那律。嗟歎巧便。為眾人匠。多所成就現若干術。令人喜悅。工巧第一。於時阿難。歎嗟端正色像第一。顏貌殊妙。見莫不欣。眾人愛重。一切尊敬。歎為佛有三十二相。於時輸輪。既勤修習。未曾有懈。嗟歎精進。世間無倫。又能入海。多所成辦。如來世尊。現生釋種。棄國捐王。得成佛道。端正無比。色像第一。如星中月。光明超日。體長丈六。三十二相。八十種好。其聲八部。出萬億音。所講說法。天龍鬼神。人物之類。各得開解。皆得其所。佛諸兄弟。伯叔之子。雖各自譽皆歸命佛。以為弟子。佛之功德。不可稱限。從無數百千億劫。積累功德。自致得佛。為一切人示其道路。俱往詣佛。問其本末。誰為第一。我等聚會。各各自歎己之所長。佛告比丘。此諸人等。不但今世各自稱譽常歎己身第一無雙。前世亦然。生生所歸。皆伏吾所。吾尊無極。所以者何。乃往過去無數久遠世時。有一國王。名曰大船。國土廣大。群僚大臣。普亦具足。其土豐熟。人民熾盛。王有五子。第一智慧。第二工巧。第三端正。第四精進。第五福德。各自嗟歎己之所長。其智慧者。嗟歎智慧天下第一。以偈頌曰<p class='lg'>　智慧最第一　　能決眾狐疑<br>　分別難解義　　和解久怨結<br>　能以權方便　　令人得其所<br>　眾庶睹歡喜　　悉共等稱譽　</p><p>第二者。嗟歎工巧。以偈頌曰<p class='lg'>　工巧有技術　　多所能成就<br>　機關作木人　　正能似人形<br>　舉動而屈伸　　觀者莫不欣<br>　皆共歸遺之　　所技可依因　</p><p>第三人。嗟歎端正以偈頌曰<p class='lg'>　端正最第一　　色像難比倫<br>　眾人觀顏貌　　遠近莫不聞<br>　皆來尊敬之　　慎事普慇懃<br>　家人奉若天　　如日出浮雲　</p><p>第四人。嗟歎精進。以偈頌曰<p class='lg'>　精進為第一　　精進入大海<br>　能越諸患難　　多致珍寶財<br>　勇猛多所能　　由是無所礙<br>　家業皆成辦　　親里敬欣戴　</p><p>第五人。嗟歎福德。以偈頌曰<p class='lg'>　福德為第一　　所在得自然<br>　富樂無有極　　生生為福田<br>　福為天帝釋　　梵天轉輪王<br>　亦得成佛道　　具足道法王　</p><p>各各自說己之所長。各謂第一。無能決者。各自立意。不相為伏。轉相謂言。吾等各當自試功德。現丈夫之相。遠遊諸國。詣他土地。爾乃別知殊異之德。誰為第一。時智慧者。入他國土。推問其國。人民善惡。穀米貴賤。豪富下劣。聞其國中。有兩長者。豪富難及。舊共親親。中共相失。眾人搆狡。鬥使成怨。積有年歲無能和解者。其智慧者設權方便。齎好饋遺百種飲食。詣長者門。求索奉現。長者即見。進其所齎餽遺之具。以其長者名。辭謝問訊。前者相失。以意不及。眾人搆狡。遂成怨結。積年違曠。不得言會。思一侍面敘其辛苦。故遣飲食饋遣之物。唯見納受。無見譏責。亦無父怨母讎。故遣吾來。以相喻意。其長者聞。欣然大悅。吾欲和解。其日久矣。但無親親以相喻意。乃復辱信。枉屈相喻。誠非所望。同念厚意。便順來旨。不敢違命。其智慧者。解長者意。[<a href='javascript:showpic("../fontimg/067056.gif")'>火*霍</a>]然無疑。辭出而退。詣第二長者。亦復如是。解喻其意。如前所言。便共剋期。共會其處。聚合眾人。和解仇怨。應時醼飲。作諸伎樂。共相娛樂。各各相問本末和解意。乃知此人以善權和解兩怨令親如故。各自念言。吾久相失。一國中人。不能和解。乃使此人遠來相聞和解。其恩難量。非辭所盡。各出百千兩金。而奉遺之。即持此寶。與諸兄弟。以偈頌曰<p class='lg'>　言辭所具足　　辯能造經典<br>　正士能博聞　　安隱至究竟<br>　觀我以智慧　　致此若干寶<br>　衣食自具足　　并及布施人　</p><p>時第二工巧者。轉行至他國。應時國王。喜諸技術。即以材木。作機關木人。形貌端正。生人無異。衣服顏色。黠慧無比。能工歌舞。舉動如人。辭言。我子生若干年。國中恭敬。多所餽遺。國王聞之。命使作技。王及夫人。升閣而觀。作伎歌舞若干方便。跪拜進止。勝於生人。王及夫人。歡喜無量。便角[<a href='javascript:showpic("../fontimg/023687.gif")'>目*翕</a>]眼。色視夫人。王遙見之。心懷忿怒。促敕侍者。斬其頭來。何以[<a href='javascript:showpic("../fontimg/023687.gif")'>目*翕</a>]眼視吾夫人。謂有惡意。色視不疑。其父啼泣。淚出五行。長跪請命。吾有一子。甚重愛之。坐起進退。以解憂思。愚意不及。有是失耳。假使殺者。我共當死。唯以加哀。原其罪亹。時王恚甚。不肯聽之。復白王言。若不活者。願自手殺。勿使餘人。王便可之。則拔一肩榍。機關解落。碎散在地。王乃驚愕。吾身云何瞋於材木。此人工巧。天下無雙。作此機關。三百六十節。勝於生人。即以賞賜億萬兩金。即持金出。與諸兄弟。令飲食之。以偈頌曰<p class='lg'>　觀此工巧者　　多所而成就<br>　機關為木人　　過踰於生者<br>　歌舞現伎樂　　令尊者歡喜<br>　得賞若干寶　　誰為最第一　</p><p>第三端正者。轉詣他國。人民聞有端正者。從遠方來。色像第一。世間希有。人民皆往奉迎。飲食百味。金銀珍寶。用上遺之。其人作伎。眾庶益悅。瞻戴光顏。如星中月。驕貴之女。多有財寶。眾藏盈滿。獻致珍異無數億寶。得此寶已。與諸兄弟。以偈頌曰<p class='lg'>　善哉色如花　　端正顏貌足<br>　女人所尊敬　　又得常安隱<br>　眾人所觀察　　猶如星中月<br>　今致若干寶　　自食并施人　</p><p>第四精進者。轉詣他國。到一江邊。見一栴檀樹。隨流來下。脫衣入水。泅截接取。國王家急求栴檀。即載送上。金得百萬。所得之寶。不可稱計。與諸兄弟。以偈頌曰<p class='lg'>　精進最第一　　勇猛能入海<br>　致於眾珍寶　　以給家親屬<br>　賴我浮江水　　接得妙栴檀<br>　致金若干數　　自食及施人　</p><p>第五福德者。轉詣大國。時天暑熱。臥于樹下。日時昳中。餘樹蔭移。此人所臥。樹蔭不動。威神巍巍。端正姝好。猶如日月。彼國王薨。無有太子可嗣立者。眾人議言。當求賢士以為國主。募人四出。選擇國內可應立者。使者按行。見一樹下。有此一人。於世希有。臥於樹下。樹蔭不移。心自念言。此非凡人。應為國主。尋往遍啟。國之大臣。具說本末。於時群臣即嚴威儀。導從騎乘。印綬冠幘。車駕衣服。則往奉迎。洗沐塗香。衣冠被服。<span class='corr'>佩</span>帶畢訖。皆拜謁稱臣。昇車入宮。南面立詔。國即太平。風雨時節。即時敕外。詔有四人。一者智慧。二者工巧。三者端正。四者精進。召至中閤。一時俱集。令住侍衛。時福德王。以偈頌曰<p class='lg'>　有福功德者　　得為天帝釋<br>　帝王轉輪王　　亦得為梵王<br>　智慧及工巧　　端正并精進<br>　皆詣福德門　　侍立為臣僕　</p><p>時福德王。遂以高位。署諸兄弟。各令得所。佛告諸比丘。爾時智慧者則舍利弗是。工巧者則阿那律是。端正者則阿難是。精進者則輸輪是。福德王者。即吾身是。此等爾時各自稱歎己之所長。以為第一。於今亦然。昔爾時世皆不如吾。而各自嗟歎。吾成佛道。三界之尊。今皆歸吾。以為弟子。依佛得度。佛說如是。莫不歡喜<p><b>　　<A NAME="n150"></A>佛說蠱狐烏經第二十五</b><p>聞如是。一時佛遊舍衛祇樹給孤獨園。與大比丘眾千二百五十人俱。爾時佛告諸比丘。調達凶危。橫見嗟歎者。不得其理。拘迦利比丘。嗟歎調達。調達亦復歎拘迦利比丘。其彼二人。橫相嗟歎。無義無理。諸比丘聞。往白世尊。唯然大聖觀拘迦利比丘。因依正典。緣法律教。以信出家。而為沙門。橫歎調達。以非為是。不得義理。又彼調達。嗟歎拘迦利比丘。以非為是。以是為非。佛告諸比丘。今此輩愚騃之等。不但今世橫相嗟歎以非為是以是為非。前世亦然。乃往過去久遠世時。黃門命過。親里即取棄樗樹間。彼時蠱狐烏鳥。來食其肉。時共相嗟歎。樹間烏為狐說偈曰<p class='lg'>　君體如師子　　其頭如仙人<br>　脂猶鹿中王　　善哉如好華　</p><p>於時蠱狐。即樹間。以偈讚曰<p class='lg'>　誰尊在樹上　　其慧第一最<br>　其明炤十方　　如積紫磨金　</p><p>於時烏。以偈報。頌曰<p class='lg'>　君則大師子　　欲見君故來<br>　君脂如鹿王　　善哉得利義　</p><p>蠱狐復以偈報。頌曰<p class='lg'>　誠信實相知　　俱相歎至誠<br>　合積紫磨金　　所問服食此　</p><p>爾時去彼不遠。有大仙人。處於閑居。淨修為道。聞狐及烏轉共相譽。心自念言。彼等之類。橫相咨嗟。彼言皆虛。無一誠實。以偈問曰<p class='lg'>　吾久見所興　　至此俱兩舌<br>　自藏於樹間　　俱食於人肉　</p><p>於時烏瞋恚。以偈報仙人<p class='lg'>　師子及孔雀　　共食於禽肉<br>　於彼髡滅頭　　次第而求活　</p><p>仙人以偈答曰<p class='lg'>　樗樹臭下極　　一切鳥所惡<br>　眾鹿所依因　　棄死黃門身<br>　汝輩下賤物　　俱來聚會此<br>　食於黃門身　　自稱為上人　</p><p>佛告諸比丘。欲知爾時蠱狐者調達是。烏者拘迦利是。仙人者則菩薩是。爾時俱共相歎。以非為是。以是為非。於今亦然<p><b>　　<A NAME="n151"></A>佛說比丘疾病經第二十六</b><p>聞如是。一時佛遊舍衛祇樹給孤獨園。與大比丘千二百五十人俱。時一比丘。疾病困篤。獨自一身。無有等類。無有視者。亦無醫藥衣被飯食。不能起居。惡露自出。身臥其上。四向顧視。無來救濟者。便自歎息。今日吾身。無救無護。時阿難見往白佛。唯然大聖。吾身今日。得未曾有。如來世尊。大慈大哀。有苦比丘。當念救濟。吾乃往世無數劫時。救此比丘疾病之患。於今世亦然。乃往過去久遠世時。於空閑處。多神仙五通學者。在彼獨處。各各相勸。轉相佐助。各各取果。以相給足。以作籌筭。設使疾病。轉相瞻療。時有摩納學志。有所緩急。常馳走趣。有一學志。若有急緩疾病之厄。初不視瞻。時彼學志。有急緩時。無有救者。則自獨立。無伴無侶。彼於異時。身得疾病。無療瞻者。亦無持果授與食者。是時五通仙人見彼和上。見之如是。心自念言。此人孤獨。無有救護。心愍念之。即往到其所。即問之曰。摩納學志。卿強健時。頗有消息。問訊不寧。有親厚朋友乎。即時報曰。無也。和上亦無親友知識之厚。我之父母。家屬親里。去此大遠。又問曰。此梵志。共頓一處。不與親友結為知識耶。答曰。無也。和上答曰。不結親友。無有知識。以何為人。卿見餘人。展轉相敬。展轉相事。卿獨不也。今日孤獨。無救護。於時仙人。扶接摩納。使之令坐。將詣自所頓處。勸之安心。將詣親厚。而以療治則頌偈曰<p class='lg'>　棄捐于妻子　　出家無所慕<br>　卿和上為父　　等類則兄弟<br>　頓與梵志俱　　而不相供視<br>　得疾病困篤　　孤獨無所依<br>　察子見此已　　梵行為親友<br>　普行子恭敬　　展轉相瞻視　</p><p>時佛世尊。往詣比丘。而問之曰。今得疾病。有瞻視醫藥床臥具乎。白曰。孤獨無瞻視者。無醫無藥。去家甚遠。離於父母無有兄弟。親里伴侶。無供侍者。世尊又問。卿強健時。頗瞻視問訊有疾者不。答曰。不也。世尊告曰。卿強健時。不瞻視人。不問訊疾病。誰當瞻視卿乎。善惡有對。罪福有報。恩生往反。義絕稀疏。佛為一切三界之救。救度五道。當捨卿耶。前世救卿。今亦當然。佛扶起之。欲以水洗。時天如伸臂頃。忽然來下。欲洗浴之。佛言拘翼。卿在天上香潔之中。安能救洗穢濁臭處。天帝釋答曰。向者世尊說。此比丘本不瞻人。不視疾病。孤獨無救。佛為十方一切之救。功德具足。無所乏少。尚瞻視之。況我罪福未斷。而不興福耶。時佛手洗。天帝水灌。還復臥之。飲其醫藥。即時除愈。為說經法。即時得道。世尊以偈而讚之曰<p class='lg'>　人當瞻疾病　　問訊諸危厄<br>　善惡有報應　　如種果獲實<br>　世尊則為父　　經法以為母<br>　同學者兄弟　　因是而得度　</p><p>佛說如是。莫不歡喜。<p><b>　　<A NAME="n152"></A>佛說審裸形子經第二十七</b><p>聞如是。一時佛遊舍衛祇樹給孤獨園。與大比丘眾千二百五十人俱。爾時有國王。因梵志女而生一子。名曰至誠。外道異學。審裸形子。而為作子。其裸形子。智慧聰明。有超異之慧。有所講說。多所降伏。於諸經典無所不博。普為眾人。共其國王。博達眾誼。往詣世尊。其尼揵有四姐弟。因梵志生。敬樂異學。一名饕餐。二名興貪。三名金誠。四名誠雪。時裸形子。遣詣佛所。欲試世尊。皆受法則悉知經誼。具來我說。爾時姐弟。各相謂言。吾等共詣沙門瞿曇所。試其舉動。行步進止。取其長短。便共往詣。棄捐居家。悉為沙門。受具足戒。時佛世尊。以往世喻。而開化之。導示本原。諸根所從。功德之本。棄捐貢高。除其憍慢。皆得羅漢。時裸形子。問諸姐弟。所試云何。諸女則以無央數誼。嗟歎世尊。稱譽經典法律之妙。不可勝限。時裸形子。不受女言。汝等以家事往欲試亂道。反為世尊所見攝取迷惑誑詐。譬如有人行入水中。洗去垢濁。令身淨潔。反溺水死。汝等如是。欲往試佛壞其道意。視其舉動。取其長短。反為瞿曇所見迷惑。沒溺自失不得濟己。譬如有人行入果樹。欲採好果。反為禽獸虎狼所食。亡身不還。汝等如是。往試沙門瞿曇。取其法則舉動長短。以來語吾。而反沒溺。為所問瞿曇所惑。譬如蛇虺弊蟲兇惡之人。尚可親近。可信可樂。可致吉祥安隱之法。世尊瞿曇。求是功德安隱之誼。終不可得。諸女答曰。世尊道德去人四虺瑕穢之毒。令人安隱寂然。虛空尚可有瑕。如來世尊未曾有短。男女見之。莫不安隱。時為我等。說微妙誼。咨歎道稱。我等歡喜。稽首歸命。時比丘僧。具足啟佛。唯然世尊。且觀外學裸形子。有異語誹謗佛道。反譏諸女。汝等何故歸命世尊。觀其舉動。當取長短而來語我。反為迷惑沈溺。其身不能自濟。佛告諸比丘。裸形子遣四女人。欲來試佛取其長短世尊無瑕。何從取闕。佛尋開化。皆令得度。至無著證。乃往古久遠世時。有一國王。名曰迦鄰。與他國王。結為怨仇。欲往壞之。即遣四女。端正殊妙。姿顏無雙。而往試之。取其長短。為內匿賊。詣阿脂王許。時阿脂王。有尊太后。端正殊好。無不尊敬。威神巍巍。殊德無量。無有瑕穢。柔和無[<a href='javascript:showpic("../fontimg/072304.gif")'>麩-夫+黃</a>]名稱遠聞。安詳柔和。迦鄰王女。嗟歎阿脂王功德世之希有。名稱遠聞。八方上下。莫不宣揚。我等父王。諱為迦鄰。故相遣來。以相給侍。奉在左右。我父王辭曰。其王德殊。微妙難及。無有瑕垢。安詳不暴。忍辱無穢。與人語言。才辯殊異。聞名輒伏。我不受言。其國屬阿脂王。為大國主。又國號曰虛空。王所止處。有一大臣。名曰細那。聰明智慧。聖達難及。卒慧尋答。為王輔臣。時迦鄰王。不隨女言。棄詣大國細那土界。與大眾俱。周匝圍遶。王問傍臣。當奈之何。吾自開門而捨去。入此他門。傍臣對曰。無得恐懼。天王自安。譬如師子處於林間不畏樹木。今住於此。亦復如是。城郭則安。得護無患。以偈頌曰<p class='lg'>　以自開其門　　反入此國界<br>　阿蘭之大土　　如師子林樹<br>　安護而得護　　自然無所畏<br>　其欣踊國王　　可以長安隱　</p><p>人健論誼。其言流溢。阿脂王聞其迦鄰王。以財利故及其名稱。發意所趣。則歎頌曰<p class='lg'>　此事大佳　　微妙難量<br>　名德流布　　無有眾惡<br>　能堪住法　　將無於此<br>　有所誑詐　</p><p>又問曰。其此仙人。天帝之神。皆遊迦鄰國界。威神廣大。彼聞我德。即當得勝。其迦鄰王。便當破壞而自降伏。時阿脂王。心自念曰。彼諸仙人。終不妄語。諸仙人曰。吾當得勝。功德無量所說如此。諸臣報曰。唯然大王。仙人至誠。終不虛言。以偈頌曰<p class='lg'>　諸迦鄰得勝　　緣是而降伏<br>　阿脂王失計　　仙人說如是<br>　善哉言質直　　所興無所失<br>　以何說此言　　自然有聲音<br>　天王當知之　　言至誠于斯<br>　所行無放逸　　而當得勝法<br>　又言阿脂王　　而當復得勝<br>　此云何至誠　　更為我解說　</p><p>大臣答曰。不曾聞乎。失聖仙人剛強難化。手執利劍。像貌可畏。丈夫男子以人民故。承其德本。而降伏之。不言自歸。其阿脂王。為大丈夫。方便校計。亦復如是。又其眷屬。和順承教。無有異心。志不離別。所作無上。威德巍巍。假使阿脂王不得勝者。今願天王。目自睹之。以王勇猛。計策方便。權[<a href='javascript:showpic("../fontimg/012306.gif")'>捐-口+(口/└)</a>]難及。終不破壞。設不相信。且自目見。以偈頌曰<p class='lg'>　方策尊雄計　　知時強精進<br>　勇猛有權略　　察此則知勝<br>　阿脂名德忍　　開化諸瞋恚<br>　阿脂王堪任　　迦鄰焉得勝　</p><p>時王不用言。興師起兵。往詣阿脂國。其欣踊兵。大臣輔佐。聰明智慧。勇猛精進。以無上心。和不離別。又阿脂王。身自勇健。其力聖強。應時得勝迦鄰王。迦鄰王伏。自歸謁拜。生捕收攝。尋便放之。於是天帝釋以偈頌曰<p class='lg'>　賢聖歎忍辱　　開化諸瞋恚<br>　降伏迦鄰王　　阿脂王獨勝　</p><p>佛告諸比丘。欲知爾時迦鄰王者審裸形子是。阿脂王者則我身是。欣踊大臣則舍利弗是。帝釋者阿難是。爾時相隨。以為伴黨。義理相化。上下相承。今亦如是。佛說如是。莫不歡喜<p><b>　　<A NAME="n153"></A>佛說腹使經第二十八</b><p>聞如是。一時佛遊舍衛祇樹給孤獨園。與大比丘眾千二百五十人俱。爾時其國米穀踊貴。人民飢餓。佛諸比丘。各欲散去流遊諸國以為歲節。賢者阿難。博聞多智。於法無厭。辯才無礙。佛所說經。為無數人。護受經典。精進難及。心自念言。假使世尊。詣於餘國。而造歲節。處於他域。無央數人。失其德本。坐具無所乏少。假使如來。止此舍衛。而為歲節。多所安隱。為成德本。於時世尊。愍傷群黎。欲救護之。入舍衛城。波斯匿王。傍臣人民。往詣國王。阿難自往。說此本末。王波斯匿聞阿難言。請佛三月及比丘眾。若干種饌。飲食具足。病瘦給藥。一切所安。隨其所樂。如是三月。無所乏少。佛比丘眾。舍衛歲節。時諸比丘。心自念言。賢者阿難。功德難及。得未曾有。行權知時。曉了誼理。勸化國王波斯匿。供養世尊及比丘眾。歲節三月皆令安隱。令比丘眾九十日中無有憂慮。一切施安所供無乏。令比丘眾各自安隱。不復遊馳至於他國。時佛徹聽聞諸比丘共議此事。尋即往到比丘眾所。汝等向者何所講論。諸比丘眾。具足本末。啟白如來。佛告比丘。賢者阿難。非但今世行權知時。前世亦然。行權方便。乃去往古久遠世時。波羅奈國。時有王名梵達。王有大德。名稱遠聞。時國飢饉。米穀踊貴。人民飢餓。乞者眾多。無以可供。王喜施與。四面來乞。集如浮雲。十方皆至。隨力所任而供給之。布施如是無有休息。穀米遂貴。天轉旱酷。不復降雨。所種不收。人民飢困。乞者日滋。詣王宮門。倉廩虛竭。時諸臣吏。各共議言。今此國王。敢來乞者。尋即施與。不能逆人。天旱不雨。乞者遂甚。米穀踊貴。倉庫虛盡。將欲壞國。時諸大臣。欲救護國。往詣王所。具足為王啟說此議。王所施與。今可省息。於法可依。須後豐有。爾乃復施。王告之曰。吾所施與。不能懈止。寡人有令。志願布施。焉違本心。又來乞者。何忍逆之。其不來者。乃無所施。時諸群臣。各共誼言。吾等於宜當共作計。令諸窮士不得來乞。爾乃斷耳。於時王施未曾懈廢。心自願言。令諸倉穀。莫使消減。時諸法明吏。告敕四遠。不得令往從王乞丐。敢有乞者。皆受誅罰。棄命都市。四遠乞者。來詣其國。聞此急教。不敢行乞。不得見王。愁憂懊惱。問諸大臣。審有是命。又問父母。實有急教。不得乞乎。答曰有之。不得行乞。乞者又問。假令遠方有諸使吏。東西南北。皆足廩價穀糧飲食。今此臣吏。獨欲飲食。故出惡教。敕諸四遠。諸貧窮乞士。不得詣門從王乞丐。假使乞者罪皆應死。唯遠方使。得見倉庫。展轉傳語。眾人皆知諸臣所建非王所為。有一梵志。飢窮經日。欲行乞丐。以救其命。遍行求索。給足妻子。假使穀賤。乞丐易得。所獲無量。設穀飢貴。乞丐難獲。馳走乞丐。無所不至。纔得活命。心懷憂悴。不可復言。其婦於時謂梵志言。汝遭勤苦。乞丐遇患。無所不至。而不能得。何不詣王從其乞丐。本聞國王。敢有乞者。不逆人意。梵志答婦。汝不聞耶。國王有令。不得令人詣王乞丐。唯遠方使。乃得進見。給其廩價。餘人乞者。皆當見斬。梵志答婦。我身今日。欲得求安。反見危害。既依仰他。復見毀辱。其婦答曰。如諸臣吏。告敕四遠。唯遠使得前。不聽餘人。卿自應言。從遠使來。欲見大王。食乃得度。於時梵志。即受婦言。執杖奉使。著奉使冠。詣王宮門。門吏曰。子所從來。答曰。從遠使來。門吏白王。啟其本末。即時現之。子所從來。今十六國。穀米飢貴。各自守界。何從自到。從何國來。吏具問是已。梵志答曰。聞服王德故被使來。吏又問曰。於是國界。見彼國耶。聚落墟聚。足可達知。假使為己。唯願天王。獨為已者。所求易得。欲見大王。故來求見。門吏問之。其對如是。王曰現之。梵志即入。王問之曰。為誰使來。梵志對曰。求不恐懼。唯見聽許。乃敢啟王說所使來。王告之曰。便具自說原除恐懼。王又問言。與誰為使。梵志啟曰。大王欲知之。我腹使來。於時梵志。即說頌曰<p class='lg'>　眾人求財利　　或遇諸怨賊<br>　我為腹使來　　國主唯願恕<br>　誰為最尊勢　　誰其第一先<br>　我實為腹使　　大王勿罪責<br>　諸佛及緣覺　　聲聞聖弟子<br>　捨置寂然處　　入城落聚乞<br>　窮厄無所依　　生身遭苦患<br>　今我為腹使　　唯人尊見恕　</p><p>於時王愍傷之。則以偈報梵志曰<p class='lg'>　梵志當施卿　　赤牸牛千頭<br>　乃與犢子俱　　焉得不惠使<br>　吾為諸使者　　給與所飢乏<br>　為使者作使　　加施無恐懼　</p><p>佛告諸比丘。欲知爾時梵志者阿難是也。梵達王者波斯匿王是。爾時阿難。開化令悅。戴仰無量。於是阿難。今世在國。復化波斯匿王。穀米飢饉。供養世尊及比丘眾。三月之中無所乏少。是故比丘。當學善言柔和之辭。當作巧辭方便之語。是諸佛教。佛說如是。莫不歡喜<p><b>　　<A NAME="n154"></A>佛說弟子過命經第二十九</b><p>聞如是。一時佛遊舍衛祇樹給孤獨園。與大比丘眾千二百五十人俱。爾時異比丘有弟子。志性溫雅。功德殊異。意行仁賢。至誠安隱。身常侍從宿衛和上。恭順良謹。精進難及。順從法教。不違師命。於時短命。宿世所鍾。其壽薄少。幼小亡沒。即生天上。在忉利宮。適生天上。則觀天上不久堅固。但睹大火。吾本所志。不得如意。不至究竟。與善師友不能相守。今捨善師反隨惡友。於是違遠至尊和上。及阿夷梨。眾諸等類。修梵行者。四輩弟子。比丘比丘尼。清信士清信女。有佛世尊。普一切智。其慧遍見。號曰如來至真等正覺。今悉違遠大聖世尊。和上師友及諸同學。無央數劫百千之數。難值難見。興于世間。不可得遇。講說經典。深妙優奧難限。未曾所念。口不發言。而為安隱。皆開化之。分別智慧。說諸緣起。各各解了。我從有因。無央數劫。所未聞見。悉為解決。吾本遭遇和上可值此經典法律。棄家為道。得作沙門。不至超異。如是等類。所當興立。不得究竟。今反當為放逸行乎。今吾寧可先詣世尊諮受經義。則自曉責。感傷己身。即以其夜。威神光光。明徹遠照。往詣世尊。稽首足下。卻住一面。佛見其心真正樂道。純淑在法。為說四諦苦集盡道。即見四諦。於是世尊。如其本根。而為分別。得至果證。歡喜踊躍。受其嚴戒。稽首佛足。右三遶已。忽然不現。於時和上。心念弟子功德性行。愁憂感結。泣涕雨淚。不能自解。等類諫喻。不能究思。於時比丘。往啟世尊。世尊告曰。呼比丘來問之。比丘何為憂惱。不能自解。比丘白曰。弟子終沒。佛言。何故愁憂不能自解。比丘白曰。唯然世尊。我彼弟子。甚大良謹。仁賢溫雅。名德難量。未有究竟。而中夭沒。以故憂悒。不能自寬。佛告比丘。勿復愁憂。所以者何。卿之弟子。已至究竟。得生天上。今日夜半。至於佛所。威神巍巍。光明遠照。稽首足下。卻住一面。吾為天子。講說經法。具足廣普分別聖諦。於是天子。即於座上。成至聖法。佛為比丘。說此本末。即時歡喜。除其愁憂。不復涕泣<p>於時世尊。教彼比丘。除憂惱患。時諸比丘。各心念言。得未曾有。大聖世尊。以無上藥。療此比丘憂惱之患。於彼弟子。疾病命過。愁憂懊惱。無能解者。見佛世尊。眾患皆除。真為如來至真等正覺。於億千劫。歌頌佛德。不可窮盡。佛時遙聞諸比丘眾共議此事。佛即往詣告諸比丘。向者共會為何所論。比丘白佛。唯然世尊。向者共會歎佛功德。聖尊無量。度諸未度。濟諸未脫。滅諸未滅。療治一切婬怒癡患。為無上醫。常以法藥。療諸心病。向者蠲除比丘憂患。以是踊躍不能自勝。佛告諸比丘。如汝所云。今此比丘。見弟子終。愁憂感結。不能自解。獨佛世尊。前世宿命。亦復如是。乃去往古久遠世時。有異閑居。一象生子。墮地未久。其母終亡。去彼不遠。仙人所處。有上威神功德具足。志懷大哀。遙見象子。其母命終。纔能舉足。東西遊佯。不能自活。即時扶將。詣所止頓。飲之以水。採果飼之。彼時象子。仁和賢善。功德殊妙。樂于義理。冀得安隱。無有憂患。除諸眾惱。於時仙人。臥起同處。身形轉長。衣毛鮮澤。則以水漿。供養仙人。其好果蓏。然後自食。往反慇懃。奉侍不懈。彼時仙人。愍哀象子。觀其德行。愛之如子。視之無厭。敬之無極<p>時天帝釋則時發念。今此仙人志在象子。猗念無厭。今我寧可別令愁慼。時天帝釋。示現試之。化使象子忽然死地而血流離。仙人見之。象子死亡。憂愁叵言。涕泣橫流。不能自解。餘仙人聞。來諫曉之不能除憂。不復食飲。時天帝釋。自以其身。住在虛空。即為仙人。而說偈曰<p class='lg'>　仁者以棄家　　至此無眷屬<br>　諸仙人之法　　憂死非善哉<br>　假使悲涕泣　　能令死者生<br>　皆當聚憫泣　　假啼哭不活<br>　已習共頓止　　而與象子俱<br>　則有愍恩情　　不得不愁憂<br>　死人哭於死　　其有啼哭者<br>　明智不懷憂　　仙人慧何啼　</p><p>時天帝釋。令其仙人懷憂惱已。即令象子使活如故。於時仙人見象子活。尋大踊躍。不能自勝不復愁憂。時天帝釋。即尋為仙人。而說頌曰<p class='lg'>　以拔卿憂惱　　心所懷愁慼<br>　於今仁無患　　而除子憂慼<br>　令人離愁惱　　及一切親屬<br>　如卿今日歡　　見象子起放　</p><p>時天帝釋以偈頌曰<p class='lg'>　吾愍傷卿故　　欲除諸憂慼<br>　故興此因緣　　增益於塵勞<br>　明者曉了斯　　恩愛生苦患<br>　則察其內外　　無得興變化　</p><p>佛告諸比丘。欲知爾時仙人者則今此和上是。時象子者死弟子是也。天帝釋者則我身也。爾時相遇。今亦如此。佛說如是。莫不歡喜<p class='juan'>
生經卷第三</p>
</body></html>
