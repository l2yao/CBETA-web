<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p class='juan'>
大乘本生心地觀經卷第三<p><span class='byline'>　　　　大唐罽賓國三藏般若奉　詔譯</span><br><p><b>　　<A NAME="n274"></A>報恩品第二之下</b></p>
<p>爾時王舍大城東北八十由旬。有一小國名增長福。於彼國中。有一長者名曰智光。其年衰邁。唯有一子。其子惡性不順父母。所有教誨皆不能從。遙聞釋迦牟尼如來。在王舍城耆闍崛山。為濁惡世無量眾生。宣說大乘報恩之法。父母及子并諸眷屬。為聽法故。齎持供具來詣佛所。供養恭敬而白佛言。我有一子其性弊惡不受父母所有教誨。今聞佛說報四種恩。為聽法故來詣佛所。唯願世尊。為我等類及諸眷屬。宣說四恩甚深妙義。令彼惡子生孝順心。此世當生令得安樂<p>爾時佛告智光。善哉善哉。汝為法故來至我所。供養恭敬樂聞是法。汝等諦聽善思念之。若有善男子善女人。發菩提心為聞法要。舉足下足隨其遠近所踐之地。微塵數量。以是因緣。感得金輪轉輪聖王。聖王報盡作欲天王。欲天報盡作梵天王。見佛聞法速證妙果。汝大長者及餘眾等。為於法故來至我所。如是經過八十由旬。大地微塵一一塵數。能感人天輪王果報。既聞法已。當來證得阿耨多羅三藐三菩提。我雖先說甚深四恩微妙義趣。今復為汝重宣此義。而說偈言<p class='lg'>　最勝法王大聖主　　一切人天無等倫<br>　具諸相好以嚴身　　智海如空無有量<br>　自他利行皆圓滿　　名稱普聞諸國土<br>　永斷煩惱餘習氣　　善持密行護諸根<br>　百四十種不共德　　廣大福海悉圓滿<br>　三昧神通皆具足　　八自在宮常遊樂<br>　十方人天及外道　　無有能難調御師<br>　金口能宣無礙辯　　雖無能問而自說<br>　如大海潮時不失　　亦如天鼓稱天心<br>　如是自在唯佛有　　非五通仙魔梵等<br>　難思劫海修行願　　證獲如是大神通<br>　我入三昧大寂室　　觀察諸根及藥病<br>　自出禪定而讚歎　　三世佛法心地門<br>　時諸長者退大心　　樂住二乘自利行<br>　我開大智方便教　　引入三空解脫門<br>　如來意趣莫能量　　唯佛能知真祕密<br>　利根聲聞及獨覺　　勤求不退諸菩薩<br>　十二劫數共度量　　無有能知其少分<br>　假使十方凡聖智　　授與一人為智者<br>　如是智者如竹林　　不能測量其少分<br>　世間凡夫無慧眼　　迷於恩處失妙果<br>　五濁惡世諸眾生　　不悟深恩畯I德<br>　我為開示於四恩　　令入正見菩提道<br>　慈父悲母長養恩　　一切男女皆安樂<br>　慈父恩高如山王　　悲母恩深如大海<br>　若我住世於一劫　　說悲母恩不能盡<br>　我今略說於少分　　猶如蚊虻飲大海<br>　假使有人為福德　　供養淨行婆羅門<br>　五通神仙自在者　　大智師長及善友<br>　安置七珍為堂殿　　及以牛頭栴檀房<br>　百寶臥具各敷陳　　世間美味如甘露<br>　療治萬病諸湯藥　　盛滿金銀器物中<br>　如是供養日三時　　乃至數盈於百劫<br>　不如一念申少分　　供養悲母大恩田<br>　福德無邊不可量　　筭分喻分皆無比<br>　世間悲母孕其子　　十月懷胎長受苦<br>　於五欲樂情不著　　隨時飲食亦同然<br>　晝夜常懷悲愍心　　行住坐臥受諸苦<br>　若正誕其胎藏子　　如攢鋒刃解肢節<br>　迷惑東西不能辯　　遍身疼痛無所堪<br>　或因此難而命終　　六親眷屬咸悲惱<br>　如是眾苦皆由子　　憂悲痛切非口宣<br>　若得平復身安樂　　如貧獲寶喜難量<br>　顧視容顏無厭足　　憐念之心不暫捨<br>　母子恩情常若是　　出入不離胸臆前<br>　母乳猶如甘露泉　　長養及時曾無竭<br>　慈念之恩實難比　　鞠育之德亦難量<br>　世間大地稱為重　　悲母恩重過於彼<br>　世間須彌稱為高　　悲母恩高過於彼<br>　世間速疾唯猛風　　母心一念過於彼<br>　若有眾生行不孝　　令母暫時起恨心<br>　怨念之辭少分生　　子乃隨言遭苦難<br>　一切佛與金剛天　　神仙祕法無能救<br>　若有男女依母教　　承順顏色不相違<br>　一切災難盡消除　　諸天擁護常安樂<br>　若能承順於悲母　　如是男女悉非凡<br>　大悲菩薩化人間　　示現報恩諸方便<br>　若有男子及女人　　為報母恩行孝養<br>　割肉刺血常供給　　如是數盈於一劫<br>　種種勤修於孝道　　猶未能報暫時恩<br>　十月處於胎藏中　　常銜乳根飲脂血<br>　自為嬰孩及童子　　所飲母乳百斛餘<br>　飲食湯藥妙衣服　　子先母後為常則<br>　子若愚癡人所惡　　母亦恩憐不棄遺<br>　昔有女人抱其子　　渡於琲e水瀑流<br>　以汎水故力難前　　與子俱沒無能捨<br>　為是慈念善根力　　命終上生於梵天<br>　長受梵天三昧樂　　得遇如來受佛記<br>　是故悲母有十德　　隨應義利立其名<br>　一名大地二能生　　三能正者四養育<br>　五與智者六莊嚴　　七名安隱八教授<br>　九教誡者十與業　　餘恩不過於母恩<br>　何法世間最富有　　何法世間最貧無<br>　母在堂時為最富　　母不在時為最貧<br>　母在之時為日中　　悲母亡時為日沒<br>　母在之時皆圓滿　　悲母亡時悉空虛<br>　世間一切善男女　　恩重父母如丘山<br>　應當孝敬琣b心　　知恩報恩是聖道<br>　不惜身命奉甘旨　　未曾一念虧色養<br>　如其父母奄喪時　　將欲報恩誠不及<br>　佛昔修行為慈母　　感得相好金色身<br>　名聞廣大遍十方　　一切人天咸稽首<br>　人與非人皆恭敬　　自緣往昔報慈恩<br>　我昇三十三天宮　　三月為母說真法<br>　令母聽聞歸正道　　悟無生忍常不退<br>　如是皆為報悲恩　　雖報恩深猶未足<br>　神通第一目犍連　　已斷三界諸煩惱<br>　以神通力觀慈母　　見在受苦餓鬼中<br>　目連自往報母恩　　救免慈親所受苦<br>　上生他化諸天眾　　共為遊樂處天宮<br>　當知父母恩最深　　諸佛聖賢咸報德<br>　若人至心供養佛　　復有精勤修孝養<br>　如是二人福無異　　三世受報亦無窮<br>　世人為子造諸罪　　墮在三塗長受苦<br>　男女非聖無神通　　不見輪迴難可報<br>　哀哉世人無聖力　　不能拔濟於慈母<br>　以是因緣汝當知　　勤修福利諸功德<br>　以其男女追勝福　　有大金光照地獄<br>　光中演說深妙音　　開悟父母令發意<br>　憶昔所生常造罪　　一念悔心悉除滅<br>　口稱南無三世佛　　得脫無暇苦難身<br>　往生人天長受樂　　見佛聞法當成佛<br>　或生十方淨土中　　七寶蓮華為父母<br>　華開見佛悟無生　　不退菩薩為同學<br>　獲六神通自在力　　得入菩提微妙宮<br>　皆是菩薩為男女　　乘大願力化人間<br>　是名真報父母恩　　汝等眾生共修學<br>　有情輪迴生六道　　猶如車輪無始終<br>　或為父母為男女　　世世生生互有恩<br>　如見父母等無差　　不證聖智無由識<br>　一切男子皆是父　　一切女人皆是母<br>　如何未報前世恩　　卻生異念成怨嫉<br>　常須報恩互饒益　　不應打罵致怨嫌<br>　若欲增修福智門　　晝夜六時當發願<br>　願我生生無量劫　　得宿住智大神通<br>　能知過去百千生　　更相憶識為父母<br>　循環六趣四生中　　令我一念常至彼<br>　為說妙法離苦因　　使得人天長受樂<br>　勸發堅固菩提願　　修行菩薩六度門<br>　永斷二種生死因　　疾證涅槃無上道<br>　十方一切諸國王　　正法化人為聖主<br>　國王福德為最勝　　所作自在名為天<br>　三十三天及餘天　　痡N福力助王化<br>　諸天擁護如一子　　以是得稱天子名<br>　世間以王為根本　　一切人民為所依<br>　猶如世間諸舍宅　　柱為根本而成立<br>　王以正法化人民　　如大梵王生萬物<br>　王行非法無政理　　如琰魔王滅世間<br>　王所容受[<a href='javascript:showpic("../fontimg/006218.gif")'>(女/女)*干</a>]邪人　　象蹋華池等無異<br>　勿謂時逢濁惡世　　當知善惡是王修<br>　如日天子照世間　　國王化世亦如是<br>　日光夜分雖不照　　能使有情得安樂<br>　王以非法化於世　　一切人民無所依<br>　世間所有諸恐怖　　依王福力不能生<br>　人民所成安隱樂　　當知是王福所及<br>　世間所有勝妙華　　依王福力而開敷<br>　世間所有妙園林　　依王福力皆滋茂<br>　世間所有諸藥草　　依王福力差諸疾<br>　世間百穀及苗稼　　依王福力皆成實<br>　世間人民受豐樂　　依王福力常自然<br>　譬如長者有一子　　智慧端嚴世無比<br>　父母恩愛如眼目　　晝夜常生護念心<br>　國大聖王亦如是　　愛念眾生如一子<br>　養育耆年拯孤獨　　賞罰之心常不二<br>　如是仁王為聖主　　群生敬仰等如來<br>　仁王化治國無災　　萬姓恭勤常安隱<br>　國王無法化於世　　疾疫流行災有情<br>　如是一切人非人　　罪福昭然無所覆<br>　善惡法中分七分　　造者獲五王得二<br>　園林田宅悉皆然　　所稅等分亦如是<br>　轉輪聖王出現時　　分作六分王得一<br>　時諸人民得五分　　善惡業報亦皆然<br>　若有人王修正見　　如法化世名天主<br>　以依天法化世間　　毘沙門王常擁護<br>　及餘三天羅剎眾　　皆當守護聖王宮<br>　聖王出世理國時　　饒益眾生成十德<br>　一名能照於國界　　二名莊嚴於國土<br>　三名能與諸安樂　　四名能伏諸怨敵<br>　五名能遮諸恐怖　　六名修集諸聖賢<br>　七名諸法為根本　　八名護持於世間<br>　九名能作造化功　　十名國界人民主<br>　若王成就十勝德　　梵王帝釋及諸天<br>　夜叉羅剎鬼神王　　隱身常來護國界<br>　龍王歡喜降甘雨　　五穀成熟萬姓安<br>　國中處處生珍寶　　人馬彊力無怨敵<br>　如意寶珠現王前　　境外諸王自賓伏<br>　若生不善於王國　　一念起心成眾惡<br>　是人命終墮地獄　　受苦永劫無出期<br>　若有勤誠助國王　　諸天護念增榮祿<br>　智光長者汝應知　　一切人王業所感<br>　諸法無不因緣成　　若無因緣無諸法<br>　說無生天及惡趣　　如是之人不了因<br>　無因無果大邪見　　不知罪福生妄計<br>　王今所受諸福樂　　往昔曾持三淨戒<br>　戒德熏修所招感　　人天妙果獲王身<br>　若人發起菩提心　　願力資成無上果<br>　堅持上品清淨戒　　起居自在為法王<br>　神通變化滿十方　　隨緣普濟諸群品<br>　中品受持菩薩戒　　福得自在轉輪王<br>　隨心所作盡皆成　　無量人天悉遵奉<br>　下上品持大鬼王　　一切非人咸率伏<br>　受持戒品雖缺犯　　由戒勝故得為王<br>　下中品持禽獸王　　一切飛走皆歸伏<br>　於清淨戒有缺犯　　由戒勝故得為王<br>　下下品持琰魔王　　處地獄中常自在<br>　雖毀禁戒生惡道　　由戒勝故得為王<br>　以是義故諸眾生　　應受菩薩清淨戒<br>　善能護持無缺犯　　隨所生處作人王<br>　若有不受如來戒　　終不能得野干身<br>　何況能感人天中　　最勝快樂居王位<br>　是故王者非無因　　戒業精勤成妙果<br>　國王自是人民主　　慈恤如母養嬰兒<br>　如是人王有大恩　　撫育之心難可報<br>　以是因緣諸有情　　若能修證大菩提<br>　於諸眾生起大悲　　應受如來三聚戒<br>　若欲如法受戒者　　應當懺罪令消滅<br>　起罪之因有十緣　　身三口四及意三<br>　生死無始罪無窮　　煩惱大海深無底<br>　業障峻極如須彌　　造業由因二種起<br>　所謂現行及種子　　藏識持緣一切種<br>　如影隨形不離身　　一切時中障聖道<br>　近障人天妙樂果　　遠障無上菩提果<br>　在家能招煩惱因　　出家亦破清淨戒<br>　若能如法懺悔者　　所有煩惱悉皆除<br>　猶如劫火壞世間　　燒盡須彌并巨海<br>　懺悔能燒煩惱薪　　懺悔能往生天路<br>　懺悔能得四禪樂　　懺悔雨寶摩尼珠<br>　懺悔能延金剛壽　　懺悔能入常樂宮<br>　懺悔能出三界獄　　懺悔能開菩提華<br>　懺悔見佛大圓鏡　　懺悔能至於寶所<br>　若能如法懺悔者　　當依二種觀門修<br>　一者觀事滅罪門　　二者觀理滅罪門<br>　觀事滅罪有其三　　上中下根為三品<br>　若有上根求淨戒　　發大精進心無退<br>　悲淚泣血常精懇　　哀感遍身皆血現<br>　繫念十方三寶所　　并餘六道諸眾生<br>　長跪合掌心不亂　　發露洗心求懺悔<br>　唯願十方三世佛　　以大慈悲哀愍我<br>　我處輪迴無所依　　生死長夜常不覺<br>　我在凡夫具諸縛　　狂心顛倒遍攀緣<br>　我處三界火宅中　　妄染六塵無救護<br>　我生貧窮下賤家　　不得自在常受苦<br>　我生邪見父母家　　造罪依於惡眷屬<br>　唯願諸佛大慈尊　　哀愍護念如一子<br>　一懺不復造諸罪　　三世如來當證明<br>　如是勇猛懺悔者　　名為上品求淨戒<br>　若有中根求戒者　　一心勇猛懺諸罪<br>　涕淚交橫不覺知　　遍身流汗哀求佛<br>　發露無始生死業　　願大悲水洗塵勞<br>　滌除罪障淨六根　　施我菩薩三聚戒<br>　我願堅持不退轉　　精修度脫苦眾生<br>　自未得度先度佗　　盡未來際常無斷<br>　如是精勤勇猛者　　不惜身命求菩提<br>　能感三寶靈異相　　是名中品大懺悔<br>　若有下根求淨戒　　發起無上菩提心<br>　涕淚悲泣身毛豎　　於所造罪深慚愧<br>　對於十方三寶所　　及以六道眾生前<br>　至誠發露無始來　　所有惱亂諸眾生<br>　起於無礙大悲心　　不惜身命悔三業<br>　已作之罪皆發露　　未作之惡更不造<br>　如是三品懺諸罪　　皆名第一清淨戒<br>　以慚愧水洗塵勞　　身心俱為清淨器<br>　諸善男子汝當知　　已說淨觀諸懺悔<br>　於其事理無差別　　但以根緣應不同<br>　若欲修習觀正理　　遠離一切諸散亂<br>　著新淨衣跏趺坐　　攝心正念離諸緣<br>　常觀諸佛妙法身　　體性如空不可得<br>　一切諸罪性皆如　　顛倒因緣妄心起<br>　如是罪相本來空　　三世之中無所得<br>　非內非外非中間　　性相如如俱不動<br>　真如妙理絕名言　　唯有聖智能通達<br>　非有非無非有無　　非不有無離名相<br>　周偏法界無生滅　　諸佛本來同一體<br>　惟願諸佛垂加護　　能滅一切顛倒心<br>　願我早悟真性源　　速證如來無上道<br>　若有清信善男子　　日夜能觀妙理空<br>　一切罪障自消除　　是名最上持淨戒<br>　若人觀知實相空　　能滅一切諸重罪<br>　猶如大風吹猛火　　能燒無量諸草木<br>　諸善男子真實觀　　名為諸佛祕要門<br>　若欲為佗廣分別　　無智人中勿宣說<br>　一切凡愚眾生類　　聞必生疑心不信<br>　若有智者生信解　　念念觀察悟真如<br>　十方諸佛皆現前　　菩提妙果自然證<br>　善男子等我滅後　　未來世中淨信者<br>　於二觀門常懺悔　　當受菩薩三聚戒<br>　若欲受持上品戒　　應請戒師佛菩薩<br>　請我釋迦牟尼佛　　當為菩薩戒和上<br>　龍種淨智尊王佛　　當為淨戒阿闍梨<br>　未來導師彌勒佛　　當為清淨教授師<br>　現在十方兩足尊　　當為清淨證戒師<br>　十方一切諸菩薩　　當為修學戒伴侶<br>　釋梵四王金剛天　　當為學戒外護眾<br>　奉請如是佛菩薩　　及以現前傳戒師<br>　普為報於四恩故　　發起清淨菩提心<br>　應受菩薩三聚戒　　饒益一切有情戒<br>　修攝一切善法戒　　修攝一切律儀戒<br>　如是三聚清淨戒　　三世如來所護念<br>　無聞非法諸有情　　無量劫中未聞見<br>　唯有過去十方佛　　已受淨戒常護持<br>　二障煩惱永斷除　　獲證無上菩提果<br>　未來一切諸世尊　　守護三聚淨戒寶<br>　斷除三障并習氣　　當證正等大菩提<br>　現在十方諸善逝　　具修三聚淨戒因<br>　永斷生死苦輪迴　　得證三身菩提果<br>　超越生死深大海　　菩薩淨戒為船筏<br>　永斷貪瞋癡繫縛　　菩薩淨戒為利劍<br>　生死嶮道諸怖畏　　菩薩淨戒為舍宅<br>　息除貧賤諸苦因　　淨戒能為如意寶<br>　鬼魅所著諸疾病　　菩薩淨戒為良藥<br>　人天為王得自在　　三聚淨戒作良緣<br>　及餘四趣諸王身　　淨戒為緣獲勝果<br>　是故能修自在因　　當得為王受尊貴<br>　應先禮敬十方佛　　日夜增修清淨戒<br>　諸佛護念常受持　　戒等金剛無破壞<br>　三界諸天諸善神　　衛護王身及眷屬<br>　一切怨敵皆歸伏　　萬姓歡娛感王化<br>　是故受持菩薩戒　　感世出世無為果<br>　三寶常住化於世　　恩德廣大不思議<br>　過未及現劫海中　　功德利生無休息<br>　佛日千光皕茈@　　利益群生度有緣<br>　無緣不睹佛慈光　　猶如盲者無所見<br>　法寶一味無變易　　前佛後佛說皆同<br>　如雨一味普能霑　　草木滋榮大小別<br>　眾生隨根各得解　　草木稟潤亦差殊<br>　菩薩聲聞化眾生　　如大河水流不竭<br>　眾生無信化不被　　如處幽冥日難照<br>　如來月光甚清涼　　能除眾暗亦如是<br>　猶如覆盆月不照　　迷惑眾生亦如是<br>　法寶甘露妙良藥　　能治一切煩惱病<br>　有信服藥證菩提　　無信隨緣墮惡道<br>　菩薩聲聞常在世　　無數方便度眾生<br>　能有眾生信樂心　　各入三乘安樂位<br>　如來不出於世間　　一切眾生入邪道<br>　永離甘露飲毒藥　　長溺苦海無出期<br>　佛日出現三千界　　放大光明照長夜<br>　眾生如睡不覺知　　蒙光得入無為室<br>　如來未說一乘法　　十方國土悉空虛<br>　發心修行成正覺　　一切佛土皆嚴淨<br>　一乘法寶諸佛母　　三世如來從此生<br>　般若方便無間修　　解脫道成登妙覺<br>　若佛菩薩不出現　　世間眾生無導師<br>　生死嶮難無由過　　如何得至於寶所<br>　以大願力為善友　　常說妙法令修行<br>　趣向十地證菩提　　善入涅槃安樂處<br>　大悲菩薩化世間　　方便引導眾生故<br>　內祕一乘真實行　　外現緣覺及聲聞<br>　鈍根小智聞一乘　　怖畏發心經多劫<br>　不知身有如來藏　　唯欣寂滅厭塵勞<br>　眾生本有菩提種　　悉在賴耶藏識中<br>　若遇善友發大心　　三種鍊磨修妙行<br>　永斷煩惱所知障　　證得如來常住身<br>　菩提妙果不難成　　真善知識實難遇<br>　一切菩薩修勝道　　四種法要應當知<br>　親近善友為第一　　聽聞正法為第二<br>　如理思量為第三　　如法修證為第四<br>　十方一切大聖主　　修是四法證菩提<br>　汝諸長者大會眾　　及未來世清信士<br>　如是四法菩薩地　　要當修習成佛道<br>　善男子等應諦聽　　如來所說四恩者<br>　佛寶之恩最為上　　為度眾生發大心<br>　三僧企邪大劫中　　具修百千諸苦行<br>　功德圓滿遍法界　　十地究竟證三身<br>　法身體遍諸眾生　　萬德凝然性常住<br>　不生不滅無來去　　不一不異非常斷<br>　法界遍滿如虛空　　一切如來共修證<br>　有為無為諸功德　　依止法身常清淨<br>　法身本性如虛空　　遠離六塵無所染<br>　法身無形離諸相　　能相所相悉皆空<br>　如是諸佛妙法身　　戲論言辭相寂滅<br>　遠離一切諸分別　　心行處滅體皆如<br>　為欲證得如來身　　菩薩善修於萬行<br>　智體無為真法性　　色心一切諸佛同<br>　譬如飛鳥至金山　　能使鳥身同彼色<br>　一切菩薩如飛鳥　　法身佛體類金山<br>　自受用身諸相好　　一一遍滿十方剎<br>　四智圓明受法樂　　前佛後佛體皆同<br>　雖遍法界無障礙　　如是妙境不思議<br>　是身常住報佛土　　自受法樂無間斷<br>　佗受用身諸相好　　隨機應現無增減<br>　為化地上諸菩薩　　一佛現於十種身<br>　隨所應現各不同　　展轉倍增至無極<br>　稱根為說諸法要　　令受法樂入一乘<br>　彼獲神通漸增長　　所悟法門亦如是<br>　下地菩薩起智慧　　不能了達於上地<br>　能化所化隨地增　　各隨本緣為所屬<br>　或一菩薩多佛化　　或多菩薩一佛化<br>　如是十佛成正覺　　各坐七寶菩提樹<br>　前佛入滅後佛成　　不同化佛經劫現<br>　十佛所坐蓮華臺　　周遍各有百千葉<br>　一一葉中一佛土　　即是三千大千界<br>　一一界中有百億　　日月星辰四大洲<br>　六欲諸天及四禪　　空處識處非想等<br>　其四洲中南贍部　　一一各有金剛座<br>　及以菩提大樹王　　爾所變化諸佛身<br>　一時證得菩提道　　轉妙法輪於大千<br>　菩薩緣覺及聲聞　　隨所根宜成聖果<br>　如是所說三身佛　　最上無比名為寶<br>　應化二身所說法　　教理行果為法寶<br>　諸佛以法為大師　　修心所證菩提道<br>　法寶三世無變易　　一切諸佛皆歸學<br>　我今頂禮薩婆若　　故說法寶為佛師<br>　或入猛火不能燒　　應時即得真解脫<br>　法寶能摧生死獄　　猶如金剛碎萬物<br>　法寶能照眾生心　　如日天子臨空界<br>　法寶能作堅牢船　　能渡愛河超彼岸<br>　法寶能與眾生樂　　譬如天鼓應天心<br>　法寶能濟眾生貧　　如摩尼珠雨眾寶<br>　法寶能為三寶階　　聞法修因生上界<br>　法寶金輪大聖王　　以大法力破四魔<br>　法寶能為大寶車　　能運眾生出火宅<br>　法寶能為大導師　　能引眾生至寶所<br>　法寶能吹大法螺　　覺悟眾生成佛道<br>　法寶能為大法燈　　能照生死諸黑闇<br>　法寶能為金剛箭　　能鎮國界伏諸怨<br>　三世如來所說法　　能利眾生脫苦縛<br>　引入涅槃安樂城　　是名法寶恩難報<br>　智光長者汝諦聽　　世出世僧有三種<br>　菩薩聲聞聖凡眾　　能益眾生為福田<br>　文殊師利大聖尊　　三世諸佛以為母<br>　十方如來初發心　　皆是文殊教化力<br>　一切世界諸有情　　聞名見身及光相<br>　并見隨類諸化現　　皆成佛道難思議<br>　彌勒菩薩法王子　　從初發心不食肉<br>　以是因緣名慈氏　　為欲成熟諸眾生<br>　處於第四兜率天　　四十九重如意殿<br>　晝夜睇﹞ㄟh行　　無數方便度人天<br>　八功德水妙華池　　諸有緣者悉同生<br>　我今弟子付彌勒　　龍華會中得解脫<br>　於末法中善男子　　一摶之食施眾生<br>　以是善根見彌勒　　當得菩提究竟道<br>　舍利弗等大聲聞　　智慧神通化群生<br>　若能成就解脫戒　　真是修行正見人<br>　為佗說法傳大乘　　如是福田為第一<br>　或有一類凡夫僧　　戒品不全生正見<br>　讚詠一乘微妙法　　隨犯隨悔障銷除<br>　為諸眾生成佛因　　如是凡夫亦僧寶<br>　如鬱金華雖萎悴　　猶勝一切諸妙華<br>　正見比丘亦如是　　四種輪王所不及<br>　如是四類聖凡僧　　利樂有情無暫歇<br>　稱為世間良福田　　是名僧寶大恩德<br>　如我所說四恩義　　是名能造世間因<br>　一切萬物從是生　　若離四恩不可得<br>　譬如世間諸色塵　　能造四大而得生<br>　有情世間亦復然　　由彼四恩得安立　</p><p>爾時智光長者及諸子等。聞佛所說四種大恩。得未曾有。歡喜合掌。而白佛言。善哉善哉。大慈世尊。為濁惡世不信因果不孝父母邪見眾生。說真妙法利樂世間。唯願世尊。說報恩義。我等既悟甚深四恩。而今未知修何善業而報是恩。佛告長者。善男子等。我為五百長者先已廣說。而今為汝略說少分。若善男子善女人。為得阿耨多羅三藐三菩提。精勤修行十波羅蜜。若有所得未名報恩。若人須臾能行一善。心無所得乃名報恩。所以者何。一切如來觸無所得。乃成佛道化諸眾生。若有淨信善男子等。得聞是經信解受持解說書寫。以無所得三輪體空。竊為一人說四句法。除邪見心趣向菩提。是即名為報於四恩。何以故。是人當得無上菩提。展轉教化無量眾生令入佛道。三寶種子永不斷絕。爾時智光長者聞是偈已。得忍辱三昧。厭離世間得不退轉。時諸子等八千人俱得此三昧。皆發無等等阿耨多羅三藐三菩提心。四萬八千人亦證三昧。遠塵離垢得法眼淨<p class='juan'>
大乘本生心地觀經卷第三</p>
</body></html>
