<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p><p></li><p><b>　　<A NAME="n291"></A>No. 160</b><p class='juan'>
菩薩本生鬘論卷第一</p>
<p><span class='byline'>　　　　聖勇菩薩等造</span><br><p><span class='byline'>　　　　宋朝散大夫試鴻臚少卿同譯經梵才大師紹德慧詢等奉　詔譯</span><br><p class='lg'>　稽首一切智　　妙湛圓融德<br>　聖支分相貌　　無作同真際<br>　我意靜無諍　　忘稱讚布施<br>　以四大為本　　白淨生無變<br>　往昔於人中　　常修寂靜行<br>　以拘蘇摩華　　合掌而奉散<br>　遠離諸罪惡　　解脫諸煩惱<br>　為人天愛敬　　演說無上道<br>　由意寂靜故　　獲得清淨法<br>　世間相常住　　無盡無修作<br>　彼世間眾生　　聞相應功德<br>　起決定信解　　住如來密藏<br>　息連動遷變　　滅虛妄顛倒<br>　彼勝智功能　　如燈常遍照<br>　是諸有情類　　自性本無垢<br>　依止佛世尊　　樂修真淨業<br>　謂聞三寶名　　及師長教誨<br>　隨順善行學　　蠲除我慢意<br>　往昔調御師　　勤修菩薩道<br>　依布施愛語　　及利行同事<br>　攝取於勝慧　　脫染污縈縛<br>　利樂於有情　　增長諸白法<br>　由施力圓滿　　生梵天種族<br>　唯增上淨業　　而為其根本<br>　若起於我慢　　及無勝慧力<br>　於自種類中　　而生多慢類<br>　於百千萬種　　離生之喜樂<br>　由顛倒取故　　彼則不能證<br>　又彼寂靜處　　福德最殊勝<br>　具廣大色相　　非小因所得<br>　唯捨家出家　　彼菩提薩埵<br>　具足大智慧　　能堪任荷負<br>　彼於過去世　　久修六度行<br>　已斷除障染　　為出離後邊<br>　具廣大慈心　　憐愍眾生類<br>　彼自性真實　　無別染污因<br>　是時天帝釋　　觀察於世間<br>　來驗彼人行　　其心無傾動<br>　而作如是言　　今此善男子<br>　出現於世間　　最為殊勝者<br>　於遷變無常　　心安固若是<br>　以淨妙飲食　　伸供養恭敬<br>　諸天及世人　　咸皆獲善利<br>　憶念修淨因　　契無相真智<br>　如是修行者　　能治煩惱病<br>　住清淨學處　　質直而無偽<br>　觀察勝義諦　　離染無修作<br>　啟方便慈門　　施平等安樂<br>　發生於勝解　　無邪命希求<br>　棄背諸有為　　直躋於實際<br>　成就清淨道　　相應諸功德<br>　於雜染因緣　　畢竟皆除斷<br>　常崇奉恭信　　如來祕密藏<br>　離妄執分別　　息除於恚惱<br>　隨順勝種族　　而生於染習<br>　如影隨其形　　如母生於子<br>　菩薩悲願力　　愍恤諸群生<br>　勇猛捐自身　　不生憂苦想<br>　我今以微善　　歸命伸稱讚<br>　願眾聖冥加　　祈悉地成就　</p><p><b>　　<A NAME="n293"></A>投身飼虎緣起第一</b><p>爾時世尊將諸大眾。詣般遮羅大聚落所至一林中。謂阿難曰。汝於此間為我敷座。佛坐其上語諸比丘。汝等欲見我往昔時修行苦行舍利已不。白言。願見。于時世尊以手按地六種震動。有七寶塔涌現其前。世尊即起作禮右旋。阿難汝可開此塔戶。見七寶函珍奇間飾。阿難。汝可復開此函。見有舍利白如珂雪。汝可持此大士骨來。世尊受已令眾諦觀。而說頌曰<p class='lg'>　菩薩勝功德　　勤修六度行<br>　勇猛求菩提　　大捨心無倦　</p><p>汝等比丘咸伸禮敬。此之舍利乃是無量戒定慧香之所熏修。時會作禮歎未曾有。時阿難陀白言。世尊。如來大師出過三界。以何因緣禮此身骨。佛言。阿難。我因此故得至成佛。為報往恩故茲致禮。今為汝等斷除疑惑說昔因緣。志心諦聽。阿難。乃往過去無量世時。有一國王名曰大車。王有三子。摩訶波羅。摩訶提婆。摩訶薩埵。是時大王縱賞山谷。三子皆從。至大竹林於中憩息。次復前行見有一虎。產生七子已經七日。第一王子作如是言。七子圍繞無暇尋食。飢渴所逼必噉其子。第二王子聞是說已。哀哉此虎將死不久。我有何能而濟彼命。第三王子作是思念。我今此身於百千生虛棄敗壞曾無少益。云何今日而不能捨。時諸王子作是議已。徘徊久之俱捨而去。薩埵王子便作是念。當使我身成大善業。於生死海作大舟航。若捨此者。則棄無量癰疽惡疾百千怖畏。是身唯有便利不淨。筋骨連持。甚可厭患。是故我今應當棄捨。以求無上究竟涅槃。永離憂悲無常苦惱。百福莊嚴。成一切智。施諸眾生無量法樂。是時王子興大勇猛。以悲願力增益其心。慮彼二兄共為留難。請先還宮。我當後至。爾時王子摩訶薩埵。遽入竹林。至其虎所。脫去衣服。置竹枝上。於彼虎前。委身而臥。菩薩慈忍。虎無能為。即上高山。投身於地。虎今羸弱。不能食我。即以乾竹。刺頸出血。于時大地六種震動。如風激水。涌沒不安。日無精明。如羅[<a href='javascript:showpic("../fontimg/023523.gif")'>目*侯</a>]障。天雨眾華及妙香末。繽紛亂墜遍滿林中。虛空諸天咸共稱讚。是時餓虎即舐頸血噉肉皆盡。唯留餘骨。時二王子生大愁苦。共至虎所不能自持。投身骨上久乃得穌。悲泣懊惱漸捨而去。時王夫人寢高樓上。忽於夢中見不祥事。兩乳被割牙齒墮落。得三鴿鶵一為鷹奪。夫人遂覺兩乳流出。時有侍女聞外人言。求覓王子今猶未得。即入宮中白夫人知。聞已憂惱悲淚盈目。即至王所白言。大王。失我最小所愛之子。王聞是已悲哽而言。苦哉。今日失我愛子。慰喻夫人汝勿憂慼。吾今集諸大臣人民。即共出城分散尋覓。未久之頃。有一大臣。前白王言。聞王子在。其最小者。今猶未見。次第二臣來至王所。懊惱啼泣。即以王子捨身之事具白王知。王及夫人悲不自勝。共至菩薩捨身之地。見其遺骨隨處交橫。悶絕投地都無所知。以水遍灑而得惺悟。是時夫人頭髮蓬亂宛轉于地。如魚處陸。若牛失犢。及王二子悲哀號哭。共收菩薩遺身舍利。為作供養置寶塔中。阿難當知。此即是彼薩埵舍利。我於爾時。雖具煩惱貪瞋癡等。能於地獄餓鬼傍生惡趣之中。隨緣救濟令得出離。何況今時煩惱都盡無復餘習。號天人師具一切智。而不能為一一眾生於險難中代受眾苦。佛告阿難。往昔王子摩訶薩埵。豈異人乎。今此會中我身是也。昔國王者今淨飯父王是也。昔后妃者摩耶夫人是也。昔長子者彌勒是也。昔次子者文殊是也。昔彼虎者今姨母是也。七虎子者大目乾連舍利弗五比丘是也。爾時世尊說是往昔因緣之時。無量阿僧祇人天大眾。皆悉悲喜。同發阿耨多羅三藐三菩提心。先所涌出七寶妙塔。佛攝神力忽然不現<p><b>　　<A NAME="n294"></A>尸毘王救鴿命緣起第二</b><p>佛告諸比丘。我念往昔無量阿僧祇劫。閻浮提中有大國王。名曰尸毘。所都之城號提婆底。地唯沃壤人多豐樂。統領八萬四千小國。后妃采女其數二萬。太子五百。臣佐一萬。王蘊慈行仁恕和平。愛念庶民猶如赤子。是時三十三天帝釋天主。五衰相貌慮將退墮。彼有近臣毘首天子。見是事已白天主言。何故尊儀忽有愁色。帝釋謂言。吾將逝矣。思念世間佛法已滅。諸大菩薩不復出現。我心不知何所歸趣。時毘首天復白天主。今閻浮提有尸毘王。志固精進樂求佛道。當往歸投必脫是難。天帝聞已審為實不。若是菩薩今當試之。乃遣毘首變為一鴿。我化作鷹。逐至王所。求彼救護可驗其誠。毘首白言。今於菩薩正應供養。不宜加苦。無以難事而逼惱也。時天帝釋而說偈曰<p class='lg'>　我本非惡意　　如火試真金<br>　以此驗菩薩　　知為真實不　</p><p>說是偈已。毘首天子。化為一鴿。帝釋作鷹。急逐於後。將為搏取。鴿甚惶怖。飛王腋下求藏避處。鷹立王前乃作人語。今此鴿者是我之食。我甚饑急。願王見還。王曰。吾本誓願當度一切。鴿來依投終不與汝。鷹言。大王。今者愛念一切。若斷我食。命亦不濟。王曰。若與餘肉汝能食不。鷹言。唯新血肉我乃食之。王自念言。害一救一於理不然。唯以我身可能代彼。其餘有命皆自保存。即取利刀自割股肉。持肉與鷹貿此鴿命。鷹言。王為施主。今以身肉。代於鴿者可稱令足。王敕取稱兩頭施盤。挂鉤中央。使其均等。鴿之與肉。各置一處。股肉割盡鴿身尚低。以至臂脅身肉都無。比其鴿形輕猶未等。王自舉身。欲上稱槃。力不相接失足墮地。悶絕無覺。良久乃穌。以勇猛力自責其心。曠大劫來我為身累。循環六趣備縈萬苦。未嘗為福利及有情。今正是時何懈怠耶。爾時大王。作是念已。自強起立置身盤上。心生喜足。得未曾有。是時大地六種震動。諸天宮殿皆悉傾搖。色界諸天住空稱讚。見此菩薩難行苦行。各各悲感淚下如雨。復雨天華而伸供養。時天帝等復還本形。住立王前作如是說。王修苦行功德難量。為希輪王釋梵之位。於三界中欲何所作。王即答曰。我所願者不須世間尊榮之報。以此善根誓求佛道。天帝復言。王今此身痛徹骨髓。寧有悔不。王曰。弗也。我觀汝身甚大艱苦。自云無悔。以何表明王乃誓曰。我從舉心迄至于此。無有少悔如毛髮許。若我所求決定成佛真實不虛得如願者。令吾肢體即當平復。作此誓已頃得如故。諸天世人讚言希有。歡喜踊躍不能自勝。佛告大眾。往昔之時尸毘王者。豈異人乎。我身是也。時彼眾會聞是語已。異口同音咸伸勸請。昔者世尊救度眾行不惜軀命為求大法。法海已滿。法幢已建。法鼓已擊。法炬已然。機熟緣和正得其所。云何捨離一切眾生欲入涅槃而不說法。時梵天王稱讚如來。為求法故嘗捨千頭。佛受請已即時往趣波羅奈國鹿野苑中三轉法輪同觀四諦。三寶於是出現世間<p><b>　　<A NAME="n295"></A>如來分衛緣起第三</b><p>爾時世尊在摩竭國竹林精舍重閣講堂。與阿難陀著衣持缽入城乞食。見有衰老夫婦二人。兩目失明加復貧悴。唯有一子年始七歲。常出乞丐以贍其親。或得新好果蓏飲食。先奉父母。有得硬澀殘觸之物。而自食之。是時阿難念此小兒。雖在幼年而行篤孝。勤意朝夕不失所須。佛分衛訖還歸精舍。食畢洗足敷座而坐。為諸大眾將演經法。阿難叉手前白佛言。適侍世尊入城分衛。見一小兒將盲父母。往來求乞承順孝養。日以為常甚為難得。佛言。阿難。匪惟在家及出家者。皆以孝行而為其先。計其功德不可稱量。所以者何。憶念過去無量劫時。我為童子亦年七歲。以孝順心曾割身肉。以濟父母危急之命。從是以來承此功德。常為天帝及作人王。直至成佛皆因此福。阿難白佛。願聞往因活親之命。其事云何。佛言。阿難。汝當諦聽。吾今為汝分別說之。乃往古世。此閻浮提有一大國。名得叉尸羅。時彼國王名曰提婆。有十太子各領一國。其最小者名曰善住。國界康樂人民熾盛。時彼鄰境有一惡王名曰羅[<a href='javascript:showpic("../fontimg/023523.gif")'>目*侯</a>]。欲來侵掠。搆其兇黨舉師相攻。時善住王兵力不如。乃奔父國避其禍難。王有愛子其名善生。方在髫齔不忍棄遺。將婦抱兒匆遽出境。一路七日得至家邦。一路荒僻經十四程。勉力而負七日之儲。登途慞惶誤涉迂道。方行半路已絕餱糧。累日飢羸相顧殆盡。王作是念事迫計窮。須棄一人可存二命。乃諭夫人攜兒前進。引刃於後欲斫婦身。用活幼兒兼以自濟。善生迴顧見父舉刀。急白王言。勿殺於母。寧割我肉以充其糧。未聞有兒食於母肉。勤誠泣諫母命獲全。是時善生乃白王言。願將身肉以救二親。若割肉時勿令頓盡。漸可取食得延數程。若命絕者肉當臭爛。必為所棄於事無成。是時父母謂善生曰。今為罪行非予本心。何忍舉刀親割汝肉。於是王子先持利刀。自割身肉跪而奉之。王與夫人見是事已。悲啼懊惱久乃能食。經于數朝身肉都盡。未至他國饑急難堪。於骨節間復得少肉。齎之前途用接餘命。時善住王及彼夫人。各以善言慰喻其子。聚首哀戀捨之遂行。爾時王子而作是念。我以身肉濟活親命。願達鄉國身安泰然。以此善根速獲菩提。濟度十方一切群品。使離眾苦證真常樂。發是願時三千世界六種震動。欲色諸天悉皆驚愕。即以天眼觀於世間。乃見菩薩修是孝行。是諸天子於虛空中。合掌稱讚淚墮如雨。時天帝釋化作虎狼。試驗菩薩欲來吞噉。王子自念。此諸猛獸今來食我。唯有餘骨悉皆施之。以歡喜心不生悔惱。是時帝釋還復本形。讚王子言。甚為希有。能以身肉濟活二親。如是孝心無能及也。汝須何願今當說之。我唯志求無上佛道。天帝復言。我今視汝身肉都盡。疲苦難堪。得無悔恨於父母耶。王子答言。若我誠實心無悔恨。決定當來得成佛者。使我身肉倏然如故。作是誓已即得平復。時天帝釋及諸天人。同聲讚言。善哉善哉。佛告阿難。往昔之時善住王者。豈異人乎。今淨飯父王是。王夫人者今摩耶夫人是。昔善生王子者則我身是也<p class='juan'>
菩薩本生鬘論卷第一</p>
</body></html>
