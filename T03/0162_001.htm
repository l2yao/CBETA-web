<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p><p></li><p><b>　　<A NAME="n324"></A>No. 162</b><p class='juan'>
金色王經</p>
<p><span class='byline'>　　　　東魏天竺優婆塞瞿曇般若流支譯</span><br><p>如是我聞。一時婆伽婆。住舍婆提城祇陀樹林給孤獨園。與大比丘眾千二百五十人俱。爾時世尊有多比丘比丘尼優婆塞優婆夷。諸王王等群臣宰相。種種外道。沙門婆羅門。波離婆闍迦。天龍夜叉乾闥婆阿修羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽等。侍衛供養恭敬尊重奉給所須。世尊如是多得淨利。衣食臥具病患醫藥。一切天人受用之物。然佛世尊不染不著猶如蓮華處水無異。勝善名稱普聞世間。一切讚歎<p>爾時世尊如來應正遍知明行足善逝世間解無上士調御丈夫天人師佛世尊。於諸世間天人魔梵沙門婆羅門。知時所宜如應說法。彼所說法初中後善。義善語善。純備清淨鮮白梵行<p>爾時世尊告諸比丘言。諸比丘。若有眾生能知布施施果分報。如我所知施果分報於食食時若初食摶若後食摶。不以少分先捨施已則不自食。離嫉心垢則能捨施。諸比丘。若有眾生不知布施施果分報如我所知施果分報。如是眾生若初食摶若後食摶。不以少分捨用施他而便自食。有嫉心垢則不能施。何以故。諸比丘。過去有王名曰金色。端正殊特容相具足。成就最上勝妙色身。彼金色王。極大富樂有大財寶。多有雜物多受用物。多有錢穀珠及真珠珂寶珊瑚。多有金銀饒生色金。多有象馬多有牛群。多騲馬群充滿欄廄。金色王都名饒金城。王處其中。城東西長量十二由旬。南北之量廣七由旬。人民充滿間無空處安隱豐樂。五十七億村邑聚落人民充滿安隱豐樂。六萬山川皆有大城。城有主者。人民充滿安隱豐樂。彼金色王多有臣眾一萬八千。中宮婇女乃有二萬。彼金色王善知王法依法而行。於彼國法如法為王。彼金色王一切所有。皆能捨施無物不捨。乃至身肉。彼時人壽八萬四千<p>彼金色王復於異時在空閑處。寂靜思惟生如是心。一切商人我當不稅。一切人民我當不賦。時金色王既思惟已詔喚大臣左右內外諸曹百官。如是敕言。自今已後一切人民。一切商人不賦不稅。普閻浮提一切人民放其賦稅。彼金色王以此方便。如法治國乃經多年<p>復於異時有惡星現。應十二年天不降雨。有婆羅門善知相術。善知咒論。知太白等眾星行度。既見惡星占相知已詣金色王。既到王所具為王說。作如是言。天今當知。惡星已出於天不祥。應十二年天不降雨<p>時金色王聞是語已。悲啼泣淚嗚呼嗟歎。作如是言。苦哉我此閻浮提人。苦哉我此閻浮提人。何期我此閻浮提處安隱豐樂多饒人物。未久之間何期空曠無有人民<p>時金色王於須臾間。悲啼止已如是思惟。富人饒財穀食豐長。於十二年能過不死。若貧窮者財物至少。穀食不足。云何存活。彼十二年云何能過。彼金色王如是念已。復更思惟起如是心。我今當集閻浮提中一切穀食聚著一處。一切外舍。一切村落。一切城邑。一切人處國土王處。所有穀食皆悉將來。量知多少一處作倉。閻浮提中一切人民。數知口數計十二年均等與食<p>時金色王如是念已。即喚大臣左右內外諸曹百官。一切關防諸禁伺處。所有主者皆悉來集。如是敕言。卿等皆去閻浮提中所有穀食。一切收撿量知多少。閻浮提中一切外舍。一切村落。一切城邑。一切人處國土王處。所有彼大臣等聞金色王如是敕已。閻浮提中所有穀食。一切收撿量知多少。閻浮提中一切外舍。一切村落。一切城邑。一切人處國土王處。所有穀食皆悉將來一處作倉。然後往到金色王所作如是言。天今當知。閻浮提中一切外舍。一切村落。一切城邑。一切人處國土王處所有穀食。皆已收聚量知多少。閻浮提中一切外舍。一切村落。一切城邑。一切人處國土王處所有穀食。皆已將來一處作倉。天應知時隨意所作。時金色王喚閻浮提善算數人。善知書人。如是敕言。卿今速去閻浮提中一切人民。數知口數從我為首。閻浮提中一切人民。均等與食一切省與<p>彼知算數善知書人。聞金色王如是敕已即爾速去。閻浮提中一切人民。皆悉遍數知口數已。善知書人具作文案謹送奉王<p>時金色王自身為首閻浮提中一切人民。均等與食一切省與。如是乃至到十一年存命不死<p>出十一年經一月日。處處多有男子婦人。若男若女漸漸患飢。何以故穀欲盡故。猶故復有十一月在。處處多有男子婦人。若男若女飢渴欲死<p>當於爾時閻浮提中一切穀食。皆悉已盡倉皆空虛。爾時唯有五升熟飯。可給一人一日之食。供金色王一食食在<p>時有一人過去已經四十劫來行菩薩行。乃至到此娑婆世界。於異林中見兩眾生母子二人共行婬欲。時彼菩薩如是見已。心即歎曰。如是眾生極惡煩惱住其脅中。飲其乳已作如是事。何處更有如是惡法。我今不用如是眾生。不用如是非法眾生。非法欲染邪見惡貪之所覆人。不識父母。不知沙門及婆羅門。不護種姓不敬尊長。不念親舊。我今不用利益如是極惡眾生。菩提之行我今寧當作自利益<p>時彼菩薩既起是心。即向餘處異樹根下。既到彼已依彼樹根。結加趺坐端身正念。時彼菩薩於五取陰。若出若沒隨順觀察。此色集起。此色散滅。如是此受此想此行。此識集起。此識散滅。菩薩如是於五取陰隨順觀察。見此沒已未久之間。所有集法一切散滅。既如是知。以是因緣即時獲得緣覺菩提。得菩提已而說偈言<p class='lg'>　因愛故生苦　　如是應捨愛<br>　當樂於獨處　　猶如犀一角　</p><p>時辟支佛緣覺世尊。如是憶念。我為眾生作利益故多行苦行。無一眾生得我利益。我於今日憐愍眾生為作利益。於何人所受其飲食<p>時辟支佛緣覺世尊。得天眼通清淨過人。普遍觀察閻浮提處。彼辟支佛緣覺世尊。見閻浮提一切食盡。唯金色王一食之食五升飯在。既觀察已起如是心。我今憐愍彼金色王為作利益。我今當往取金色王一食而食。時辟支佛緣覺世尊。即以神通飛空而去。自現其身令人得見。如舍居尼鳥身神通。向金色王饒金城都<p>時金色王住在樓上。五千大臣一切皆見彼辟支佛緣覺世尊。諸大臣中有一大臣。於先遙見彼辟支佛緣覺世尊。在於遠處漸欲來近。如是見已向餘大臣如是說言。君等皆看。君等皆看。於彼遠處有一赤翅舍居尼鳥向此而來。第二大臣看已答言。君當諦觀。彼非赤翅舍居尼鳥。彼是羅剎食力惡鬼。欲來至此食我等力。今來食我。時彼大臣示金色王作如是說。時金色王兩手抹面然後諦觀。諦觀察已語大臣言。大臣當知。彼非赤翅舍居尼鳥。亦非羅剎食力惡鬼。彼是仙人憐愍我故而來至此<p>時辟支佛緣覺世尊。於須臾間到金色王所住樓上。時金色王見辟支佛緣覺世尊。即便起迎頂禮其足。頂禮足已設好敷具勸令就座。彼辟支佛緣覺世尊在座坐已。時金色王向辟支佛緣覺世尊。作如是言。不審仙人何故來此。答言。大王。我今為食故來至此。時金色王既聞是語。即爾悲啼泣淚而言。何期我今如是貧窮。此閻浮提富樂自在我已得之。忽於今者此一仙人不能供給一食好食。爾時彼處有一天女。住在饒金王都城中。向金色王而說偈言<p class='lg'>　何法名為苦　　所謂貧窮是<br>　何苦最為重　　所謂貧窮苦<br>　死苦與貧苦　　二苦等無異<br>　寧當受死苦　　不用貧窮生　</p><p>時金色王聞是說已。詔喚廚宰而問之言。有飯食不。我欲供養此大仙人。廚宰答言。王今應知閻浮提中所有穀食一切皆盡。唯天所食餘一食在。時金色王如是思惟。我若自食我命暫存。若不自食我命速盡。如是念已更異思惟。若我自食猶不免死。若我不食死則俱然。我今不取如是少活。此大仙人清淨持戒。修行善法既來我家。云何令其不得飯食空缽而出。時金色王如是念已。敕語大臣左右內外諸曹百官及眷屬等。而作是言。汝等一切皆當隨喜。此我金色王最後布施。以此善根願閻浮提一切人民。自今已後於當來世永斷貧窮。時金色王如是願已。持一食飯置辟支佛緣覺世尊所持缽中。如是置已授辟支佛緣覺世尊右手掌中<p>時辟支佛緣覺世尊法皆如是。以身示法非口言說。時辟支佛緣覺世尊。受金色王所施食已。即以神通飛空而去<p>時金色王并諸大眾。一切合掌皆悉諦觀目不暫瞬。於是乃至過眼境界。時金色王敕諸大臣左右內外諸曹百官防守門者及眷屬等。作如是言。卿等皆去各到自家飢渴餓死。彼諸大臣至眷屬等。一切皆言。天勝樂時我等一切與天相隨。喜戲遊觀俱共受樂。我今云何能捨天去。時金色王既聞是語。悲啼泣淚手抆淚已。語諸大臣左右內外諸曹百官眷屬等言。卿等皆去各向自家。勿令一切於我宮中飢渴餓死。爾時大臣左右內外諸曹百官至眷屬等。一切悲啼皆悉泣淚手抆淚已。相與前行近金色王。既到王所頭面敬禮金色王足。禮王足已一切合掌向金色王作如是言。隨我多少所作諸惡。唯願大天忍我此事。我於朝日最後見天。如是時間彼辟支佛緣覺世尊受其施食。將向餘處食彼食時。普於四方四雲輪起。涼風吹扇令閻浮提其地皆淨。爾時涼風吹閻浮提。其地淨已中後半日。天雨種種佉陀尼食蒲闍尼食如是色食。所謂飯糗及以熟豆。雨如是等蒲闍那食佉陀尼者。所謂餅根莖葉華果及胡麻等。此佉陀尼如是復有油脂粔[<a href='javascript:showpic("../fontimg/026942.gif")'>如/米</a>]。此佉陀尼稻米末餅。此佉陀尼雨如是等種種食等。時金色王見如是事。心大歡喜踊悅無量善意心生。語諸大臣左右內外諸曹百官至眷屬等。而作是言。卿等當看。卿等當看。朝日如是一食施報得如是果。復有無量餘果報在後必當得。如是訖日從第二日至七日中。復更異雨種種穀等。所謂胡麻。大豆小豆。大麥小麥。江豆豍豆。稻梁米等。七日雨已。如是次第七日雨酥七日雨油。七日雨錢。七日雨疊。復作種種雜雨。復於七日唯雨七寶。所謂金銀。及毘琉璃。私頗知迦。赤色真珠。并雨馬瑙。牟娑羅等如是七寶<p>諸比丘。汝等當知。彼金色王施食因緣。普閻浮提一切人民貧窮永斷<p>汝諸比丘於意云何。彼過去世金色王者。豈異人乎。莫作異觀。何以故。諸比丘。彼過去世金色王者。則我身是。諸比丘。此門如是。汝應善知。如是眾生知布施果布施分報。如我所知施果分報。若初食摶若後食摶。不以少分先捨施已則不自食。離嫉心垢則能捨施。如是眾生不知施果布施分報如我所知施果分報。如是眾生若初食摶若後食摶。不以少分分捨施他而便自食。有嫉心垢故不能施。爾時世尊而說偈言<p class='lg'>　前作善不善　　不失罪福業<br>　親近黠慧者　　不失往來業<br>　聖眾中善語　　不失語言業<br>　知恩報恩人　　不失所作業<br>　善業為端正　　不善為鄙陋<br>　二業皆有報　　必定實得果　</p><p>世尊爾時說是語已。彼諸比丘比丘尼優婆塞優婆夷。天龍夜叉乾闥婆阿修羅伽樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽。一切眾會聞佛所說。皆大歡喜<p class='juan'>
金色王經</p>
<p><b>　　<A NAME="n326"></A>金色王經翻譯記</b><p>釋迦如來。本生無量。且於一時。作金色王。檀行因緣。自致成佛。說施法門。引彼為證。因名此經。為金色王。魏尚書令儀同高公。敦捨之心。往齊金色。為開此門。普示一切。嚴宅上面。出斯妙典。沙門曇林。瞿曇流支。興和四年歲次壬戌。月建在酉。朔次乙未。癸丑日譯。乙卯畢功。三千五百一十四字</body></html>
