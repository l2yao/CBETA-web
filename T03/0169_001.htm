<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p><p></li><p><b>　　<A NAME="n344"></A>No. 169</b><p class='juan'>
佛說月明菩薩經一卷</p>
<p><span class='byline'>　　　　南吳月支國居士支謙譯</span><br><p>聞如是。一時佛在羅閱祇耆闍崛山中。與大比丘眾千二百五十人菩薩萬人俱。是時羅閱祇有大姓豪富家名申日。申日有子字栴羅法(漢言月明)。有清潔之行。佛譬童男故言月明。童男到佛所。前為佛作禮卻坐一面。佛告月明童男。菩薩摩訶薩。在家若作比丘持法施飯食施。常以善意迎逆一切人。心奉持食四願當發意求佛。疾逮得無上正真道。何等為四願。第一願者。願一切人疾逮善權方便。第二願者。願世世與善知識共會。第三願者。願以財寶與一切人共。第四願者。願行二事以法施及飯食。常樂得是行。是為四願。復次月明童男菩薩大士在家若出家。常樂經法施。常以善權迎逆人。意無貪心。正立法中住。奉守禁戒當如法。復有一事。月明童男。若比丘疾病窮厄勤苦當憂。令得安隱給與醫藥。何但醫藥。尚當不惜肌肉。當供養之趣令得愈。復有一事。月明童子。菩薩大士布施終不中疑。何以故。過去阿僧祇劫。復阿僧祇劫都不可計無央數極廣遠。爾時世有佛。名諦念願無上王如來無所著等正覺。示現受身於世間隨所樂具習行為上尊。復有一事。月明童男。爾時諦念願無上王如來至真等正覺。其日現得等正覺相。便變化作無央數身形。隨所喜樂而開導之。使無數人得須陀洹道。無數人得斯陀含道。無數人得阿那含道。無數人得阿羅漢道。無數人得辟支佛道。無數人生四王天上。無數人生忉利天上。無數人生鹽天上。無數人生兜術天上。無數人生尼摩羅天上。無數人生魔天上。無數人生梵天上。無數人受別發無上正真道意。人人皆當過泥洹大道去。爾時諦念願無上王如來無所著等正覺。於是教授現身一日所度盡已。便般泥洹。般泥洹後其法留止二十億千歲。其數欲盡最後五十歲中。比丘多不復信深經。多喜淺事。經法於是稍稍未盡。爾時閻浮利國有王名智力。常修行佛三事。何等三事。一者常護佛深法。二者受行佛深法。三者諦信佛深法。爾時世有比丘字浮曇末(漢言至誠意)。常行三事。何等為三事。一者常持是三昧。二者常護是三昧。三者常誦是三昧。加有八事。常行慈心。常行哀心。常行悲心。常行護心。常行黠慧心。常行答問心。常行喜踊心。常行第一心。以是便具降九十六種道。悉覽知一一深法不復疑。至誠意比丘與智力王有親理。為王所尊敬。國人愛重亦爾。王欲見是比丘無有厭極。時聽是比丘說經法無有厭足。時欲禮是比丘無有厭足。時是比丘髀上生大惡瘡。國中醫藥所不能愈。王愁大悲即為淚出。時二萬夫人俱亦皆同時悲念是比丘。於時王臥出夢中有天人來語王言。若欲愈是至誠意比丘病者。當得生人肉血飲食之即愈矣。王寤驚悸不樂。念是比丘病重乃須彼藥法所難得。敕問臣下何從得生人血肉。時王第一太子字若羅衛(漢言智止)。智止白王。王莫悲莫愁莫憂。人之血肉最為賤微。世人所重道無所違。王答太子。善哉善哉。太子默然還入齋室持刀割髀取肉及血。持送與比丘。比丘得服之。瘡即除愈身得安隱。王聞比丘已得除愈。大歡喜悅懌不能自勝。意存比丘不復念太子痛。持是歡喜各有至心。太子亦自平復。便舉國財寶賜與太子。太子以偈答王曰<p class='lg'>　與血肉安隱施　　割血肉施與人<br>　即得愈無復恐　　是供養佛所譽<br>　德中德最安隱　　未來當作佛者<br>　斷貪婬去瞋恚　　一切人皆除愈　</p><p>佛告月明童男。爾時至誠意比丘者。提和竭羅佛是。爾時智力王者。今彌勒菩薩是。時智止太子我身是。如來無所著等正覺。饒益於世間不可計量。積累功德欲度一切故。菩薩大士行皆如是。若善男子善女人欲求度世苦者。當發無上正真道意誦習是三昧。佛說經已。莫不歡喜作願而去<p class='juan'>
佛說月明菩薩經</p>
</body></html>
