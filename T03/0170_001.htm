<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p><b>　　<A NAME="n346"></A>No. 170</b><p class='juan'>
佛說德光太子經</p>
<p><span class='byline'>　　　　西晉月氏國三藏竺法護譯</span><br><p>聞如是。一時佛在王舍城靈鳥頂山。與大比丘眾千二百五十菩薩五百人俱。爾時賢者賴吒和羅。止頓舍衛國盡夏三月。更新具衣缽著其被服。與百新學比丘俱。所作已辦共遊諸國。往詣王舍大城靈鳥頂山。於是賢者賴吒和羅行到佛所。稽首佛足卻住一面。賴吒和羅問世尊言。菩薩大士奉行何等。得一切奇特功德之法。致無動畏之慧超異之智。發遣辯才光明徹照。入一切智教授眾生。令得解脫斷於狐疑。以善權方便示一切智。言行相應所問諸佛常以巧便得諸佛意。一切所聞法皆能受持疾逮一切智。爾時賢者賴吒和羅以偈讚歎。問佛而說頌曰<p class='lg'>　云何菩薩滿所行　　何謂所作而審諦<br>　具足智慧功德願　　今人中尊解說是<br>　紫磨金色妙身體　　為人中尊積上德<br>　救濟擁護於眾生　　願佛解說無上行<br>　為如何得無盡智　　無量總持上覺道<br>　云何致得平等行　　解決眾人之狐疑<br>　無數億劫樂生死　　其意終不有穢厭<br>　己見無數勤苦人　　善權教授令開解<br>　淨其佛國眷屬具　　光明壽命眾亦爾<br>　一切所云為寂寞　　唯願世尊說上行<br>　降魔官屬斷諸見　　脫於愛欲度想行<br>　云何講說經法義　　願佛解說諸實行<br>　端正殊好辯才足　　為眾人說柔軟音<br>　飽滿世間如時雨　　願佛解說諸覺行<br>　所說微妙如羯隨　　梵聲無疑明慧音<br>　眾會渴仰於經法　　便以甘露飽一切<br>　若有欲學尊佛道　　當勤精進志法行<br>　如來所講悉平等　　唯願法王以時說<br>　我欲聽說正真道　　佛天中天知我意<br>　今我不敢擾世尊　　唯願善說無上行　</p><p>佛告賴吒和羅。善哉善哉。乃問如來如此之義。多所哀念多所安隱。愍傷諸天及世間人。乃為當來諸菩薩施令得護行。賴吒和羅。諦聽善思念之。當為汝說。賴吒和羅言。唯然世尊。願樂欲聞。佛言。賴吒和羅。菩薩有四事法得清淨行。何等為四一者行平等心而無諛諂。二者等心於一切。三者解了空行。四者如口所言身行亦爾。是為四事法。菩薩疾得清淨行<p>佛告賴吒和羅。菩薩復有四事法得安隱勸進。何等為四。一者得總持。二者得善知識。三者得法忍。四者於戒清淨所行平等。是為四事法<p>佛告賴吒和羅。菩薩復有四事法入於塵勞勸悅生死法。何等為四。一者菩薩示現佛身入於生死。勸諸起滅者令得喜悅法。二者為說柔順之法。三者所有無所愛惜。四者得不起法忍。是為四事法<p>佛告賴吒和羅。菩薩復有四事法無所愛著。何等為四。一者菩薩不當著家居舍宅。二者出家菩薩不當貪財利。三者菩薩不求諸功德報。四者菩薩不當惜身命。是為四事法<p>佛告賴吒和羅。菩薩復有四事法於法無厭足。何等為四。一者於戒無所缺減。二者習閑居野處。三者奉四賢聖之行。四者得博聞。是為四事法<p>佛告賴吒和羅。菩薩有四事法而得無念普有所入。何等為四。一者令生善處常值佛世。二者聽受尊長教而無諛諂。三者樂受教命其心不著財利。四者得辯才入深法要。是為四事法<p>佛告賴吒和羅。菩薩有四事法得清淨行。何等為四。一者為菩薩行無傷害意於人。二者棄捐諛諂邪偽之行樂在閑居。三者一切所有施而不惜不望其報。四者晝夜常志求法見說法者不求其短。是為四事法。菩薩摩訶薩得清淨行。佛爾時說偈言<p class='lg'>　其心不著塵垢法　　即便無有惡瑕穢<br>　志意不厭教論法　　則能令致無上道<br>　雖遇不賢常一心　　普入邪行惡道本<br>　出家學道無所惜　　在於山間欲解脫<br>　閑居寂寞無所起　　其心不著財利色<br>　捐棄軀體不惜命　　行如師子無所畏<br>　心得歡悅知厭足　　譬如飛鳥無所畏<br>　一切世間無有常　　志求佛道大慧行<br>　常樂獨處譬如犀　　無有恐畏如師子<br>　心不怖懅無麤志　　若得供養無增損<br>　捐去邪語及惡見　　智了大行志解道<br>　我為世間一切護　　意為善權無放逸<br>　意善持戒為眾道　　心不亂著諸恩愛<br>　謹順正行如救火　　常求世尊上妙行<br>　已脫於空無有想　　種種具足審寂寞<br>　所住靜然智慧明　　得甘露味常歡悅<br>　假使得佛覺道意　　常為清淨無疑難<br>　總持辯才一其心　　忍一切苦不想報<br>　若有菩薩聞是行　　欲求佛道當歡喜<br>　常志精進離懈怠　　了穢無知意不害　</p><p>佛告賴吒和羅。菩薩有四事法自墮落。何等為四。一者菩薩憍慢而不恭敬為自墮落。二者菩薩作無反復習於諛諂為自墮落。三者菩薩求供養貪利為自墮落。四者菩薩<span class='corr'>佞</span>諂邪行求於供養為自墮落。是為四事法菩薩為自墮落<p>佛告賴吒和羅。菩薩有四事法墮邪塹。何等為四。一者懈怠為墮塹法。二者無淨信。三者起想。四者見得供養者有嫉妒心。是為菩薩四事墮邪塹法<p>佛告賴吒和羅。菩薩不當習四事法。何等為四。一者菩薩不當與諸邪見人相習。二者菩薩不當與誹謗正法之人相習行。三者菩薩不當與惡知識相習。四者菩薩不當與貪衣食人相習。是為四事法<p>佛告賴吒和羅。菩薩有四事法得苦痛之罪。何等為四。一者以智慧自貢高懷憎嫉意。二者心不歡悅無清淨行。三者不能忍辱但欲貪他人財物。四者謂有我人著法。是為四事法菩薩得苦痛之罪<p>佛告賴吒和羅。菩薩復有四事自縛。何等為四。一者菩薩喜輕慢於人是為自縛。二者菩薩行世間巧便起賈作治生想是為自縛。三者菩薩意不受法慧為放逸行是為自縛。四者菩薩縛意住種姓是為自縛。是為四事佛告賴吒和羅。後當來世學菩薩道者。當有是諸瑕穢無行人。當供養諸無行者諛諂人。當供養諸諛諂者。有無智人當供養諸無智者。貪求衣食無有直心。嫉妒種姓諛諂懷邪無質朴心。欺諸尊長及諸家室。用供養故。還相誹謗意貪財利。入諸郡國不念說法。以開解人亦為善權。於眾人無智慧意自以為智。見他人智慧為善師。便輕慢之。設有無行者為破壞之器。還相求長短捨精進行。為無智懈怠。不多念智慧還相壞法。別離眾會共結怨害轉共諍鬥。謂他無行我承法教。不奉禁戒不欲聞法不行精進。生於貧窶之中在窮厄之家。行作沙門但憂求財利。其所在處不能得安。何況亂志。一心雖行佛功德續貪著家室之利。自謂我為沙門也。佛言。我不謂是輩之人為行菩薩法。如是等人百千劫中不能得柔順法忍。何況欲得佛慧正覺之行。佛言。賴吒和羅。我不但謂是輩之人墮三道塹。亦復當墮八惡之處。何等為八。一者生在邊地。二者墮貧窮家。三者所生之處面目醜惡。四者生於邪惡反善之家。五者生與惡知識會。六者多疾病。七者所生處壽命短。八者橫死。是為菩薩八惡事墮於邪塹。所以者何。賴吒和羅。我不以口言作願以為菩薩。不以偽亂之人為清淨行。不以諛諂為菩薩行。不以貪著衣食為供養佛。不謂貢高者為清淨智慧。不以自見慧行為斷疑垢。我不謂嫉妒者有清淨意。不謂多貪求者而得總持。不謂不見誠諦之德而有罣礙當得生善處。不謂貪種姓著色者當得清淨身。我不謂想行者當得佛定意。我不謂非至誠行者當得清淨也。我不謂憍慢者當得清潔意。我不謂非知厭足者當好法也。我不謂貪身命者為志求法。佛言。賴吒和羅。我不怨責外六師也。責此輩愚人劇於外六師。所以者何。所言各異所行不同。為欺諸天及世間人。佛於是說偈言<p class='lg'>　無智憒亂為放逸　　輕慢無敬多貪求<br>　與塵垢會起欲想　　是輩之人去道遠<br>　貪求供養懈怠增　　以無精進失淨信<br>　便壞淨行亡正戒　　犯禁法者失善道<br>　生於貧家作沙門　　在窮厄中求供養<br>　譬如有人窮無物　　從他債望求財產<br>　貪供養故在閑居　　在於彼住欲自達<br>　得神通智辯才具　　棄捐家室受所有<br>　不見道住隨亂行　　生於貧窮卑賤家<br>　在醜惡中無力勢　　墮於貢高愚癡地<br>　作卑賤者無名德　　意貪財利為放逸<br>　後即生於大惡處　　億劫之中無善跡<br>　假使於道無貪利　　諸天人民悉得佛<br>　隨藍之風不動人　　用供養故不自成<br>　無有功德仰於人　　無精進意失善行<br>　為壞亂教不承法　　不能逮得慧道意<br>　以至誠利致佛法　　終不失行如道意<br>　志願甚堅常清淨　　所奉如應則為道<br>　我求佛故無所惜　　及施身命索經法<br>　是輩捨法不精進　　以於道法失句義<br>　有大燈明無能見　　我本求索善義說<br>　適聞所教即奉行　　斷絕一切諸愛欲<br>　已聞種種佛法教　　不能究竟一法句<br>　非法行者何得道　　譬如示盲之道徑　</p><p>佛告賴吒和羅。乃往過去無央數劫。長遠不可計無量不可思議。爾時有佛。號吉義如來無所著等正覺。在世間教授。佛天中天。時有國王名頞真無。佛言。賴吒和羅。其頞真無國王典主閻浮利天下。廣長六十四萬里。時閻浮利有二萬大城有億千家。其頞真無王有大城名寶照明。王所治處。其城長四百八十里。廣二百八十里。以七寶為城。南北出有八道。所作審諦具足。爾時人壽十億那術歲<p>佛告賴吒和羅。其王頞真無有子名曰德光。端正殊好威神妙絕。初始生時自然有千藏出皆有七寶。一一藏中自然有諸國王寶。其七寶高八丈。德光適生一切閻浮利人皆大歡喜。拘閉牢獄皆得解脫。其德光太子適生七日之中。無智不博道俗悉具。佛語賴吒和羅。於時淨居諸天。中夜時來到德光太子所語之言。太子。不當為放逸之行。於是德光太子從是已來具足萬歲之中。初不睡眠亦不調戲。初不歌舞未曾作樂。亦不行來不出遊觀。未曾貪身亦不念歌舞伎樂。不貪財利不念家居。不著郡國亦無所求。一切所有無所愛惜。如立一心常在獨處。以寂諸難得意少有。無生不死者。身命不可保不相敬重。天下恩愛會當別離。無有作導師者。亂法犯罪憂怖恐懼。凡夫之土不知厭足。以愚癡力常喜諍鬥。我今者為墮無行之中。我欲默然無為。彼時太子獨處閑居無放逸意。遠諸愛欲為等心行。佛語賴吒和羅。時王頞真無他域之中。有一大城名樂施財。為德光太子造南北行有八重。八百交道。以七寶為城。其城七重以七寶為帳。皆以白珠而瓔珞之。一切諸欄楯間有八萬寶柱。一切諸寶柱各有六萬寶繩互相交繫。一切諸寶繩。各有千四百億帶係。若有風吹展轉相揩。出百千伎樂之音聲。一切諸欄楯前各有五百釆女。善鼓音樂皆工歌舞。得第一伎所作具足。能歡悅一切天下諸國人王。以是供給德光太子。王告諸釆女曰汝等捨諸因緣晝夜作諸伎樂以樂太子。令可其意無得使見不善之事。一切欄楯邊置諸施具。飢者與飯。渴者與漿欲得車馬者與之。欲得衣服華香坐具舍宅燈火。隨其所求供養。具金銀明月珠琉璃水精象馬。一切諸七寶瓔珞以給天下。其城中央。為德光太子作七寶宮殿八重交露。彼一講堂上有四億床座以給太子。城中有園觀生花樹寶樹。其樹常生悉遍覆蓋。佛語賴吒和羅。其園觀中央有七寶浴池。以四寶金銀水精琉<span class='corr'>璃</span>為欄楯。中有八百師子之頭。其水由中入浴池。其浴池中復有八百師子頭。池水從中流出。池中常生四種花。青蓮花紅蓮花白蓮花黃蓮花。周匝有寶樹其樹皆有花實。其浴池邊復有八百莊飾寶樹。一切諸寶樹間各復有十二寶樹。各以八十八寶縷轉相連結。風起吹樹轉相敲。概出百千種音聲。諸浴池上皆有七寶交露帳。德光太子在其中浴。其講堂上有四十億七寶床座。各敷五百坐具。其中央敷一大七寶座。敷八十億妙衣以為坐具。座高五丈六尺。德光太子在其上坐。一切諸床座下各有香爐。晝夜三反火燒蜜香。布諸好花以寶覆蓋垂金色蓮花。殿上有明月珠帳垂八萬明月珠。出其光明普有所照。一切諸樹上皆懸諸幡蓋。一切諸園觀中各有九萬朋月珠。其一珠光明照四十里普遍佛國。佛語賴吒和羅。其園觀中有鸚鵡鸕鶿拘耆孔雀。鴈鳥鴛鴦鳩那羅鳥鶡鵯鳥諸耆域鳥。皆共悲鳴有種種音聲。以樂德光太子。常作五百味供具。爾時一切房室中有五百童男。限年十六以上二十已還皆悉童男。都於諸國採擇得是諸童男。將入彼城皆悉巧黠無所不能。皆知天下諸所作為。復將八十億童女在其城中。端正姝好年十六已上限至二十。皆工歌舞。能令男子歡悅。其所語柔軟工談言語常如應時。不長亦不短。不肥亦不瘦。不白亦不黑。口出優缽花香。身出栴檀香。皆如天上玉女悉共同心。皆悉圍遶德光太子鼓樂絃歌。於是德光太子心念言。我今自然得大怨家。眾亂我清白之法。我今當作無所惜之行。於是太子愁憂不樂。譬如有人所見拘繫心無所樂。德光太子亦如是也。見諸釆女伎樂意無放逸。亦不以為奇特。亦不貪其城郭。亦不著車乘。彼具足於千歲中未曾愛色。想亦不想。聲香味細滑皆除諸想。常專志一心念言。此為是我怨家之眾。我何持出是怨家中去。而得解脫為無放逸行。爾時諸釆女白王頞真無。太子。不聽歌舞愁憂不樂。佛語賴吒和羅。時王頞真無與八萬小王俱。往詣德光太子所。悲泣淚出愁憂不樂感絕[<a href='javascript:showpic("../fontimg/037912.gif")'>跳-兆+辟</a>]地。侍者即共扶持王令起住。為太子說偈言<p class='lg'>　願子且觀我諸寶　　子初生時自然出<br>　誰嬈汝者今語我　　吾當重罪誅罰之<br>　今且觀是如天上　　我從子意之所欲<br>　今者太子有何乏　　我能隨意令子得<br>　視是諸欲淨好目　　諸釆女俱鼓樂聲<br>　與共娛樂除其憂　　悉工鼓音常喜笑<br>　汝當聽是好音聲　　所鼓伎樂相和悲<br>　今正是意娛樂時　　其池水中有蓮華<br>　園觀中有華葉實　　種種妙好無亂穢<br>　觀是第一自在智　　可以喜樂一哀我<br>　入池中洒自恣樂　　中有蓮華青黃白<br>　種種紅花光覺人　　今子觀是何不樂<br>　鸕鶿鸚鵡拘耆鶴　　拘那耆匐哀鸞聲<br>　諸香白花譬如雪　　孰聞是音不歡悅<br>　明月講堂平等力　　黃金琉璃為欄楯<br>　諸所珍寶最妙好　　諸樹音聲出那術<br>　欄楯邊施用汝故　　眾千釆女鼓吹音<br>　亦聞玉女歌樂聲　　子意何念而不悅<br>　今太子等美姝好　　可以娛樂聽我言<br>　父母住此目淚出　　子豈無哀愍我等　</p><p>爾時德光太子。以偈答王言<p class='lg'>　彼持功德者　　離諸惡見言<br>　我以厭苦樂　　不貪無利欲<br>　皆見於五道　　生死諸人民<br>　今當說解脫　　父王聽我言<br>　無有觸嬈我　　今吾當何說<br>　我不貪於欲　　云何樂歌舞<br>　一切諸愛欲　　我視如怨家<br>　塵勞諸貪愛　　隨人著五道<br>　是諸釆女輩　　無覺癡樂之<br>　為是諸魔事　　隨人大繫縛<br>　諸聖賢道士　　常不讚歎是<br>　習此愛欲者　　為種因緣根<br>　是釆女身體　　皮革如裹連<br>　筋骨相搘拄　　如幻無正利<br>　譬若如畫瓶　　中盛滿不淨<br>　譬如在塚間　　云何當樂此<br>　所鼓音樂聲　　無有亦無受<br>　一切樂無諦　　了此為不惑<br>　若習於想念　　便即失一心<br>　隨塵勞音者　　譬如癡老人<br>　一切諸有樹　　或有熾盛時<br>　亦不可常得　　或有無樂時<br>　其果無有常　　亦不常著樹<br>　我以了如是　　豈當戲短命<br>　父母不可保　　及兄弟妻婦<br>　親里亦如是　　臨終不自在<br>　一切諸所有　　如草上之露<br>　不當縱其心　　自恣為放逸<br>　是意不可滿　　譬若如大海<br>　恩愛甚廣大　　已得復重索<br>　眾人貪欲故　　各各而懈廢<br>　無能缺減者　　譬如須彌山<br>　人以意為本　　身命過去疾<br>　譬如河水流　　適合便復別<br>　盡壞不久立　　譬若如電現<br>　貪著三界欲　　則為無智黠<br>　諸天來語我　　無得為放逸<br>　為菩薩行者　　不貪諸所有<br>　願欲得佛道　　哀念眾人民<br>　非以淫欲行　　可以致佛道<br>　其有受貪欲　　為心意作奴<br>　便為自壞敗　　不得立功德<br>　我終不受欲　　亦無起瞋恚<br>　如鳥墮羅網　　云何得自在<br>　現於惡思想　　為還自縛身<br>　意不得自在　　為無利空聚<br>　貪是恐懼身　　譬如毒樹花<br>　何所是人尊　　謂度駃水者<br>　觀視諸人民　　流墮惡道者<br>　為諍空無句　　興起諸邪見<br>　王當知我意　　欲度脫此輩<br>　不貪積慢法　　疾得度無極<br>　覺諸睡臥者　　療治於疾疫<br>　為除去憂患　　令立歡悅跡<br>　欲脫三千世　　縛著音響者<br>　為說善經義　　飽滿久貧窮<br>　調諸不成者　　拔出於惡道<br>　施盲得眼目　　令聾者得聽<br>　為造解脫燈　　立智慧神通<br>　令諸三界人　　得三忍平等<br>　為作慈哀雨　　度諸雲霧岸<br>　為一切眾人　　現其光明焰<br>　便持善覺意　　令脫得蔭涼<br>　為雨諸醫藥　　皆令得安隱<br>　念是已父王　　即便坐一心<br>　吾於一切欲　　無復志願求<br>　但欲索佛道　　用哀眾人故<br>　於諸有貪欲　　無復有志願<br>　孰有智黠人　　樂在於是中<br>　云何犯禁忌　　令人意迷亂<br>　若因貪愛色　　為墮大惡道<br>　孰行佛道者　　當復為放逸<br>　人皆隨水流　　我當今逆流<br>　不可以言說　　而致得佛道<br>　當放慈哀光　　照於一切人<br>　我不貪愛欲　　不縛著財物<br>　我今願父王　　不如與眾還<br>　我欲棄眾會　　及一切郡國<br>　人多求可意　　從是致疾病<br>　制意不放逸　　勝得億郡國<br>　不可在愛欲　　而致得佛道<br>　若欲得無上　　安隱快樂句<br>　當詣大山中　　在樹下而坐<br>　習在於閑居　　可得尊覺道　</p><p>佛告賴吒和羅。爾時德光太子於講堂上。與諸放逸者俱其心穢厭之時。太子作三品行。何等為三。一者住立。二者經行。三者坐禪。棄捐睡臥具足上行已得八住。時太子夜半聞虛空中聲。淨居諸天嗟歎佛功德廣普具足及歎法眾。德光太子聞已衣毛為豎。即而墮淚愁憂不樂。叉手以偈問諸天言<p class='lg'>　我在厄難中　　諸天願哀我<br>　今且住聽言　　我欲有所問<br>　行在虛空中　　為歎誰功德<br>　我聞其音聲　　其心為悲喜　</p><p>佛告賴吒和羅。爾時諸天為王太子德光。說偈言<p class='lg'>　今世間有佛　　太子不聞耶<br>　佛號曰吉義　　救濟兼擁護<br>　奉行諸善本　　開化尊功德<br>　眾僧以學問　　有億那術千　</p><p>德光太子。以偈問諸天言<p class='lg'>　我儻見世尊　　云何知是佛<br>　願說慈功德　　欲知於正覺<br>　假使往見佛　　當問道如何<br>　菩薩行何法　　得為一切護　</p><p>於是諸天。為德光太子。說偈言<p class='lg'>　顛髮軟妙好　　英殊如右旋<br>　其頂相威神　　好譬如山巔<br>　眉間相光明　　威曜若日出<br>　生妙如右旋　　色好白如雪<br>　覺意為清淨　　目為紺青色<br>　人中尊天子　　顏色端正好<br>　面目常和悅　　放億無量光<br>　普遍三千國　　消滅諸惡道<br>　佛口中牙齒　　悉平等清淨<br>　鮮潔如拘文　　明如好樹光<br>　無亂兩二十　　合為是四十<br>　口中舌妙好　　還自覆其面<br>　口所說妙言　　令人意歡悅<br>　常無諸諛諂　　梵音甚清淨<br>　佛之所講說　　勝百千音樂<br>　除寂諸狐疑　　令人得利悅<br>　種種德無乏　　善權決道義<br>　已解黠法花　　為百千瓔珞<br>　其地之音聲　　為出天伎樂<br>　譬如天音響　　佛語亦如是<br>　真陀羅鶡鵯　　拘耆及鴛鴦<br>　鴈鶴及鸕鶿　　鳩那羅問言<br>　其音為如梵　　柔軟甚和悅<br>　無諂無有短　　覺了一切義<br>　英儒而懸絕　　可諸智者意<br>　清淨離誹謗　　無有諸想願<br>　善施行德義　　不聞作瑕穢<br>　彼法行正覺　　言功德如是<br>　世尊之身體　　皆有種種色<br>　手臂長出膝　　七合皆為滿<br>　其指纖長好　　有若干妙絕<br>　紫磨金色體　　心如明月珠<br>　著身毛軟好　　上向如右旋<br>　齊圓如隆起　　馬藏寂不現<br>　足下安平趾　　其下有相輪<br>　佛膝中政好　　平等種種色<br>　經行如龍王　　為如師子步<br>　行時默低頭　　諸根悉清淨<br>　若人散花者　　變成為花蓋<br>　有增無減時　　是為佛正法<br>　若得利無利　　勤苦與安樂<br>　嗟歎及誹謗　　其心無增減<br>　譬若如蓮花　　不著於泥水<br>　正師子如是　　無有與等者　</p><p>佛告賴吒和羅。爾時國王太子德光聞嗟歎佛功德及法比丘僧。踊躍歡喜。譬如貧窮飢凍之人得伏匿寶藏其人歡喜。譬如盲人得眼目。若如牢獄繫囚得解脫其人歡喜。王太子德光。聞嗟歎佛功德及法比丘僧。欣喜如是。於是國王太子德光念言。如今聞佛威神證明經法。眾僧具足尊行無缺。在於生死為反邪行。凡夫之士多無反復。貪身自見非是正行。為居家多瑕穢。習著欲者當墮苦痛。放逸行者智士所離。愚癡為闇瞑。當於其中為作平等燈明。人意難調。名色甚深六入無厭。不斷諸習當遇苦毒。痛痒不安恩愛為根檔杻械諸受難捨。與有共合長為怨會。生死難斷為人多眾事憒鬧。疾迷亂身不堅固。會當歸死樂少憂多佛法為第一安。不可以塵勞之行貪欲放逸之心而得立功德行。今我在愚癡之中不得一心定意。不可以樂生死意。與惡人會嚴治善道。何況乃欲得無上正真道。我寧可從高樓上東向自投。莫使我諸家眷屬於門中作罣礙。使吾不得出也<p>佛告賴吒和羅。爾時國王太子德光向彼吉義如來無所著等正覺。自投口說是言。假使世尊有一切智能悉普見者。今天中天當念救我。於是吉義如來無所著等正覺。申右臂放手光明照德光太子。其光明中有自然百千葉蓮花大如車輪。其蓮花出億百千光明皆普徹照。於是德光太子即住此蓮花上。欲往詣吉義如來無所著等正覺所。遙叉手作禮三反自歸。爾時吉義如來迴光還照。於是太子尋光去至佛所。稽首佛足。見世尊諸根寂定。爾時德光太子以偈讚吉義如來。而說頌曰<p class='lg'>　吾不久睹醫王名　　今者輒得見於佛<br>　云何立在瑕穢行　　皆能致得一切法<br>　我向者夜中半時　　從諸天聞佛無想<br>　適聞愁憂無復樂　　何所是人無放逸<br>　其失道者示正路　　諸無眼目得等視<br>　今願為我現大道　　慈哀療疾使信淨<br>　令眾貧窮得富樂　　拘閉牢獄得解脫<br>　斷吾狐疑除諸結　　唯願解說其道行<br>　為吾現正離外道　　於闇瞑中作燈明<br>　為諸傷害除垢穢　　願大醫王斷吾疑<br>　願度脫我生死道　　斷絕去吾諸所愛<br>　令得超度愁憂海　　及以八道入大乘<br>　今壽命短法命盡　　多有妨廢功德行<br>　無福之人不如願　　今吾適開願解疑<br>　今聞導師唯決要　　云何菩薩為放逸<br>　能奉行佛尊妙道　　度脫人民生死惱　</p><p>佛告賴吒和羅。爾時吉義如來知德光太子心所念。方廣為解說諸菩薩行。德光太子聞彼佛所說。即得無盡總持門。逮五神通即踊在虛空化作妙花。以散吉義如來上。爾時頞真無王。明旦聞太子宮中婇女啼泣聲面。即為變便往到太子宮中。問何故啼泣。諸釆女答言。德光太子不現不知所在。於是王頞真無聞太子不現即便[<a href='javascript:showpic("../fontimg/037912.gif")'>跳-兆+辟</a>]地。與數千眾俱而舉聲啼泣。爾時城神來到其舍。告王頞真無言。大王無得啼泣愁憂。太子東去往見吉義如來。稽首作禮跪拜承事。王頞真無聞神語聲。與諸眷屬大臣。及太子後宮婇女。及八十四億那術百千人。東出往詣吉義如來所。稽首佛足卻住一面。佛語賴吒和羅。爾時吉義如來知國王頞真無意。即為如應說法。令一切眾皆得不退轉無上正真道。於是王太子德光白吉義佛。願佛受我清淨飯食請施。佛即默然受之。德光太子語父母及諸眷屬。今願仁者。勸助城郭莊飾瓔珞以奉如來。不當有貪心有所惜也。應時皆同心勸助放心布施。於是王太子德光及眷屬共奉吉義如來莊飾瓔珞宮殿城郭心無遺惜。日作五百種味以供養佛及比丘僧。為一切比丘以赤旃檀香及七寶為房室。以摩尼為經行處。於上作珍寶交露帳幔。南北各有花樹行列。邊有浴池中生優缽花。其邊際清淨無垢。其花有百千葉設百千座。一一比丘各有是具。爾時德光太子令諸比丘不憂衣服。亦不想他比丘獨得衣被。彼於是億歲中未曾睡臥。不念所愛不貪其身。供養於佛所念無異。爾時未曾有想念於欲亦無諍亂。心無所害不貪於國。一切無所愛惜。不貪身命內外無所著。於是聞佛所說法。皆悉受持不重問如來。初不沐浴亦不洗足。亦不以香塗身。不起疲厭之意。亦未曾坐。除其飲食左右。吉義如來般泥曰已後。即為造起赤旃檀塔寺。於百千歲供養。所可闍維如來處。以一切天下諸花諸香擣香雜香伎樂以為供養。起九十四億塔。皆用七寶珍琦之物。以為帳幔覆蓋其上。各以五百七寶蓋供養諸塔。及百千伎樂一切閻浮利諸花寶樹用供養塔。各然百千燈。一一所然油其價百千。及散一切香花。如是之比具足供養億歲中。然後德光太子棄家學道作沙門。著三法衣常行分衛。初不豫世事亦不睡臥。了無衣食之心。具足四億歲中常惠法施。未曾計有我。亦不疑他人。何況求供養。亦無生死語。為眾說法不勸令生天上。學是行以。教授一切人及中宮眷屬使為沙門。佛語賴吒和羅。爾時淨居諸天心念言。德光太子教授一切人皆令作沙門。我等於是亦當作行供事三寶。由是三寶得立而不斷絕。其吉義如來般泥洹已後。其法住至于六十四億歲。皆是德光比丘所擁護。其德光太子如是之比供養九十四億那術百千佛<p>佛告賴吒和羅。汝知爾時國王頞真無不。答言不及。佛言。則無量壽如來是。汝知爾時德光太子不。答言不及。則吾身是也。爾時城神者。則無怒覺如來是。佛語賴吒和羅。用是故菩薩大士欲得無上正真道最正覺者。當學德光太子之行寂寞之教。捐捨恩愛。無放逸之行。我求無上正真道時。所行勤苦精進乃如是。是輩無行者貪著衣食愁思無懈。用供養故。自遠佛法所學無益。污亂沙門壞菩薩法。恣其身口意妄造所願捨其本行。貪衣被床臥具病瘦醫藥。無有慚愧之心。不樂政行學無常之法。不奉尊教遠離佛行。於道自棄意不樂解脫行。佛語賴吒和羅。以是故。聞此法已。當覺了之棄惡知識。莫與無行者相隨。棄諸貪欲。佛爾時說偈言<p class='lg'>　學道貪利及飲食　　即為不樂十力行<br>　棄捐於佛百德教　　用利供養墮他家<br>　剛強弊惡無慚愧　　自放恣墮諸貪會<br>　為起塵勞墮邪行　　便自說言我德行<br>　身在閑居遊於城　　利供養故作恣行<br>　遠於解脫空去地　　以故當棄離諸有<br>　為不敬佛及正法　　遠離眾僧諸功德<br>　棄捐善道墮三惡　　為失八百諸尊行<br>　若有聞說是經者　　審淨其意常精進<br>　無數億劫佛難值　　當用是故如法行<br>　其說得佛大乘者　　常思念是功德句<br>　念已審爾一心住　　當得無礙安隱道<br>　常立賢聖習觀德　　意念厭足自制心<br>　汝等勿得捐善場　　當墮五道如癡人<br>　習閑居止常精進　　住莫自輕勿易他<br>　訶教己身寂其心　　我本奉億佛教誡<br>　不惜身命意質朴　　精進於法行恭敬<br>　我故常說此言誨　　行是已後道不難<br>　聞是若喜大乘者　　不能精進不樂聽<br>　其有智者樂此言　　後當棄惡及怨結　</p><p>佛告賴吒和羅。若有菩薩行五度無極。不如學是經奉行順教。彼之功德百倍不及學此經者。說此經時三十那術天及人。發無上正真道意。皆得立不退轉地。七千比丘得無起忍漏盡意解。於是賢者賴吒和羅白佛言。是經名為何等。云何奉行。佛告賴吒和羅。是經名為離癡願行清淨。當學當持正士所樂。決菩薩行具足諸義。佛說如是。賴吒和羅諸天世間人民龍鬼神等。皆大歡喜。起前為佛作禮而去<p class='juan'>
佛說德光太子經</p>
</body></html>
