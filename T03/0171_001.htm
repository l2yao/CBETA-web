<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p><p></li><p><b>　　<A NAME="n348"></A>No. 171</b><p class='juan'>
太子須大拏經</p>
<p><span class='byline'>　　　　西秦沙門聖堅奉　詔譯</span><br><p>聞如是。一時佛在舍衛國祇洹阿難邠坻阿藍。時與無央數比丘比丘尼優婆塞優婆夷俱。在四部弟子中央坐。時佛笑口中五色光出。阿難從坐起整衣服。叉手長跪白佛言。我侍佛以來二十餘年。未嘗見佛笑如今日也。今佛為念過去當來現在佛乎。獨當有意。願欲聞之。佛語阿難。我亦不念去來今佛也。我自念過去無央數阿僧祇劫時行檀波羅蜜事耳。阿難問佛言。何等為行檀波羅蜜事。佛言。往昔過去不可計劫時。有大國名為葉波。其王號濕波。以正法治國不枉人民。王有四千大臣。主六十小國八百聚落。有大白象五百頭。王有二萬夫人了無有子。王自禱祠諸神及山川。夫人便覺有娠。王自供養夫人。床臥飲食皆令細軟。至滿十月便生太子。宮中二萬夫人聞太子生。悉皆歡喜踊躍。乳湩自然而出。以是之故。便字太子為須大拏。有四乳母養護太子。中有乳太子者。中有抱太子者。中有洗浴太子者。中有將太子行遊戲者。太子至年十六。書計射御及諸禮樂皆悉備足。太子承事父母如事天神。王為太子別立宮室。太子少小以來常好布施。天下人民及飛鳥走獸。願令眾生常得其福。愚人慳貪不肯布施。愚惑自欺無益於己。智者居世則知布施為德。布施之士皆為過去當來今現在佛辟支佛阿羅漢所共稱譽。太子年遂長。大王為納妃。妃名曼坻。國王女也。端正無雙。以妙琉璃金銀雜寶瓔珞其身。太子有一男一女。太子自思惟。欲作檀波羅蜜事。太子白王。欲出遊觀。王即聽之。太子便出城。天王釋下化作貧窮聾盲瘖啞人。悉在道邊。太子見之。即迴車還宮。大愁憂不樂。王問太子。出遊來還何故不樂。太子白言。我適出遊見諸貧窮聾盲瘖啞人。是故愁憂耳。我欲從王乞求一願。不審大王。當見聽不。王答太子。欲願何等。在汝所索耳。不違汝意。太子言。我願欲得大王中藏所有珍寶置四城門外及著市中以用布施。在所求索不逆人意。王語太子。恣汝所欲不違汝也。太子即使傍臣輦取珍寶著四城門外及著市中以用布施。恣人所欲不逆人意。八方上下莫不聞知太子功德者。四遠人民有從百里來者千里來者萬里外來者。人欲得食者飼之。欲得衣者與之。欲得金銀珍寶者恣意與之。在所欲得不逆其意。時有敵國怨家。聞太子好喜布施在所求索不逆人意。即會諸臣及眾道士共集議言。葉波國王有行蓮華上白象。名須檀延。多力健鬥。每與諸國共相攻伐。此象常勝。誰能往乞者。諸臣咸言。無能往得者。中有道士八人即白王言。我能往乞之。當給我資糧。王即給之。王便語言。能得象者我重賞汝。道士八人即行持杖。遠涉山川詣葉波國。至太子宮門。俱挂杖翹一腳向門而立。時守門者入白太子。外有道士。悉皆挂杖俱翹一腳住。自說言。故從遠來欲有所乞。太子聞之甚大歡喜。便出迎之前為作禮。如子見父。因相勞問。何所從來。行道得無勤苦。欲何所求索用一腳為翹乎。道士八人言。我聞太子好喜布施。在所求索不逆人意。太子名字流聞八方。上徹蒼天下至黃泉。布施之德功不可量。遠近歌頌莫不聞知。人說太子實不虛也。今為天人之子。天人所言終不欺也。如今太子審能布施不逆人意者。欲從太子乞丐行蓮花上白象。太子即將至象廄中令取一象去。道士八人言。我正欲得行蓮華上白象名須檀延者。太子言。此大白象是我父王之所愛重。王視白象如視我無異。不可與卿。若與卿者我即失父王意。或能坐此象逐我令出國。太子即自惟念。我前有要願。在所布施不逆人意。今不與者違我本心。若不以此象施者。何從當得無上平等度意。聽當與之以成我無上平等度意。太子言諾。大善。願以相與。即敕左右。被象金鞍疾牽來出。太子左手持水澡道士手。右手牽象以授與之。八人得象即咒願太子。咒願畢已。累騎白象歡喜而去<p>太子語道士言。卿速疾去。王若知者便能追逐奪卿。時道士八人即便疾去。國中諸臣聞太子以白象布施怨家。皆大驚怖。從床而墮愁憂不樂。念言。國家但怙此象以卻敵國耳。諸臣皆往白王。太子以國中卻敵之寶象。布施怨家。王聞愕然。臣復白王。今王所以得天下者。有此象故。此象勝於六十象力。而太子用與怨家。恐將失國當如之何。太子如是自恣布施中藏日空。臣恐舉國及其妻子皆以與人。王聞是語。益大不樂。王呼一臣而問之曰。太子審持白象與怨家不。臣答王言。實以與之。王聞臣言。乃更大驚。從床而墮悶不知人。以冷水灑之良久乃穌。二萬夫人亦皆不樂。王與諸臣共議言。當奈太子何。中有一臣言。以腳入象廄中者當截其腳。手牽象者當截其手。眼視象者當挑其眼。或言。當斷其頭。諸臣共議各言如是。王聞此語甚大愁憂。語諸臣言。兒大好道喜布施人。奈何禁止拘閉之也。中有一大臣。嫌諸臣議不當爾也。王唯有是一子耳。甚愛重之。云何欲刑殘。乃生是心耶。大臣白王言。臣亦不敢使大王禁止拘閉太子也。但逐令出國置野田山中十二年許。當使慚愧。王即隨此大臣所言。即遣使者召問太子。汝持白象與怨家不。太子白王。實以與之。王問太子。汝今何故。持我白象以與怨家而不白我。太子白言。前已與王自有要令。諸所布施不逆人意。是以不白王耳。王言。前所要者自謂珍寶。白象何預。太子報言。此皆是王之所有物。何得獨不在中耶。王語太子。速出國去。徙汝著檀特山中十二年。太子白王言。不敢違戾大王教令。願復布施七日展我微心。乃出國去。王言。正坐。汝布施太劇空我國藏失我卻敵之寶。故逐汝耳。不得復住布施七日。速疾出去不聽汝也。太子白王言。不敢違戾大王教令。今我自有私財。願得布施盡之乃去。不敢復煩國家財寶。二萬夫人共詣王所。請留太子布施七日乃令出國。王即聽之。太子便使左右普告四遠。其有欲得財物者。悉詣宮門隨所欲得。人有財物不可常保。會當壞散。四方人民皆來詣門。太子為設飯食。施與珍寶恣意而去。七日財盡。貧者得富萬民歡樂<p>太子語其妻疾起聽我言。大王今逐我著檀特山中十二年。妃聞太子言愕然驚起白太子。有何過咎而王乃當至是乎。太子報言。用我布施太劇空虛國藏。以健白象施與怨家。王及傍臣用是之故。恚共逐我耳。曼坻言。使國豐溢。願令大王及諸傍臣吏民大小富樂無極。但當努力共於山中勤求道耳。太子言。人在山中恐怖之處。致難為心。虎狼猛獸大可畏也。汝慣憍樂何能忍是。汝在宮中衣即細軟止即幃帳。飲食甘美恣口所欲。今在山中臥則草蓐。食則果蓏。汝何能樂是。又多風雨雷電霧露。使人毛豎。寒則大寒熱則大熱。樹木之間不可依止。加地有蒺[<a href='javascript:showpic("../fontimg/072235.gif")'>卄/梨</a>]礫石毒蟲。汝何能忍是。曼坻言。我當用是細軟幃帳甘美飲食為。而與太子別乎。我終不能相遠離也。會當與太子相隨去耳。王者以幡為幟。火者以煙為幟。婦人者以夫為幟。我但怙太子耳。太子者我之所天。太子在國時布施四遠人。我常與太子共之。今太子遠去。若有人來乞者我當應之云何。我聞人來求太子時我當感死何疑。太子言。我好布施不逆人意。有人從我乞兒索女者。我則不能不與之。汝若不順我言。即亂我善心可不須去。曼坻言。聽隨太子在所布施莫懈。世間布施未有如太子者也。太子言。汝能爾者甚大善<p>太子與妃及其二子。共至母所辭別欲去。白其母言。願數諫大王。以正法治國。莫邪[<a href='javascript:showpic("../fontimg/011859.gif")'>打-丁+王</a>]人民。母聞太子辭別如是即感憿悲哀。語傍人言。我身如石心如剛鐵。奉事大王未嘗有過。今唯有一子而捨我去。我心何能不破裂而死耶。兒在腹中如樹木葉日夜長大。養子適大而捨我去。諸夫人皆當快。我王不復敬我。天不違我願者。使其子速來還國耳。太子與妃及其二子。俱為父母作禮。於是而去<p>二萬夫人以真珠各一貫以與太子。四千大臣作七寶華奉上太子。太子從中宮北出城門。悉以七寶珠華。布施四遠人民即時皆盡。吏民大小數千萬人。供送太子者皆竊議言。太子善人是國之神。父母何能逐是珍寶之子乎。觀者皆共惜之。太子於城外樹下坐。辭謝來送者。可從此而還。吏民大小垂淚而歸。太子與妃二子共載自御而去。前行已遠止息樹下。有婆羅門來乞馬。太子即卸車以馬與之。以二子著車上妃於後推。自入轅中步挽而去。適復前行。復逢婆羅門來乞車。太子即以車與之。適復前行。復逢婆羅門來乞。太子言。我不與卿有所愛惜也。我財物皆盡。婆羅門言。無財物者與我身上衣。太子即解寶衣與之。更著一故衣。適復前行。復逢婆羅門來乞。太子以妃衣服與之。轉復前行。復逢婆羅門來乞。太子以兩兒衣服與之。太子布施車馬錢財衣被了盡。初無悔心大如毛髮。太子自負其男妃負其女步行而去。太子與妃及其二子。和顏歡喜相隨入山<p>檀特山去葉波國六千餘里。去國遂遠。行在空澤中大苦飢渴。忉利天王釋即於壙澤中。化作城郭市里街巷伎樂衣服飲食。城中有人出迎太子。便可於此留止飲食以相娛樂。妃語太子。行道甚極可暇止此不。太子言。父王徙我著檀特山中。於此留者違父王命。非孝子也。遂便出城。顧視其城忽然不見。轉復前行到檀特山。山下有大水深不可度。妃語太子。且當住此須水減乃渡。太子言。父王徙我著檀特山中。於此住者違父王教。非孝子也。太子即入慈心三昧。水中便有大山以堰斷水。太子即與妃褰裳而渡。渡已太子即心念言。便爾去者。水當澆灌殺諸人民蜎飛蠕動。太子即還顧謂水言。復流如故。若有欲來至我所者。皆當令得渡。太子適語已。水即復流如故。前到檀特山中。太子見山嶔崟嵯峨。樹木繁茂百鳥悲鳴。流泉清池美水甘果。鳧鴈鵁鶄翡翠鴛鴦異類甚眾。太子語妃。觀是山中樹木參天無折傷者。飲此美泉噉是甘果。而此山中亦有學道者。太子入山。山中禽獸皆大歡喜。來迎太子。山上有一道人名阿州陀。年五百歲有絕妙之德。太子作禮卻住白言。今在山中何所有好甘果泉水可止處耶。阿州陀言。是山中者普是福地所在可止耳。道人即言。今此山中清淨之處。卿云何然妻子來而欲學道乎。太子未答。曼坻即問道人言。在此學道為幾何歲。道人答言。止此山中四五百歲。曼坻謂言。計有吾我人者。何時當得道耶。雖久在山中亦如樹木無異。不計吾我人者乃可得道。道人言。我實不知此事也<p>太子即問道人言。汝頗聞葉波國王太子須大拏不。道人言。我數聞之。但未曾見耳。太子言。我正是太子須大拏也。道人問太子。所求何等。太子答言。欲求摩訶衍道。道人言。太子功德乃爾。今得摩訶衍道不久也。太子得無上正真道時。我當作第一神足弟子。道人即指。語太子所止處。太子則法道人結頭編髮。以泉水果蓏為飲食。即取柴薪作小草屋。并為曼坻及二小兒。各作一草屋。凡作三草屋。男名耶利年七歲。著草衣隨父出入。女名罽拏延年六歲。著鹿皮衣隨母出入。山中禽獸悉皆歡喜依附太子。太子適住一宿。山中空池皆出泉水。枯木諸樹皆生華葉。諸毒蟲獸皆為消滅。相食噉者皆自食草。諸雜果樹自然茂盛。百鳥嚶嚶相和悲鳴。曼坻主行採果以飼太子及其男女。二兒亦復捨父母行。在於水邊與禽獸戲。或有宿時。時男耶利騎師子上戲。師子跳踉。耶利墮地傷面血出。獼猴便取樹葉拭其面血。將至水邊以水洗之。太子在坐亦遙見之曰。禽獸乃有[<a href='javascript:showpic("../fontimg/001244.gif")'>仁-二+爾</a>]心<p>時鳩留國有一貧窮婆羅門。年四十乃取婦。婦大端正。婆羅門有十二醜身體黑如漆。面上三憔鼻正匾[<a href='javascript:showpic("../fontimg/002692.gif")'>匚@虒</a>]。兩目復青。面皺脣哆。語言謇吃。大腹凸臗。腳復繚戾。頭復[<a href='javascript:showpic("../fontimg/043347.gif")'>乞*頁</a>]禿。狀類似鬼。其婦惡見咒欲令死。婦行汲水逢諸年少嗤說其婿。形調笑之。問言。汝絕端正。何能為是人作婦耶。婦語年少言。是老翁頭白如霜著樹。朝暮欲令其死。但無那其不肯死何。婦便持水啼泣。且歸語其婿言。我適取水。年少曹輩共形調我。當為我索奴婢。我有奴婢者。便不復自行汲水。人亦不復笑我。婿言。我極貧窮。當於何所得奴婢耶。婦言。若不為我索奴婢者。我便當去不復共居。婦言。我常聞太子須大拏坐布施太劇故。父王徙著檀特山中。有一男一女可往乞之。婿言。檀特山去此六千餘里。初不山行。當於何所而求之乎。婦言。不為我求奴婢者。我當自剄死耳。婿言。寧殺我身不欲令汝死也。婿言。汝欲令我行者。當給我資糧。婦言。便去。無有資糧。婆羅門自辦資糧涉道而去<p>於是婆羅門徑詣葉波國。至王宮門外。問守門者。太子須大拏今為所在。時守門者即入白王。外有婆羅門來問求太子。王聞人求太子。心感且恚言。但坐是輩故逐我太子。今此人復來耶。王便自說喻言。如火自熾復益其薪。今我愁憂譬如火熾。人來問太子如益其薪。婆羅門言。我從遠方來聞太子名。上徹蒼天下至黃泉。太子布施不逆人意。故從遠來欲有所得。王言。太子獨處深山甚大貧窮。當何以與卿耶。婆羅門言。太子雖無所有貴欲相見耳。王即使人指示道徑。婆羅門即行詣檀特山。至大水邊。但念太子即便得渡。時婆羅門遂入山中。逢一獵師。問言。汝在山中。頗見太子須大拏不。獵者素知太子坐布施諸婆羅門故徙在山中。獵者便取婆羅門縛著樹。以捶鞭之。身體悉破。罵言。我欲射汝腹噉汝肉用問太子為。婆羅門自念。今當為子所殺耶。當作一詭語耳。便言。汝不當問我耶。獵者問言。汝欲何說。婆羅門言。父王思見太子故。遣我來追呼太子令還國耳。獵者便即解放逆辭謝之。實不相知。即指示其處。婆羅門即到太子所。太子遙見婆羅門來。甚大歡喜迎為作禮因相勞問。何所從來行道得無疲極。何所索乎。婆羅門言。我從遠方來。舉身皆痛又大飢渴。太子即請婆羅門入坐。出果蓏水漿著其前。婆羅門飲水食果竟。便語太子言。我是鳩留國人也。久聞太子好喜布施名聞十方。我大貧窮。欲從太子有所乞丐。太子言。我不與卿有所愛也。我所有盡賜無以相與。婆羅門言。若無物者。與我兩兒以為給使可養老者。如是至三。太子言。卿故遠來。欲得我男女奈何不相與。時兩兒行戲。太子呼兩兒言。婆羅門遠來乞汝。我已許之。汝便隨去。兩兒走入父腋下淚出。且言。我數見婆羅門。未嘗見是輩。此非婆羅門。為是鬼耳。今我母行採果未還。而父持我與鬼作食定死無疑。今我母來索我不得。當如牸牛覓其犢子。便啼哭號泣愁憂。太子言。我已許之。何從得止。是婆羅門耳。非是鬼也。終不噉汝。汝便逐去。婆羅門言。我欲發去。恐其母來便不復得去。卿持善心與我。母來即敗卿善意。太子報言。我從生已來布施未嘗有悔也<p>太子即以水澡婆羅門手。牽兩兒授與之。地為震動。兩兒不肯隨去。還至父前長跪謂父言。我宿命有何罪。今復遭值此苦。乃以國王種為人作奴婢。向父悔過。從是因緣罪滅福生。世世莫復值是。太子語兒言。天下恩愛皆當別離。一切無常何可保守。我得無上平等道時自當度汝。兩兒語父言。為我謝母。今便永絕恨不面別。自我宿罪當遭此苦。念母失我憂苦愁勞。婆羅門言。我老且羸。小兒各當捨我走至其母所我奈何得之。當縛付我耳。太子即反持兩兒手使婆羅門自縛之。繫令相連總持繩頭。兩兒不肯隨去。以捶鞭之血出流地。太子見之淚下墮地。地為之沸。太子與諸禽獸。皆送兩兒不見乃還。諸禽獸皆隨太子。還至兒戲處呼哭宛轉而自撲地。婆羅門徑將兩兒去。兒於道中以繩繞樹不肯隨去。冀其母來。婆羅門以捶鞭之。兩兒言。莫復撾我。我自去耳。仰天呼言。山神樹神一哀念我。今當遠去為人作奴婢不見母別。可語我母棄果疾來與我相見。母於山中左足下痒右目復[<a href='javascript:showpic("../fontimg/023671.gif")'>目*閏</a>]兩乳汁出。母便自思惟。未嘗有是怪。當用此果為。宜歸視我子。得無有他。故便棄果而歸時第二忉利天王釋知太子以兒與人。恐妃敗其善心。便化作師子當道而蹲。妃語師子。卿是獸中王。我亦是人中王子共在山中。願小相避使得過去。我有二子皆尚幼小。朝來無所食。但望待我耳。師子知婆羅門去遠。乃起避道令妃得過。妃還見太子獨坐。不見兩兒。自至其草屋中索之不見。復至兒屋中覓之不見。至兒常所戲水邊。亦復不見。但見與所戲禽獸獐鹿師子獼猴皆在。曼坻前自撲號呼。所戲池水為之空竭。曼坻便還至太子所。問太子兩兒為何所在。太子不應。曼坻復言。兒遙見我持果走來。趣我[<a href='javascript:showpic("../fontimg/037912.gif")'>跳-兆+辟</a>]地復起跳踉。呼言。阿母來歸見我。坐時皆在左右。見我身上有塵土即為我拂去之。今亦不見兒。兒亦不來附我為持與誰乎。今不見之我心摧裂。早語我處。莫令我發狂。如是至三。太子不應。曼抵益更愁毒言。不見兩兒尚復可耳。太子不應。益令我迷荒。太子語言。鳩留國有一婆羅門來。從我乞兩兒便以與之。妃聞太子語。便感激[<a href='javascript:showpic("../fontimg/037912.gif")'>跳-兆+辟</a>]地如太山崩。宛轉啼哭而不可止。太子言。且止。汝識過去提和竭羅佛時本要不耶。我爾時作婆羅門子。字鞞多衛。汝作婆羅門女。字須陀羅。汝持華七莖。我持銀錢五百。從汝買華欲以散佛。汝以二莖華寄我上佛。而求願言。願我後生常為卿妻好醜不離。我爾時與汝要言。欲為我妻者當隨我意。在所布施不逆人心。唯不以父母施耳。其餘施者皆隨我意。汝爾時答我言可。今以兒布施而反亂我善心耶。妃聞太子言。心意開解便識宿命。聽隨太子布施疾得心所欲。天王釋見太子布施如此。即下試太子知欲何求。化作婆羅門亦有十二醜。到太子前而自說言。常聞太子好喜布施。在所求索不逆人意。故來到此。願乞我妃。太子言善。妃可得耳。妃言。今以我與人。誰當供養太子者也。太子言。今不以汝施者。何從得成無上平等度意。太子以水澡婆羅門手。牽妃與之。釋知太子了無悔心。諸天讚善天地大動。時婆羅門便將妃去。行至七步尋將妃還以寄太子。莫復與人也。太子言。何為不取豈有惡乎。諸人婦中是婦為善。現國王子。其父唯有是一女耳。是婦用我故。自投湯火。飲食麤惡而常不避所為精勤。面貌端正。卿今取去我心乃喜。婆羅門語太子言。我非婆羅門。是天王釋故來相試耳。欲願何等。即復釋身端正殊妙。妃即作禮從索三願。一者令婆羅門將我兩兒還賣本國中。二者令我兩兒不苦飢渴。三者令我及太子早得還國。天王釋言。當如所願。太子言。願令眾生皆得度脫。無復生老病死之苦。天王釋言。大哉所願巍巍無上。若欲生天作日月中王。世間帝主注延壽命。我能相與如卿所說。三界特尊非我所及也。太子言。今且願我令得大富常好布施又勝於前。願令父王及諸傍臣皆思見我。天王釋言。必如所願。須臾之間忽然不見<p>鳩留國婆羅門得兒歸家。婦逆罵之。何忍持此面來還。此兒國王種。而無慈仁心。撾打令生瘡身體皆膿血。速將衒賣之更求可使者。[<a href='javascript:showpic("../fontimg/053437.gif")'>土*胥</a>]隨婦言即行賣之。天王釋主行壞其市井言。此兒貴無能買者。兒適飢渴。天以自然氣令兒得飽滿。天王化其意。乃至葉波國。國中諸臣人民識是太子兒大王之孫。舉國大小莫不悲哀。諸臣即問所從得此兒。婆羅門言。我自乞得用問我為。諸臣言。卿來入我國我亦應問卿。大臣人民便欲奪取婆羅門兒。中有長者而諫之曰。斯乃太子布施之心以至於此。而今奪之。不當固違太子本意耶。不如白王。王若知者自當贖之。於是乃止。諸臣白王言。大王兩孫今為婆羅門之所衒賣。王聞之大驚。即呼婆羅門。使將兒入宮。王與夫人及諸傍臣後宮婇女。遙見兩兒莫不哽咽。王問婆羅門何緣得此兒。婆羅門答言。我從太子乞得耳。王呼兩兒而欲抱之。兒皆涕泣不肯就抱。王問婆羅門。賣兒索幾錢。婆羅門未及得對。男兒便言。男直銀錢一千特牛一百頭。女直金錢二千牸牛二百頭。王言。男兒人之所珍。何故男賤而女貴耶。兒言。後宮婇女與王無親。或出微賤或但婢使。王意所幸便得尊貴。被服珍寶飲食百味。王獨有一子而逐之於深山。日日自與宮中<span class='corr'>婇</span>女共相娛樂。了無念子之意。是以明知男賤而女貴也。王聞是語感憿悲哀涕泣交迸言。我負汝。汝何故不就我抱。恚我乎。畏婆羅門耶。兒言。不敢怨大王。亦不畏婆羅門。古是大王孫。今為人奴婢。何有人奴婢而就國王抱。是故不敢耳。王聞兒語。倍增悲愴即如其言。雇婆羅門直。更呼兩兒抱兩兒便就。王抱兩孫摩捫其身。問兩兒言。汝父在山中。何所飲食被服何等。兩兒答言。食果蓏菜茹被褐為服飾。百鳥相娛樂亦無愁憂心。王即遣婆羅門去。男兒白王。此婆羅門大苦飢渴。願賜一食。王言。汝不忿恚之耶。何故復為索食耶。兒言。我父好道無復財物可用布施。以我乞之則是我大家。我尚未得為其使令以副我父道意。今何忍見其飢渴而無慈仁心。我父乃以兒施婆羅門。大王豈惜一食耶。王即賜婆羅門食。婆羅門食竟。歡喜而還<p>王遣使者速迎太子還。使者受教往迎太子。礙水不得渡。但念太子所。即得過去。以王命而告太子。宜速還國。王思見太子。太子答言。王徙我著山中十二年為期。尚有一年在。年滿自當歸。使者還白王如是。王更作手書以與太子。汝是智慧之人。去亦當忍來亦當忍。云何恚不還。須汝乃飲食耳。使者復齎書往。太子得書頭面著地。作禮卻遶七匝便發視之。山中諸禽獸聞太子當還。跳踉宛轉自撲而號呼。泉水為之空竭。禽獸為不乳。百鳥皆悲嗚。用失太子故。太子即著衣與妃俱還。敵國怨家聞太子當還。即遣使者裝被白象金銀鞍勒。以金缽盛銀粟。銀缽盛金粟。逆於道中以還太子。辭謝悔過言。前乞白象愚癡故耳。坐我之故遠徙太子今聞來還內懷歡喜。今以白象奉還太子。及上金銀之粟。願垂納受以除罪咎。太子答言。譬如有人設百味食特有所上其人食已嘔吐於地。豈復香潔可更食不。今我布施譬亦若吐。終不還受。速乘象還去謝汝國王。苦屈使者遠相勞問。於是使者即乘象還。白王如是。因此象故。敵國怨家化為慈仁。國王及眾悉發無上平等度意。父王乘象出迎太子。太子便前頭面作禮。從王而歸。國中人民莫不歡喜。散華燒香懸繒旛蓋。香汁灑地以待太子。太子入宮即到母前。頭面作禮而問起居。王以寶藏以付太子。恣意布施轉勝於前。布施不休自致得佛<p>佛告阿難。我宿命時所行布施如是。太子須大拏者。我身是也。時父王者。今現我父閱頭檀是。時母者今摩耶是也。時妃者今瞿夷是也。時山中道人阿州陀者。摩訶目揵連是。時天王釋者舍利弗是。時獵師者阿難是也。時男兒耶利者。今現我子羅云是也。時女罽拏延者。今現羅漢末利母是。時乞兒婆羅門者今調達是。婆羅門婦者。栴遮摩那是。勤苦如是無央數劫。作善亦無央數劫。當持是經典為諸沙門一切說之。菩薩行檀波羅蜜布施如是<p class='juan'>
太子須大拏經</p>
</body></html>
