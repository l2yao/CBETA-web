<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p class='juan'>
佛說福力太子因緣經卷第三</p>
<p><span class='byline'>　　　　西天譯經三藏朝奉大夫試光祿卿傳法大師賜紫沙門臣施護等奉　詔譯</span><br><p>爾時帝釋天主。見是福力。現生果報。希有瑞相。又知人天悉皆胥悅。心頗異之。乃謂福力太子言。太子汝今如是勤修勝行。有何所求。太子白言。天主。我為求證阿耨多羅三藐三菩提果。拯拔一切有情。出生死海。悉令安住究竟涅槃。時帝釋天主。知福力太子勤求阿耨多羅三藐三菩提。深心不動。猶若須彌。稱可其意。作是讚言。善哉善哉。大士汝有廣大最上願力。必當速證阿耨多羅三藐三菩提。如是言已。隱身不現<p>復次於後。彼國之王。耆年而終。其王未立灌頂太子。於是王之宗族臣佐人民。共會議言。我等于今當令何人紹灌頂位。時一人言。若有福力大名稱者。可宜紹位。如是言已。眾意悉同。即遣使人周行求訪<p>是時福力太子。當繼王位。善根開發。與諸侍從。出遊園林。太子行時。道路平坦。觸處皆無荊棘砂礫。於其中路。吉祥相現。細雨散空。旋布其頂。異色飛鳥。順次宛轉。童男童女。發勝妙聲。踊躍奔馳。咸生歡悅。一切人眾。身毛喜豎。皆得輕安。又聞空中悅意之言。太子睹斯事相。即起思念。此相出現。我當決定紹灌頂位。作是念已。進詣園中。受諸福樂。其園有一大無憂樹。華開茂盛。太子於彼安然寢寐。諸同往者。樂華果故。各於園中。隨處遊賞。又復太子。福威力故。彼有龍王。忽然從地涌出千葉微妙蓮華。其量廣大。色香具足。最上可愛。而彼龍王。又以神力除置太子。在蓮華上。爾時太子都無動覺。由是漸過食時。日正中分。餘諸樹影悉皆移動。唯無憂樹影。覆太子身。如故不動。又彼園中諸餘華樹。皆悉傾向。大無憂樹。吉祥勝相。悅意可觀<p>時福力太子。夢見自身處穢污上。又見自身穢污所染。又見自以舌舐虛空。又見自身蓮華中立。又見自身上起山峰。又見眾人頂禮於己。太子寤已。隨應占察。如上所夢。如我夢見自身在於穢污上者。我必應居灌頂王位。大富自在。斯為前相。如我所見穢污染身者。我應處于大師子座。如我所見上起山峰者。我應於一切處常居最上。如我所見眾人頂禮者。我應為彼眾所尊重。如是等事。審占其相。我今決定為灌頂王<p>爾時彼國臣佐。先遣使人周行求訪到彼園中。具見太子次第相續吉祥勝相。心生驚異。此大福力。有大名稱。即時速還。具陳上事。時諸臣佐。聞彼言已。皆生歡喜。即依法儀。悉備所須。行詣園中。授其灌頂。到已見諸吉祥勝相<p>時福力太子。即於微妙大蓮華上。結加趺坐。以福力開發故。四大天王。奉天莊嚴大師子座。帝釋天主。奉天妙蓋。及眾寶拂。忉利諸天。奉種種寶嚴飾露幔。散眾寶華。如雲而下。四大王天。諸天子眾。雨種種寶。奏天微妙可愛音樂。及散妙衣。國中園林。周遍清淨。一切悉無荊棘砂礫。豎立幢幡珠繒交絡。設妙香瓶。散諸異華與天宮等。帝釋天主。敕毘首羯磨天子。普於園林。悉令化出四寶所成廣大樓閣。以備太子。隨意受用。時彼臣佐。又觀如是希有勝相。轉復異之。咸各肅恭虔命。太子處師子座。頂禮尊奉。如其法儀。為授灌頂。太子得灌頂已。身出光明。周遍照耀。一由旬量。映蔽日光。而不顯現。是時眾中。有一類人。見斯光已。咸悉稱言。此勝光王。一類人言此福力王<p>爾時福力王。將入王城。帝釋天主等。於其王前。隨依法儀。作供獻已。隱復天宮。時福力王。既入城已。善布國政。人民熾盛。安隱豐樂。息諸鬥諍。卻除他敵。悉無賊盜。飢饉疾病。愛護人民。猶如一子。華果樹林。悉皆茂盛。時令不愆。稼穡豐阜。雨澤順時。大地受潤。復次其後王之四兄。聞斯異事。咸生驚怪。共會議言。福力太子。勝過我等。福慧二全。以福力故。為大國王。最上大富。稱可我心。我等今時宜共往彼。於是四兄。同詣福力王所。到已即時咸祝之言。願汝最勝增長壽命。又復讚言。善哉大王。汝昔要期。今能固立福慧。若斯勝過我等。於他國中。統王大位。皆由汝勝福力所成。我等親朋。具悉瞻睹<p>時福力王。從師子座。歡喜而下。致敬問訊。如應施設高廣之座。命彼諸兄次第而坐。諸兄即令王復本座。眾坐已定。作諸供獻。如先所論。互談議已。皆生決定歡喜之心。時王起尊重意。各以所奉。如是集會過二三日。王為諸兄及彼人眾開發。令知福非福事。說伽陀曰<p class='lg'>　無福者墮地獄中　　受大苦惱常無間<br>　或墮餓鬼或畜生　　受飢渴苦及負重<br>　無福之者壞其身　　無福為奴重疲極<br>　無福墮於聾啞中　　無福愚鈍多邪慧<br>　無福之者魑魅著　　無福之者醜形容<br>　無福多於下族生　　無福心亂人所惡<br>　無福之者多迷惑　　無福為他所輕謗<br>　無福之者諸所為　　雖復勤力不成就<br>　無福之者身麤澀　　悉無威光不可意<br>　無福之人兄所居　　草木青潤成枯瘁<br>　無福人所不隨順　　外境觸害亦復然<br>　諸惡鬼神羅剎娑　　常時侵嬈無福者<br>　無福者用藥治病　　返成非藥病增劇<br>　由無福故受貧窮　　復為他人所輕慢<br>　無福之人生子息　　其性麤惡眾憎嫌<br>　無福者雖眷屬多　　常時離散生苦惱<br>　無福者壞於眼目　　而復相續諸苦生<br>　多病皆由無福因　　小生疲病固難差<br>　無福之人多兇惡　　無福常發麤惡聲<br>　手指攣拳體不完　　語言人多不信順<br>　無福之人諸所有　　王官水火盜賊銷<br>　無福唯聞非愛言　　觸處常生於驚怖<br>　無福雖居平坦地　　隨處旋當荊棘生<br>　設或植種及經商　　雖常多作無義利<br>　無福者於一切時　　所有財寶皆散壞<br>　世間無少顧戀心　　實不可愛無善利<br>　諸無福者如是相　　智者當知皆破壞<br>　福者所作善護持　　於一切時無散失<br>　福者所行不懈倦　　常起堅固勇悍心<br>　如蓋覆蔭廣無邊　　復能制除諸惡雨<br>　猶犢隨母常飼乳　　福者如意善欲同<br>　又如劫樹悅意觀　　常獲一切所欲果<br>　福者能具忍辱力　　及得悅意大吉祥<br>　信行深固可依從　　生生皆具妙色相<br>　福者廣布大名稱　　能具多聞及智慧<br>　見者咸生愛樂心　　又能獲得聞持念<br>　福者臨終無疾病　　臨終亦復歡喜生<br>　極惡境相不現前　　遠離驚怖及苦惱<br>　福者臨終受天樂　　天宮樓閣現其前<br>　忉利諸天夜摩天　　彼彼天人來引接<br>　兜率天宮諸天子　　化樂天眾亦復然<br>　他化自在欲界天　　咸來衛護於福者<br>　福者猶如大梵王　　俱胝天眾皆宗奉<br>　於其一千梵界中　　廣大尊勝而自在<br>　福者諸所作皆成　　復常處於快樂位<br>　一切皆生愛樂心　　乃至外境無觸害　</p><p>是時諸兄。及其人眾。聞伽陀已。於福力王。心皆信伏。極大歡喜。現世他生。顯明開示。一向悉知。福力最勝<p>時福力王。為諸人眾廣說福事。開發心已。觀察虛空。作是念言。快哉我今可能遍於王城內外。悉雨種種珍寶衣服。發是心時。忽有種種殊妙衣服。及悅意華諸妙珍寶。自天而降。悉皆充滿王城內外。現是相時。人天胥悅。咸生驚異。悉起廣大淨信之心。俱發是言。快哉天子。有是福力。具大威德。復次其後諸小國王。聞是事已。咸起思念。彼王有大福力。具大名稱。我今宜應往彼尊奉。由是諸王共會一處。各領四兵。所謂象馬車步兵。眾同詣福力王所。下車前進。肅恭伸拜。合掌白言。天子大福。具大名稱。為大國王。威德特尊。我等今時故來親奉<p>時福力王。即復致問。普為慰安。如次坐已。并其官屬。各與無價上妙珍寶。又以十善法門。普為攝化。是時諸王。俱獲勝利。各還本國<p>復次其後父眼力王。展轉聞知如是奇事。先遣使人詣彼國已。自當速疾與諸官屬。終日竟夜。促途前進。父王到已。愛念子故。即時遙見。雙目淚垂。悲喜交盈。聲哀心切。速從車下。前執其手。久而視之。父王乃言。我是汝父。汝必深知。我今年耄衰朽。若斯國政甚難。我不堪任。今付於汝。汝當負荷。言已即時卸自寶冠。置於子頂。子如父教。兼統其國<p class='juan'>
佛說福力太子因緣經卷第三</p>
</body></html>
