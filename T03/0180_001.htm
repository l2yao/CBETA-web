<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p><p></li><p><b>　　<A NAME="n371"></A>No. 180</b><p class='juan'>
佛說過去世佛分衛經</p>
<p><span class='byline'>　　　　西晉月氏國三藏竺法護譯</span><br><p>佛言。過世有佛入城分衛。與尊弟子諸菩薩俱。弟子菩薩姿容相好皆悉端正。如本所行各得其道。有一母人妊身數月。見佛及僧有所至奏。心自計願我所懷子生。如此使為沙門佛弟子。日月滿足即生安隱。兒亦姝好與眾人異。母以恩愛無意令兒行作沙門。中有覺意。即自念言。我前有願。若我生子當使為道。兒今已生有異凡人。令我安隱復無惡露。不可戀嫪恩愛之故違我本心。子年七歲家復貧狹。即作二人飯具及三法衣。手持澡瓶自將其子行詣佛所。稽首佛足前白佛言。願哀我子使為沙門。令後得道身形如佛。佛即聽之令作沙門。母以澡灌前洗兒手。應時九龍從瓶口出。吐水灌兒手中。澡訖殘水散兒頭上。水之潺渧於兒頭上化成華蓋珠交絡帳。中有師子座上有坐佛。佛笑口中五色光出。照十億佛剎。還遶佛身從兒頂入。母以飯具前上佛并食其子。便發無上平等道意。應時十億佛剎為六反震動。眾剎諸佛皆自然現。佛以母飯飽。爾所佛及諸比丘僧皆等飽足。其飯如故亦不損減。母即歡喜。及無數天人皆得阿惟越致。時兒髮墮成為沙門。即亦得立不退轉地。母前白佛。今我所見有三可怪。我澡兒手九龍吐水。此一可怪。澡已殘水散兒頭上化成寶帳。及師子座上有坐佛。是二可怪。佛笑口中光從兒頂入。是三可怪。願佛為我分別說之。佛言。此兒卻後十四劫當得作佛。九龍當浴師子座華蓋寶帳。佛笑光從兒頂入。皆是其應。母聞佛言倍懷踊躍。後當作母人轉輪聖王。積七百世竟。其劫壽盡轉母人身。當得阿惟越致。佛言。是時小兒我身是。我今於世功德如是。諸天龍神一切人民聞佛所說。皆得阿惟越致<p>　無熱佛　性空佛　天王佛　金仁佛<p class='juan'>
佛說過去世佛分衛經</p>
</body></html>
