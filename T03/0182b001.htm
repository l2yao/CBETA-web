<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p><p></li><p class='juan'>
佛說鹿母經</p>
<p><span class='byline'>　　　　西晉三藏法師竺法護譯</span><br><p>佛言。昔者有鹿數百為群。隨逐水草侵近人邑。國王出獵遂各分迸。有一母鹿懷妊獨逝。被逐飢疲失侶悵怏。時生二子捨行求食。煢悸失錯誤墮獵者弶中。悲鳴欲出不能得脫獵師聞聲便往視之。見鹿心喜適前欲殺。鹿乃叩頭求哀自陳。向生二子尚小無知。始自蒙蒙未曉東西。乞假須叟暫還視子。將示水草使得生活。并與二子盡哀死別長短命矣。願垂恕恩愍及有識。若蒙哀遣得見子者。誠非鹿獸所能報謝。天祐有德福注罔極。見遣之期不違信誓。旋則就死獸意無恨<p>是時獵者聞鹿所言且驚且怪衣毛為豎。其奇能言識出人情。即問鹿曰。汝為鬼魅山林樹神。得無變惑假借其形。以實告我令明其故。鹿即答曰。吾以先世貪殘之罪。稟受鹿身至心念子。故發口能言。非為鬼魅。唯見識憐生放死還甘心所全。獵者聞之信加其言。心懷貪欲意不肯聽。即告鹿曰。世人一切尚無志誠。況汝鹿畜。憐子惜身尚全求生。從死得去豈有還期。王命急切恐必知之。罪吾失鹿更受重責。雖心不忍事不獲已。終不相放。鹿時惶怖苦言報曰。鹿雖賤畜甘死不恨。求期則返豈敢違命。人受罪舋唯乞假祚為福所種。去則子存留則子亡。聽往時還神信我言。夫死何足惜而違心信。顧念二子是以懇懇。生不識母各當沒命。分死全子滅三痛劇。鹿母低頭鳴噭。口說偈言<p class='lg'>　我身為鹿獸　　遊食於林藪<br>　賤生貪軀命　　不能故送死<br>　今來入君弶　　自分受刀机<br>　不惜腥臊身　　但憐二子耳<br>　唯我前世時　　暴虐不至誠<br>　不信生死苦　　罪福之分明<br>　行惡自招罪　　今受畜獸形<br>　若蒙須臾命　　終不違信盟　</p><p>於是獵者聞鹿言訴之聲。甚歎其奇。貪利成事不欲放遣。即告於鹿責數之日。夫巧偽無實姦詐難信。虛華萬端狡猾非一。侵暴生種犯人稼穡。以罪投身入于吾弶。今當殺送供王廚食。不須妄語欺吾求脫。重身畏死誰能效命。人之無食猶難為期。而況畜獸。全命免死豈有還期。但當就死終不相放。鹿時憶子恐據前跪兩膝。低頭涕淚悲訴鳴吟。重說偈言<p class='lg'>　雖身為鹿畜　　不識仁義方<br>　奈何受慈恩　　得去不復還<br>　寧受分裂痛　　無為虛偽存<br>　哀傷二子窮　　乞假須臾間<br>　宿世罪自然　　故受畜生體<br>　為人所不信　　殃禍自應爾<br>　猶是招當來　　欲脫畜生形<br>　披肝露誠信　　願聽重誓言<br>　若世有惡人　　鬥亂比丘僧<br>　破塔壞佛寺　　及殺持戒人<br>　反逆害火母　　兄弟與妻子<br>　設我不來還　　罪大過於是<br>　普世之極罪　　劫盡殃不已<br>　宛轉更燒煮　　之彼復到此<br>　可思之深重　　受痛無終始<br>　設我不來還　　罪大過於是　</p><p>爾時獵者重聞鹿言。心益竦然。乃卻歎曰。唯睹世間一切人民。稟受宿福得生為人。愚惑癡冥背恩薄義。不忠不孝不信不仁。貪殘無道欺偽苟全。不知非常識別三尊。鹿但畜生懇懇辭言。信誓叩叩有殊於人。情露丹誠似如分明。識睹其驗以察其心。便前解弶放遣假之。於是鹿母出弶得去。且顧且馳到其子所。低頭嗅子舐其身體。一喜一悲踟躕徘徊。嘆息啼吟。並說偈言。<p class='lg'>　一切恩愛會　　皆由因緣合<br>　合會有別離　　無常難得久<br>　今我為爾母　　畬ㄓㄕ菻O<br>　生世多畏懼　　命如露著草　</p><p>於是鹿母說此偈已。便將二子入于林藪。為別食稼示好水草。誡敕叮寧教生活道。念別子孤淚下如雨。悲鳴摧傷說偈別言<p class='lg'>　前世行欺詐　　負債著恩愛<br>　殘暴眾生命　　自盜教彼殺<br>　身作如影隨　　今日當受之<br>　畢故不造新　　當還赴彼期<br>　違佛不信法　　背戾師父誡<br>　自用貪無厭　　放情恣癡意<br>　罪報為畜生　　當為人作飼<br>　自分不敢怨　　畢命不復欺<br>　貪求取非道　　殺盜於前世<br>　每生為畜獸　　宿命所追逮<br>　結縛當就死　　恐怖無生氣<br>　用識三尊言　　見遣盡恩愛<br>　吾朝行不遇　　誤墮獵者弶<br>　即當就屠割　　破碎受宿殃<br>　念汝求哀來　　今當還就死<br>　憐汝小雙孤　　努力自活已<br>　行當依群類　　止當依眾<br>　食當隨侶進　　臥當驚覺起<br>　慎勿子獨遊　　食走於道邊<br>　言竟便長別　　就死不復還　</p><p>是時鹿母說此偈已。與子死別遲迴再三。低頭俛仰唱聲感哀委背而去。二子鳴啼悲泣戀慕。從後追尋頓弊復起。悲喚叫叫說訴偈言<p class='lg'>　貪欲慕恩愛　　生為母作子<br>　始來受身形　　受命賤畜體<br>　如何見孤背　　斷命沒終此<br>　慕母情痛絕　　乞得并就死<br>　自念我生來　　未識東與西<br>　念母憐我等　　當報乳養恩<br>　何忍長生別　　永世不復存<br>　念母為我苦　　不聊獨生全<br>　無福受畜形　　薄祐禍害至<br>　始生於迷惑　　當早見孤棄<br>　凡生皆有死　　早晚當就之<br>　今日之困窮　　當與母同時　</p><p>於是鹿子說此偈已。其母悲感低頭號泣。哀悼怨歎迴頭還顧。抗聲悲鳴。告其子言。爾還勿來。吾自畢故以壽當之。無得母子夭橫併命。吾死甘心傷爾未識。世間無常皆當別離。吾自薄命爾生無祐。何為悲哀徒益憂患。但當速行畢債於今。鹿母復鳴為子說偈言<p class='lg'>　吾前坐貪愛　　今受弊畜身<br>　世生皆有死　　無脫不終患<br>　制意一離貪　　然後乃大安<br>　寧就至誠死　　終不欺殆生　</p><p>於是鹿子聞母偈音。益更悲戀鳴涕相尋至于弶所。東西求索。乃見獵者臥於樹下。鹿母徑就其邊低頭大聲。以覺獵者。而說偈言<p class='lg'>　投分全中實　　畢壽於畜生<br>　見放不敢稽　　還就刀几刑<br>　向所可放鹿　　今來還就死<br>　恩慈於賤畜　　得見辭二子<br>　將行示水草　　為說非常苦<br>　萬沒無餘恨　　念恩不敢負　</p><p>爾時獵者聞鹿鳴聲說誠信之言。驚覺即起心動竦然。慈心發中口未得宣。鹿便低頭前跪兩膝。重向獵者喜自陳說。以偈謝言<p class='lg'>　仁前見放遣　　德厚過天地<br>　賤畜被慈育　　悲意不自勝<br>　一切悉無常　　忻然副信死<br>　滅對畢因緣　　怨盡從斯已<br>　仁惠恩難忘　　感受豈敢違<br>　雖謝千萬辭　　不足報慈恩<br>　唯夫誡精誠　　受福歸自然<br>　今日甘心死　　以子屬仁君　</p><p>於是獵者感誠即寐。又重聞鹿說偈皆微妙之聲。加其篤信捨生就死以副盟誓。子母悲啼相尋而至。斯鹿之身必非凡庸。吾睹世士未能比倫。雖復獸體心若神靈。吾之無良殘暴來久。鹿乃立義言信不負。可為明教稽首稟受。豈復當敢生犯害心。即時獵者加肅謙敬。辭謝遣鹿而說偈言<p class='lg'>　神鹿信若天　　言誓志願大<br>　今我心竦懼　　豈敢加逆害<br>　寧自殺鄙身　　妻子寸寸分<br>　何忍向天種　　有想害靈神　</p><p>獵者說此偈已。即以慈心遣鹿。重復辭謝悔心自責。鹿見遣去出就其子。子望見母得生出還。強馳走趣跳<span class='corr'>[<a href='javascript:showpic("../fontimg/037788.gif")'>跳-兆+梁</a>]</span>悲鳴。子母相得俱懽俱喜。一俛一仰鳴聲呦呦。悲感受活生蒙大恩。即仰頭謝獵者。而說偈言<p class='lg'>　賤畜生處世　　當應充廚宰<br>　即時分烹俎　　寬假辭二子<br>　天人重愛物　　復蒙放赦原<br>　德祐積無量　　非口所能陳　</p><p>爾時鹿母說此偈謝已。將率二子還于深林。鳴群嘯侶以遊以集。安身草澤以寧峻山。獵者於後深自惟言。鹿但畜生信義祐身。既免即濟見者加稱。我之為暴何廣於心。即時啟寐散意歸仁。放弩壞弶無復殺心。詣于廟寺請稟沙門。稽首顙面自歸自陳。奉順慈義畢志正真。便往白王具說鹿言。王聞其說心喜驚歎。鹿獸有義我更貪殘。又此鹿慧深達言教。知仰三尊。我國弊冥事彼妖言。誠可捨棄以保永全。普國人民無不聞知。畜獸行義現獲信證。大道之化無隱不彰。於是國王即請會群臣宣令國民。吾之為闇不別真偽。啟受邪師言畏偽神。妖祭無道殘暴眾生。不如鹿畜明識三尊。自今已後普國率民。廢彼邪宗皆歸正真。詣于佛寺請受聖眾。冀以後世長獲其福。臣下群僚國民大小。皆信三尊奉五戒十善。為期三年國豐太平。民皆壽樂鹿之祐矣。佛語賢者阿難。唯吾善權累劫行恩。恩救眾生其信如是。爾時鹿母者我身是也。二子者羅云及朱離母[<a href='javascript:showpic("../fontimg/036732.gif")'>貝*可</a>]是。國王者舍利弗是。獵者阿難是。界上民走白王者調達是。佛時說已。於鹿[<a href='javascript:showpic("../fontimg/029685.gif")'>月*耑</a>]腸放大光明。遍照東西南北四隅十方各千佛剎。吾其光明所之。各有化導師子座及寶蓮華。或為法師比丘現肉體者。或為帝王及長者子者。或凡人黎庶現卑賤者。或人群生為畜獸者。各各以光明導御說法。爾時所說鹿母信誓功德。以為法訓。法音入心莫不信受其者。皆歸無上正真之道。佛即迴光等接遍照閻浮提內悉令普徹。其蒙光者逮安隱想。爾時眾中有八百比丘。意志四道以證道跡。聞說鹿母於畜生之中發起大意以信成道。感悟變化即時反悔。前白佛言。願立信誓為菩薩道。唯佛加哀助利我等。當以建行荷負眾生。救濟一切至死不離。即時逮得僧那僧涅弘誓之鎧。爾時阿難整服長跪。白世尊言。此諸比丘網惑大乘不受正諦。如今開悟逮得法證。離淵越塹何其疾也。誠非小道所能信明。大會有疑。唯願世尊。說其緣由以釋將來。佛言。善哉阿難。汝問快也。斯承先識非今所造。是諸比丘迺昔鹿遊國民。信受王命奉順三寶加鹿即感。皆願無上正真意。中問癡闇不復習行。雖以遇我得作沙門。忽棄本願迷於大乘。今聞我說前世本末。閉結疑解得無想安隱。是其宿命識神使然。佛說是時。八百比丘皆得阿惟越致。力士聚中有八千人。見證心解除放逸行。皆發無上正真之道。逮得入信聲尋獲安隱無想之定。天龍世人七億二千皆發無上正真道意。佛語阿難。我作畜生之時。以不忘菩薩弘濟之心。應行導利逮于今者。但為眾生勤苦無極。假使一人亡本沒流。未拯拔者終不捨放。諸欲求安逮是功德疾成佛者。皆當盡心中誠歸信三尊。世世不廢如我今日現般泥洹。誠信所致也。阿難。汝當受持廣宣此經無令滅絕。阿難即前稽首作禮。受持諷誦<p class='juan'>
佛說鹿母經</p>
</body></html>
