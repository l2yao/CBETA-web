<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p><b>　　<A NAME="n381"></A>No. 184</b><p class='juan'>
修行本起經卷上</p>
<p><span class='byline'>　　　　後漢西域三藏竺大力共康孟詳譯</span><br><p><b>　　<A NAME="n383"></A>現變品第一</b><p>聞如是。一時佛在迦維羅衛國。釋氏精舍尼拘陀樹下。與大比丘眾千二百五十人俱。皆是阿羅漢。已從先佛。淨修梵行。諸漏已盡。意解無垢。眾智自在。曉了諸法。離於重擔。逮得所願。三處已盡。正解已解。三神滿具。六通已達。比丘尼眾。大伏愛等五百人。不可計。諸優婆塞優婆夷四輩。普集諸異學婆羅門尼揵等。不可計。都悉來會。一切諸四天王。忉利天王。炎天王。兜術天王。尼摩羅提天王。波羅尼蜜天王。梵天王。乃至阿迦膩吒天王。各與無央數眾。皆悉來會。諸龍王阿須倫。迦留羅。真陀羅。摩休勒。一一尊神。復各與眷屬。皆悉會來。白淨王。無怒王。無怨王。甘露淨王。及迦維羅衛九億長者。名從官屬。一時來會為佛作禮。卻坐一面<p>爾時佛放身三十二相八十種好光明。普照三千世界。如月盛滿星中特明。威神堂堂。眾聖中王一切眾會。咸有疑心。各自念言。太子生迦維羅衛。長白淨王。家棄國行。學道成號。佛為於樹下六年得道耶。十二年得乎。或復念言。本行何術。致斯巍巍。所事何師。今得特尊。始修何法。得成為佛。佛知一切皆有疑意。便告摩訶目揵連。汝能為怛薩阿竭。說本起乎。於是目揵連。即從座起。前整衣服。長跪叉手。白佛言。唯然世尊。今當承佛威神。持佛神力。為一切故。當廣說之。佛言。宿命無數劫時。本為凡人。初求佛道以來。精神受形。周遍五道。一身死壞。復受一身。生死無量。譬喻盡天下草木。斬以為籌。計吾故身。不能數矣。夫極天地之始終。謂之一劫。而我更天地成壞者。不可稱載也。所以感傷世間貪意。長流沒於愛欲之海。吾獨欲反其原故。自勉而特出。是以世世勤苦。不以為勞。虛心樂靜。無為無欲。損己布施。至誠守戒。謙卑忍辱。勇猛精進。一心思微。學聖智慧。仁活天下。悲窮傷厄。慰沃憂慼。育養眾生。救濟苦人。承事諸佛。別覺真人。功勳累積。不可得記。至于昔者。錠光佛興世。有聖王號。名燈盛治。在提和衛國。人民長壽。慈孝仁義。地沃豐盛。其世太平。生一太子。字為燈光。聰明智遠。世之少雙。聖王愛念。甚奇甚異。臨壽終時。國付太子。太子燈。光念計無常。傳國授弟。即時出家。行作沙門。道成號佛無上至尊。神德光明。無晝無夜。從比丘眾六十二萬。遊行世界。開化群生。當還提和衛國。度脫種姓及國臣民。與諸大眾。遊詣本國。是時國中。百官群臣。謂佛大眾來攻奪國。皆共議言。今當興師。逆往拒之。不宜與國。即時相率。欲以向佛。佛以六通。逆照其心。化作大城。廣大嚴峻。與彼城對。佛哀國人。欲令解脫。即化二城。變為琉璃。其城洞達。內外相照。復化六十。二萬比丘。如佛無異。變化示現。王見惶怖。疑解心伏。即出詣佛。叩頭自悔。稟性空頑。惡意向佛。愚人所誤。幸唯原之。願佛便還精舍。七日之中。當修所供。奉迎至尊。佛知其意。默然便還。於是其王問諸群臣。奉迎聖王。其法云何。諸臣言。迎遮迦越王法。莊嚴國土。面四十里。平治道路。香汁灑地。金銀珍琦。七寶欄楯。起諸幢幡。繒綵花蓋。城門街巷。莊嚴校飾。彈琴鼓樂。如忉利天。散花然燈。燒眾名香。敬侍道側。七日已辦。王敕群臣百官導從。躬親迎佛。佛哀人民。告諸比丘。嚴出應請。比丘受敕。行詣本國。佛告比丘。汝等見此供設嚴好光目者不。昔吾承事。往古諸佛供養莊嚴。亦如今也<p>是時有梵志儒童。名無垢光。幼懷聰叡。志大苞弘。隱居山林。守玄行禪。圖書祕讖。無所不知。心思供養。奉報師恩。辭行開化道經丘聚。聚中梵志。名不樓陀。盛祀天祠。滿十二月。飯食供養。梵志徒眾。八萬四千人。歲終達嚫。金銀珍寶車馬牛羊。衣被繒綵。履屣。七寶之蓋。錫杖澡罐。最聰明智慧者。應受斯物。七日未竟。時儒童菩薩。入彼眾中。論道說義。七日七夜。爾時其眾。欣踊無量。主人長者。甚大歡喜。以女賢意。施與菩薩。菩薩不受。唯取傘蓋錫杖澡罐履屣金銀錢各一千。還上本師。其師歡喜。便共分布。儒童菩薩。復辭出行。時諸同學。各各贈送人一銀錢。遂行入國。見人欣然。匆匆平治道路。灑掃燒香。即問行人。用何等故。行人答曰。錠光佛。今日當來。施設供養。儒童聞佛歡喜踊躍。衣毛肅然。佛從何來。云何供養。行人對曰。唯持花香繒綵幢幡。於是菩薩。便行入城。勤求供具。須臾周匝。了不可得。國人言。王禁花香。七日獨供。菩薩聞之。心甚不樂。須臾佛到。知童子心。時有一女。持瓶盛花。佛放光明。徹照花瓶。變為琉璃。內外相見。菩薩往趣。而說頌曰<p class='lg'>　銀錢凡五百　　請買五莖花<br>　奉上錠光佛　　求我本所願　</p><p>女時說頌答菩薩言<p class='lg'>　此花直數錢　　乃顧至五百<br>　今求何等願　　不惜銀錢寶　</p><p>菩薩即答言<p class='lg'>　不求釋梵魔　　四王轉輪聖<br>　願我得成佛　　度脫諸十方<br>　女言善快哉　　所願速得成<br>　願我後世生　　常當為君妻　</p><p>菩薩即答言<p class='lg'>　女人多情態　　壞人正道意<br>　敗亂所求願　　斷人布施心　</p><p>女答菩薩言<p class='lg'>　女誓後世生　　隨君所施與<br>　兒子及我身　　今佛知我意<br>　仁者慈愍我　　唯賜求所願<br>　此華便可得　　不者錢還卿<br>　即時思宿命　　觀視其本行<br>　以更五百世　　曾為菩薩妻　</p><p>於是便可之。歡喜受花去。意甚大悅。今我女弱。不能得前。請寄二華。以上於佛。即時佛到。國王臣民。長者居士。眷屬圍遶。數千百重。菩薩欲前散花。不能得前。佛知至意。化地作泥。人眾兩披。爾乃得前。便散五華。皆止空中。變成花蓋。面七十里。二花住佛兩肩上。如根生。菩薩歡喜。布髮著地。願尊蹈之。佛言。豈可蹈乎。菩薩對曰。唯佛能蹈。佛乃蹈之。即住而笑。口中五色光出。離口七尺。分為兩分。一光繞佛三匝。光照三千大千剎土。莫不得所。還從頂入。一光下入十八地獄苦痛一時得安。諸弟子白佛言。佛不妄笑。願說其意。佛言。汝等見此童子不。唯然已見。世尊言。此童子於無數劫。所學清淨。降心棄命。捨欲守空。不起不滅。無倚之慈。積德行願。今得之矣<p>佛告童子。汝卻後百劫。當得作佛。名釋迦文(漢言能仁)如來無所著至真等正覺。劫名波陀(漢言為賢)。世界名沙桴(漢言恐畏國土)。父名白淨。母名摩耶。妻名裘夷。子名羅雲。侍者名阿難。右面弟子。名舍利弗。左面弟子。名摩訶目揵連。教化五濁世人。度脫十方。當如我也。於是能仁菩薩。以得決言。踊躍歡喜疑解望止。[<a href='javascript:showpic("../fontimg/067056.gif")'>火*霍</a>]然無想。寂而入定。便逮清淨。不起法忍。即時身踊。懸在空中。去地七仞。從上來下。稽首佛足。便作沙門。佛說偈言<p class='lg'>　汝當於是世　　把草坐樹下<br>　戒力定慧力　　降伏魔官屬<br>　汝行聖人場　　打震甘露鼓<br>　愍念眾生故　　續轉無上輪<br>　汝當於是世　　善權無上慧<br>　九十六外道　　皆令得法眼<br>　汝當於是世　　慈哀行四恩<br>　施惠法甘露　　滅除三毒病　</p><p>能仁菩薩。承事錠光。至于泥曰。奉戒清淨。守護正法。慈悲喜護。惠施仁愛。利人等利。救濟不惓。壽終上生兜術天上。欲救一切攝度盲冥。從上來下。為轉輪王飛行皇帝。七寶導從。何等為七。一金輪寶。二神珠寶。三玉女寶。四典寶藏臣。五典兵臣。六紺馬寶珠髦[<a href='javascript:showpic("../fontimg/072463.gif")'>肆-聿+葛</a>]。七白象寶珠髦尾。金輪寶者。輪有千輻。雕文刻鏤。眾寶填廁。光明洞達。絕日月光。當在王上。王心有念。輪則為轉。案行天下。須臾周匝。是故名為金輪寶也。神珠寶者。至二十九日月盡夜時。以珠懸於空中。在其國上。隨國大小。明照內外。如晝無異。是故名為神珠寶也。玉女寶者。其身冬則溫煖。夏則清涼。口中青蓮花香。身栴檀香。食自消化。無大小便利之患。亦無女人惡露不淨。髮與身等。不長不短。不白不黑。不肥不瘦。是以名為玉女寶也。典寶藏臣者。王欲得金銀琉璃水精摩尼真珠珊瑚珍寶時。舉手向地。地出七寶向水。水出七寶向山。山出七寶向石。石出七寶。是故名為典寶藏臣也。典兵臣者。王意欲得四種兵馬兵象兵車兵步兵。臣白王言。欲得幾種兵。若千若萬。若至無數。顧視之間。兵即已辦。行陣嚴整。是故名為典兵臣也。紺馬寶者。馬青紺色。髦[<a href='javascript:showpic("../fontimg/072463.gif")'>肆-聿+葛</a>]貫珠。搵摩洗刷。珠則墮落。須臾之間。更生如故。其珠鮮潔。又踰於前。鳴聲于遠聞一由旬。王時乘騎。案行天下。朝去暮還。亦不疲極。馬腳觸塵。皆成金沙。是故名為紺馬寶也。白象寶者。色白紺目。七肢平跱。力過百象。髦尾貫珠。既鮮且潔。口有六牙。牙七寶色。若王乘時。一日之中。周遍天下。朝往暮返。不勞不疲。若行渡水。水不搖動。足亦不濡。是故名為白象寶也。爾時人民。壽八萬四千歲。後宮婇女。各八萬四千。王有千子。仁慈勇武。一人當千。聖王治正。戒德十善。教授人民。天下太平。風雨順時。五穀熟成。食之少病。味若甘露。氣力豐盛。唯有七病。一者寒。二者熱。三者飢。四者渴。五者大便。六者小便。七者意所欲。聖王壽盡。又昇梵天。為梵天王。上為天帝。下為聖主。各三十六反。終而復始。欲度人故。隨時而出。菩薩勤苦。經歷三阿僧祇劫。劫垂欲盡。愍傷一切。輪轉無際。為眾生故。投身餧餓虎。勇猛精進。超踰九劫。能仁菩薩。於九十一劫。修道德。學佛意。行六度無極。布施持戒。忍辱精進。一心智慧。善權方便。慈悲喜護。育養眾生。如視赤子。承事諸佛。積德無限。累劫勤苦。通十地行。在一生補處。功成志就。神智無量。期運之至。當下作佛。於兜術天上。興四種觀。觀視土地。觀視父母。生何國中教化之宜先當度誰。白淨王者。是吾累世所生之父。拘利剎帝有二女。時在後園池中沐浴。菩薩舉手指言。是吾世世所生母也。當往就生。時有五百梵志。皆有五神通。飛過宮城。不能得度。驚而相謂。吾等神足。石壁皆過。因何等故。今不得度。梵志師言。汝見此二女不。一女當生三十二相大人。一女當生三十相人。是其威神。令吾等失神足。是時音聲。普聞天下。是時白淨王。歡喜踊躍。貪得飛行皇帝來生其家。即便求索娉迎為妻。迦夷衛者。三千日月萬二千天地之中央也。過去來今諸佛。皆生此地<p><b>　　<A NAME="n384"></A>菩薩降身品第二</b><p>於是能仁菩薩。化乘白象。來就母胎。用四月八日。夫人沐浴。塗香著新衣畢。小如安身。夢見空中有乘白象。光明悉照天下。彈琴鼓樂。絃歌之聲。散花燒香。來詣我上。忽然不現。夫人驚寤。王即問曰。何故驚動。夫人言。向於夢中。見乘白象者。空中飛來。彈琴鼓樂。散花燒香。來在我上。忽不復現。是以驚覺。王意恐懼心為不樂。便召相師隨若耶。占其所夢。相師言。此夢者。是王福慶。聖神降胎。故有是夢。生子處家。當為轉輪飛行皇帝。出家學道。當得作佛。度脫十方。王意歡喜。於是夫人。身意和雅。而說偈言<p class='lg'>　今我所懷胎　　必是摩訶薩<br>　婬邪嫉恚止　　身心清淨安<br>　心常樂布施　　持戒忍精進<br>　定意入三昧　　智慧廣度人<br>　觀察大王身　　敬如父以兄<br>　瞻愍人民類　　亦如己赤子<br>　疾病醫藥療　　飢寒施衣食<br>　憐貧敬尊老　　樂令生老滅<br>　諸在獄閉繫　　毒苦愁怖惱<br>　願王加大慈　　一時赦罪過<br>　今我不欲聞　　世俗音樂聲<br>　志趣山林宴　　清淨寂默定　</p><p>於是粟散諸小國王。聞大王夫人有娠。皆來朝賀。各以金銀珍寶衣被花香。敬心奉貢稱吉。無量夫人。舉手攘之。不欲勞煩。自夫人懷妊。天獻眾味。補益精氣。自然飽滿。不復饗王廚。十月已滿。太子身成。到四月七日。夫人出遊。過流民樹下。眾花開化。明星出時。夫人攀樹枝。便從右脅生墮地。行七步。舉手而言。天上天下。唯我為尊。三界皆苦。吾當安之。應時天地大動。三千大千剎土。莫不大明。釋梵四王。與其官屬諸龍鬼神閱叉揵陀羅阿須倫。皆來侍衛。有龍王兄弟。一名迦羅。二名鬱迦羅。左雨溫水。右雨冷泉。釋梵摩持天衣裹之。天雨花香。彈琴鼓樂。熏香燒香。擣香澤香。虛空側塞。夫人抱太子。乘交龍車。幢幡伎樂。導從還宮。王聞太子生。心懷喜躍。即與大眾百官群臣梵志居士長者相師。俱出往迎。王馬足觸地。五百伏藏。一時發出。海行興利。於時集至梵志相師。普稱萬歲。即名太子。號為悉達(漢言財吉)。王見釋梵四王諸天龍神彌滿空中。敬心肅然。不識下馬禮太子。時未至城門。路側神廟一國所宗。梵志相師咸言。宜將太子禮拜神像。即抱入廟。諸神形像。皆悉顛覆。梵志相師。一切大眾。皆言。太子實神實妙。威德感化。天神歸命。咸稱太子。號天中天<p>於是還宮。天降瑞應。三十有二。一者地為大動。坵墟皆平。二者道巷自淨。臭處更香。三者國界枯樹。皆生花葉。四者苑園自然生奇甘果。五者陸地生蓮花。大如車輪。六者地中伏藏。悉自發出。七者中藏寶物。開現精明。八者篋笥衣被。被在柁架。九者眾川萬流。停住澄清。十者風霽雲除。空中清明。十一者天為四面。細雨澤香。十二者明月神珠懸於殿堂。十三者空中火燭。為不復用。十四者日月星辰。皆住不行。十五沸星下現。侍太子生。十六天梵寶蓋。彌覆宮上。十七八方之神。奉寶來獻。十八天百味飯。自然在前。十九寶甕萬口。懸盛甘露。二十天神牽七寶。交露車至。二十一五百白象子。自然羅在殿前。二十二五百白師子子。從雪山出。羅住城門。二十三天諸婇女。現伎女肩上。二十四諸龍王女繞宮而住。二十五天萬玉女。把孔雀拂現宮牆上。二十六天諸婇女持金瓶盛香汁。列住空中侍。二十七天樂皆下。同時俱作。二十八地獄皆休毒痛不行。二十九毒蟲隱伏。吉鳥翔鳴。三十漁獵怨惡。一時慈心。三十一境內孕婦。生者悉男。聾盲瘖啞。癃殘百疾。皆悉除愈。三十二樹神人現。低首禮侍。當此之時。十六大國。莫不雅奇。歎未曾有<p>於是香山有道士名阿夷。中夜覺天地大動觀見光明暉赫非常。山中有花。名優曇缽。花中自然生師子王墮地。便行七步。舉頭而吼。面四十里。其中飛鳥走獸蜎飛蚑行蠕動之類。莫不懾伏。阿夷念言。世間有佛。應現此瑞。今世五濁盛惡。何故有此吉祥瑞應。天曉飛到迦維衛國。未及國城。四十里外。忽然落地。心甚驚喜。此必有佛。於我無疑。步詣宮門。門監白王。阿夷在門。王愕然曰。阿夷常飛。今者何故在門求通。王即出禮拜迎澡洗沐浴。施新衣服。問訊。今日臨顧勞屈尊聖。阿夷答言。聞大王夫人生太子故來瞻省。敕其內人。抱太子出。侍女白言。太子疲懈。始得安眠。阿夷喜悅。便說偈言<p class='lg'>　大雄常自覺　　覺諸不覺者<br>　歷劫無睡臥　　豈當眠寐乎　</p><p>於是侍女。抱太子出。欲以太子向阿夷禮。阿夷便驚起。前禮太子足。國王及群臣。見國師阿夷敬禮太子。心便悚然。益知至尊。即頭面禮太子足。阿夷猛力。迴伏百壯士。方抱太子。筋骨委震。見奇相三十二八十種好。身如金剛。殊妙難量。悉如祕讖。必當成佛。於我無疑。淚下哽咽。悲不能言。時王惶怖請問。太子有不祥乎。吉凶願告。幸勿有難。阿夷自抑制。即便說偈言<p class='lg'>　今生大聖人　　除世諸災患<br>　傷我自無福　　七日當命終<br>　不見神變化　　說法雨世間<br>　今與太子別　　是故自悲泣<br>　太子舉手言　　五道十方人<br>　吾當盡教化　　皆令得其所<br>　本我意所願　　當度薩和薩<br>　一人不得道　　吾不入泥洹　</p><p>於是阿夷。喜重禮太子足。白淨王怖止歡喜。而說偈言<p class='lg'>　太子有何相　　當何治於世<br>　願為一一說　　諸相有何福　</p><p>時阿夷以偈答王言<p class='lg'>　今觀太子身　　金色堅固志<br>　無上金剛杵　　舂破婬欲山<br>　大人相滿具　　足下安平趾<br>　居國常平治　　出家等正覺<br>　手足輪相現　　其好有千輻<br>　是故轉法輪　　得佛三界尊<br>　鹿[<a href='javascript:showpic("../fontimg/029685.gif")'>月*耑</a>]而龍髀　　隱相陰馬藏<br>　觀者無有厭　　是故法清淨<br>　纖長手臂指　　軟掌鞔中里<br>　是故法久長　　千歲在世教<br>　皮毛柔軟細　　右旋不受塵<br>　金色鉤鎖骨　　是故伏外道<br>　方身師子臆　　旋轉不阿曲<br>　平住手過膝　　是故一切禮<br>　身有七處滿　　千子力當敵<br>　菩薩宿作行　　是故無怨惡<br>　口含四十齒　　方白而齊平<br>　甘露法率眾　　是故有七寶<br>　頰車如師子　　四牙萬字現<br>　佛德現天下　　是故豐三世<br>　味味次第味　　所食識其味<br>　是以設法味　　施與於一切<br>　廣舌如蓮華　　出口覆其面<br>　是故種種音　　受者如甘露<br>　語聲哀鸞音　　誦經過梵天<br>　是故說法時　　身安意得定<br>　眼相紺青色　　世世慈心觀<br>　是故天人類　　視佛無有厭<br>　頂特生肉髻　　髮色紺琉璃<br>　欲度一切故　　是以法隆盛<br>　面光如滿月　　色像花初開<br>　是以眉間毫　　白淨如明珠　</p><p>於是王深知其能相。為起四時殿。春秋冬夏。各自異處。於其殿前。列種甘果樹。樹間七寶浴池。池中奇花。色色各異。譬如天花。水類之鳥。數十百種。宮城牢固。七寶樓觀懸鈴幡幢。門戶開閉。聲聞四十里。選五百妓女。擇取溫雅禮儀備者。供養娛樂。育養太子。太子生日。國中八萬四千長者。生子悉男。八萬四千廄。馬生駒。其一特異。毛色絕白。髦[<a href='javascript:showpic("../fontimg/072463.gif")'>肆-聿+葛</a>]貫珠。以是之故。名為騫特。廄生白象。八萬四千。其一白象。七肢平跱。髦尾貫珠。口有六牙。是故名為白象之寶。白馬給乘奴名車匿。太子生七日。其母命終。以懷天師功德大故。生忉利天。封受自然。太子在宮。不樂憒鬧。志思閑燕。王問侍女。太子樂乎。侍女白言。供養伎樂。不失時節。觀省太子。不以歡樂。王用愁憂。即召群臣。阿夷相言。必成佛道。以何方便。使太子留令無道志。有一臣言。唯教書疏。用繫志意。即與其僕五百人俱。共詣師門。師聞太子至。即出拜迎。太子問言。此為何人臣言。是國教書師也。太子問言。閻浮提書凡有六十四種。即數書名。今用何書。以相教示。梵志惶怖。答太子言。六十四種。己所未聞。唯持二書。以教人民。即時歸命。願赦不及<p><b>　　<A NAME="n385"></A>試藝品第三</b><p>於是太子。與諸官屬。即迴還宮至年十七。妙才益顯。晝夜憂思。未曾歡樂。常念出家。王問其僕。太子云何。其僕答言。太子日日憂悴。未嘗歡樂。王復愁憂。召諸群臣。太子憂思。今當如何。有一臣言。令習兵馬。或言。當習手搏射御。或言。當令案行國界。使觀施為散諸意思。有一臣言。太子已大。宜當娶妻以迴其志。王為太子。採擇名女無可意者。有小國王。名須波佛(漢言善覺)。有女名裘夷。端正皎潔天下少雙八國諸王。皆為子求。悉不與之。白淨王聞即召善覺。而告之曰。吾為太子。娉取卿女。善覺答言。今女有母及諸群臣國師梵志當卜所宜。別自啟白。善覺歸國。愁憂不樂。絕不飲食。女即問王體力不安。何故不樂。父言。坐汝令吾憂耳。女言。云何為我父言聞諸國王來求索汝。吾皆不許。今白淨王。為太子求汝。若不許者。恐見誅罰。適欲與者。諸國怨結。以是之故。令吾憂慼。女言。願父安意。此事易耳。我卻七日。自處出門。善覺聽之。表白淨王。女即七日。自出求處國中勇武技術最勝者。爾乃為之。白淨王念。太子處宮。未曾所習。今欲試藝。當如何乎。至其時日。裘夷從五百侍女。詣國門上。諸國術士。普皆雲集。觀最妙技禮樂備者。我乃應之。王敕群臣。當出戲場觀諸技術。王語優陀。汝告太子。為爾娶妻。當現奇藝。優陀受教往告太子。王為娶妻。令試禮樂。宜就戲場。太子即與優陀難陀調達阿難等五百人。執持禮樂射藝之具。當出城門。安置一象。當其城門。決有力者。調達先出。見象塞門。扠之一拳。應持即死。難陀尋至。牽著道側。太子後來。問其僕曰。誰[<a href='javascript:showpic("../fontimg/011859.gif")'>打-丁+王</a>]殺象。答言。調達殺之。誰復移者。答言。難陀。菩薩慈仁。徐前按象。舉擲城外。象即還穌更生如故。調達到場。撲眾力士。莫能當者。諸名勇力。皆為摧辱。王問其僕。誰為勝者。答言。調達。王告難陀。汝與調達二人相撲。難陀受教即撲。調達頓[<a href='javascript:showpic("../fontimg/037912.gif")'>跳-兆+辟</a>]悶絕。以水灌之。有頃乃穌。王復問言。誰為勝者。其僕答言。難陀得勝。王告難陀。與太子決。難陀白王。兄如須彌。難陀如芥子。實非其類。拜謝而退。復以射決。先安鐵鼓。十里置一。至于七鼓。諸名射者。其箭力勢。不及一鼓。調達放發。徹一中二。難陀徹二。箭貫三鼓。其餘藝士。無能及者。太子前射。挽弓皆折。無可手者。告其僕曰。吾先祖有弓。今在天廟。汝取持來。即往取弓。二人乃勝。令與眾人無能舉者。太子張弓。弓聲如雷。傳與大眾莫能引者。太子攬牽彈弓之聲。聞四十里。彎弓放箭。徹過七鼓。再發穿鼓入地。泉水湧出。三發貫鼓著鐵圍山。一切眾會歎未曾有。諸來決藝。悉皆受折慚辱而去。復有力人王。最於後來。壯健非常。勇猛絕世。謂調達難陀。為不足擊。當與太子共決技耳。被辱去者。審呼能報踊躍歡喜。語力人王。卿之雄傑世無當者。決力取勝。必自如意。皆隨從還。觀與太子決於勝負。調達難陀。奮其威武。便前欲擊。太子止言。此非為人大力魔王耳。卿不能制。必受其辱。吾自當之。父王聞此。念太子幼。深為愁怖。諸來觀者。謂勝太子。時力人王。蹋地勇起。奮臂舉手。前撮太子。太子應時。接撲著地。地為大動。眾會重辱。散去忽滅。太子殊勝。椎鍾擊鼓。彈琴歌頌。騎乘還宮。優陀語善覺言。太子技藝。事事殊特。卿女裘夷。今為所在。善覺答言。從五百侍女在城門上。優陀白太子言。宜現奇特。太子脫身珠瓔。欲遙擲之。優陀言。眾女大多。今擲與誰。太子言。珠瓔著頸則是其人。尋便擲珠即著裘夷。一切眾女。皆稱妙哉。甚為奇特世之希有。於是善覺。嚴辦送女。詣太子宮。眾伎侍從。凡二萬人。晝夜娛樂。絕世之音。太子志意。不以為歡。常欲棄捨。靜修道業。濟度眾生。王問其僕。太子迎妃以來。意志云何。僕答王言。憂思不樂。身體羸瘦。轉不如前。王心愁憂。即召群臣。太子不悅。當如之何。諸臣議言。宜復娉娶增其伎樂。儻能迴志。樂於世間。即復為娉妙女。一名眾稱味。二名常樂意。其一夫人者。二萬婇女。三夫人者。凡有六萬婇女。端正妙好。天女無異。王問裘夷。太子今有六萬婇女。伎樂供養。太子寧樂乎。答言。太子夙夜專精志道。不思欲樂。王聞憂慘。召諸群臣。復共議言。今供太子。盡世珍奇。而故專志未曾歡樂。必如阿夷言乎。諸臣答言。六萬婇女。極世之樂。不以為歡。宜使出遊觀於治政。以散道意<p class='juan'>
修行本起經卷上</p>
</body></html>
