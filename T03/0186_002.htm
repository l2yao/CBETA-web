<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p class='juan'>
普曜經卷第二</p>
<p><span class='byline'>　　　　西晉月氏三藏竺法護譯</span><br><p><b>　　<A NAME="n398"></A>降神處胎品第四</b><p>於是四天王。天帝釋炎天子。兜術天子。無慢天子。善化天子。魔子導師。梵忍跡天。梵滿天。善梵天。光淨天。光音天。大神妙天。淨居天。竟往天。阿迦膩吒天。及餘無數百千天人。皆共集會轉相謂言。今仁君等。假使菩薩獨往降神處於母胎。我等諸天不往侍從。墮無反復不識恩養。誰能堪任侍衛菩薩。降神入胎不離其側。如影隨形。乃至成佛。降伏魔官。而轉法輪。和慈四等至大滅度。以懷慈心。歡喜悅心。調和其心。而奉事焉。未曾遠離。不違要誓。於是頌曰<p class='lg'>　今誰能堪任　　追侍常悅心<br>　誰得名稱力　　自發長往侍<br>　忉利天誰意　　捨安不樂天<br>　住在玉女眾　　侍離垢月顏<br>　諸微妙最樹　　雖貪天室宅<br>　屋宅化金色　　當侍離垢威<br>　心念若干品　　不慕其諍訟<br>　少欲如妙花　　大男子所好<br>　言寂兜術天　　諸天求大威<br>　所生常見敬　　當樂無量稱<br>　慕應化妙本　　自在諸天宮<br>　心吉皆奉行　　當好是功勳<br>　魔王懷毒心　　越度一切尊<br>　及愛此經法　　自在度欲尊<br>　亦度於欲界　　亦及梵所居<br>　修行四等心　　在諸仙中上<br>　遊諸天殊特　　如轉輪聖王<br>　室宅常安隱　　侍離欲威尊<br>　欲得國君安　　大財無極富<br>　眷屬無怨仇　　侍送可敬順<br>　致財色豪位　　名稱力功勳<br>　見歎及仁君　　往侍送梵音<br>　欲得天人樂　　及致三界安<br>　處安及法安　　當侍大仙安<br>　若除婬怒癡　　欲棄眾冥塵<br>　寂然心淡泊　　侍從調定意<br>　學不學緣覺　　當逮一切智<br>　十力師子吼　　當侍從江海<br>　意勝閉惡趣　　致安住甘露<br>　得成八正道　　侍從降五趣<br>　其欲得見佛　　欲聽大哀法<br>　慕致眾福祚　　往侍自在聖<br>　盡生老死苦　　欲解宛轉縛<br>　清淨如虛空　　侍清明真人<br>　欲致一切敬　　相好殊異德<br>　常欲濟彼己　　當侍可愛敬<br>　戒定及智慧　　此及無量稱<br>　究竟所生安　　當侍彼大聖<br>　欲達深難解　　玄絕難逮義<br>　欲得慧自解　　當侍大醫王　</p><p>爾時諸天聞歎此偈。其四天王四萬人俱。百千忉利天炎天。兜術天。無憍樂天。化自在天。各與百千諸天子俱。六萬魔天。前世積德修清淨行。梵迦夷天六萬八千。乃至阿迦膩吒天與無央數百千眷屬。又有四方無數百千皆來集會。是諸天子各各嗟歎歌頌妙偈<p class='lg'>　聽我無限言　　意審至三乘<br>　棄欲樂安住　　所慕此最淨<br>　大聖度降神　　眾奉可重敬<br>　守德神仙護　　微妙無害意<br>　執樂鼓和音　　歎德海功勳<br>　歸命天人尊　　聞菩薩上慧<br>　散花供養聖　　奉仁名花香<br>　悅心天人尊　　離欲安無患<br>　意妙清淨花　　善願演光明<br>　迦夷散眾花　　等供福清淨<br>　處胎無垢著　　覺[<a href='javascript:showpic("../fontimg/025632.gif")'>穴/(爿*吾)</a>]老病死<br>　悅心侍究竟　　志懷奉恭敬<br>　天人獲善利　　見舉足七步<br>　釋梵咸稽首　　香水洗淨意<br>　屈意隨世俗　　天宮處塵欲<br>　普捨釋尊位　　咸悅意侍之<br>　取草坐道場　　得佛降眾魔<br>　梵勸轉法輪　　僉共奉安住<br>　三界作佛事　　甘露億載眾<br>　權化眾清涼　　皆棄渴名稱　</p><p>於是欲行天人勝室。睹見菩薩姿色殊妙。心自念言。今此真人清淨殊貌。其妃如類邪。尊人所厚咸皆<span class='corr'>羨</span>之。各執花香抱愛敬心。志功福報願立神足。適作是念。即時尋沒天人宮殿。在迦維羅衛大園觀中。寂然莊飾。其白淨王所可愛樂。難及大殿後宮菀囿。其處巍巍污塗香熏。清淨無垢光明福祚。威神成就。天人瓔珞一時并至。尋從地起見王妙后。舉身一指。現在虛空。各各相和而說偈言<p class='lg'>　天玉女遊行　　睹菩薩妙顏<br>　心中發是念　　菩薩母何類<br>　手各執眾花　　往聞生愛意<br>　既受持花香　　叉十指作禮<br>　微妙氣雜香　　投身自歸命<br>　吾睹名稱市　　善見仁顏色<br>　亦欲睹殊異　　玉女色最悅<br>　觀尊見其形　　天眠自睹身<br>　是顏第一殊　　至德生尊人<br>　明珠著好器　　是器天中天<br>　手腳如甘露　　來樂勝天人<br>　觀像無厭足　　其心益踴悅<br>　威首照虛空　　其明耀諸天<br>　離垢眾雜香　　身演暉如是<br>　其色如紫金　　威神耀諸天<br>　如蜂王成蜜　　演淨塗香熏<br>　眼明如真金　　光淨耀虛空<br>　所沒至清淨　　而等於有無<br>　脾踵猶如象　　其膝微平正<br>　手腳平等淨　　玉女歎決疑<br>　如是多所觀　　散花右遶之<br>　歎名稱佛母　　還入其天宮　</p><p>爾時四天王。天帝。炎天。及無慢天。天龍厭鬼。及害人鬼。阿須倫。揵陀羅。真陀羅。摩休勒。咸皆來至歸人中上。而在前導衛護至尊。將無惡物害意向之。若世俗人勿造危難。詣其王后所居宇宅。皆共清和。眷屬圍繞遊行虛空。一切吉祥令無違嬈。眾共宿衛。諸天子知悉欲往侍。悅心敬后執持花香。叉手十指為禮。見淨尊人。當降神故。師子大哀欲來生故。用道法故。皆當勸助護一切故。於是菩薩欲遷神時。東方極遠無數菩薩住兜術天。皆共來至於斯佛土供養菩薩。南西北方四維上下十方無限諸佛世界。無數菩薩一生補處住兜術宮。皆來詣此供養菩薩。其四天王八萬四千諸玉女眾。忉利天。炎天。兜術天。無憍樂天。化自在天。各將侍從八萬四千玉女。鼓樂絃歌。來詣此土供養菩薩。於時菩薩。即坐首藏普德等集三昧定意一切現大棚閣。并諸菩薩億百千載。諸天圍繞。動兜術天。適震動已。從身放光。具足廣普照此三千大千佛國土靡不周遍。曜幽冥處令睹大明。日月之光所不逮及。照於地獄餓鬼畜生八難中人。蒙斯尊光普獲安隱。所蒙光處令其眾生消婬怒癡。不懷自大無有惱熱。亦無貪嫉。皆懷慈心相視如子如父如母如兄如弟。天人伎樂不鼓自鳴。百千億載音聲相和。無數天人念善思惟。彼大天宮無能毀壞。玉女百千各鼓琴箏在後侍從。以伎樂音嗟歎菩薩前世積德。而說偈言<p class='lg'>　前世積功德　　長夜來善本<br>　布施得真正　　故今致奉敬<br>　尊本無數劫　　惠施愛男女<br>　以斯施果報　　雨天諸花香<br>　害身肉稱之　　用哀愍鳥故<br>　由此布施果　　餓鬼蒙食醬<br>　尊本無數劫　　護戒無所犯<br>　由禁獲果報　　消盡惡道難<br>　本無數億劫　　志道行忍辱<br>　忍行致此果　　慈心愍天人<br>　本無數億劫　　上進無怯劣<br>　以是精進果　　身好如須彌<br>　本無數億劫　　禪思消眾塵<br>　以是一心果　　不樂眾塵欲<br>　本無數億劫　　行智斷貪欲<br>　以是智慧果　　光明最清淨<br>　被鎧善伏塵　　普愍念眾生<br>　仁德度彼岸　　禮清淨安住<br>　光耀悉普照　　皆除眾塵冥<br>　為三千目導　　禮最勝現道<br>　曉了神通飛　　顯示學究竟<br>　化度以種類　　稽首善船師<br>　皆學清淨辭　　示現沒終始<br>　未曾捨俗法　　於俗無所著<br>　其見求博聞　　弘利甚無限<br>　況復聽受法　　得信愛樂者<br>　兜術天忽冥　　閻浮利日出<br>　無思議億垓　　樂道消眾塵<br>　安隱快豐盛　　無數諸天俱<br>　玉女數音樂　　王舍聞悲和<br>　德威普滋茂　　睹母最妙顏<br>　子巍巍如此　　三界最吉祥<br>　不復失本誓　　無有貪恚諍<br>　恭敬普慈心　　於人中威神<br>　王國遂增益　　成轉輪王種<br>　迦維當豐茂　　寶藏又豐滿<br>　鬼閱叉厭鬼　　諸天龍鬼神<br>　往護人中尊　　不久得解脫<br>　讚佛積功德　　愛敬而奉事<br>　悉用勸其道　　速疾成導師　</p><p>佛語諸比丘。于時菩薩過冬盛寒。至始春之初。修合星宿。春末夏初樹木彫落。初始花茂不寒不暑。時三界尊觀察十方。適在時宜沸星應下。菩薩便從兜術天上。垂降威靈化作白象。口有六牙諸根寂定。[<a href='javascript:showpic("../fontimg/043438.gif")'>至*頁</a>]首奮耀光色魏魏。眼鼻晃昱現從日光。降神于胎趣於右脅。菩薩所以處於右者。所行不左。王后潔妙。時晏然[<a href='javascript:showpic("../fontimg/072466.gif")'>穴/(爿*未)</a>]忽然即覺。見白象王光色如此來處于胎其身安和。從始至今未曾見聞。身心安隱。猶如逮禪致正受矣。於時妙后衣毛為豎。[<a href='javascript:showpic("../fontimg/077838.gif")'>打-丁+(改-己)</a>]拭衣服及塗香熏。身心欣喜尋從坐起。與婇女俱前後圍繞。從後宮出詣無憂樹。即時安坐無憂樹下。便遣侍女以此意旨啟白淨王曰。天王自屈來睹所樂。王聞踊躍即敕嚴駕。群臣翼從到無憂樹不得入門。王自起想乘高象車思惟須臾。即說偈曰<p class='lg'>　念曾處象車　　身重不如今<br>　光明入吾室　　問誰是何變　</p><p>於時有天。在虛空中化現半身。為白淨王說此偈言<p class='lg'>　德行三界尊　　慈哀成福祚<br>　菩薩遷兜術　　大聖降妙后<br>　當叉手禮足　　至神入彼室<br>　妙后觀其意　　若干種微妙<br>　今以用是故　　而有是變應<br>　示現於宮殿　　未曾有虛妄<br>　淨如雪山王　　其明超日月<br>　身形甚分明　　大象強殊勝<br>　堅固猶金剛　　思念行殊特<br>　而降神入胎　　是故受我言<br>　睹三界迷冥　　億載天歎詠<br>　不厭無瞋怒　　心寂等安定　</p><p>時夫人出。為王說偈<p class='lg'>　天王召梵志　　曉了能解夢<br>　為我別此義　　於國為吉凶<br>　大王受我言　　梵志學經術<br>　當使在我前　　聽說所夢意<br>　光踰日月明　　形大好六牙<br>　故勇入我胎　　當聽此意故　</p><p>時王請梵志問此意。梵志為王說偈言<p class='lg'>　梵志聞是言　　歡喜無不吉<br>　生子有相好　　在家為聖王<br>　假愍世出家　　成佛祐三界<br>　甘露普濟俗　　為決所疑網<br>　受梵志好教　　心中無所畏<br>　以服美飲食　　其身永安隱　</p><p>時白淨王心自念言。何所屋宅安於妙后使無眾難。時四天王詣白淨王。而謂王言。大王安意。今我等身當為菩薩造立妙宅。時天帝釋。炎天。兜術天。無憍樂天。化自在天。往詣王所各上天宮。王后處中。兜術天王曰。還持本宮奉上菩薩使處其中。化自在天曰。我有宮殿欲界最上。光蔽諸天令如聚黑。當令王后身處其中。花香伎樂奇異之饌供養妙后。如是比丘。一切欲界天王俱來詣迦維羅衛貢上宮殿。一心自歸供養菩薩<p>時白淨王亦在其上。興立宮宅嚴好如天。於時菩薩承大淨定。使其王后普見宮殿。身處其中皆懷菩薩。時諸天王所上宮殿各不相見。各自念言。今菩薩母在我宮殿不在餘所。時佛即說偈言<p class='lg'>　住大淨三昧　　所化不可議<br>　普悅諸天意　　先現瑞所應　</p><p>佛語比丘。於時菩薩坐於寶淨交露棚閣。處妙后右脅所坐寶淨棚閣。殊妙栴檀而香熏之。其香遍勳三千世界。魏魏奇異強若金剛。軟如天衣。香氣芬馥徹於十方。其菩薩交露宮殿。欲界諸天嚴淨宮殿。常皆現在菩薩宮殿。其處菩薩臨降神胎。應時其夜下方水界六百六十萬由旬。生大蓮花上徹梵天永無見者。唯有梵天名音聞。百萬諸佛土威神光耀。普遍三千大千世界。皆現目前獨見之耳。又其梵天執金剛器。百味食飲奉侍菩薩。菩薩食之。睹觀十方無能服食。是一渧之供堪任服消者。獨有一生補處菩薩能消化耳。又有宿世功福積德道慧所致。諸尊天帝釋梵王。咸來稽首歸命聽經。於是菩薩舉一手指。自然化現別異床榻。釋梵四王各從本位而坐其上。已見坐定為講說法。開化其心咸皆悅豫。菩薩睹之欲得還歸。下其右手使不復現。釋梵四王尋即知之。菩薩遣證。右繞菩薩便即還宮。以是之故菩薩處其右脅。東西南北四維上下十方無數百千菩薩。咸來見之稽首作禮欲得聽經。菩薩見來演身光明。化清淨坐即皆就床。各各啟問無極大乘。廣為分別。各不相見。以是之故菩薩演寂光明照諸天人。其菩薩母悉不知之。亦無所閡。唯覺己身輕便柔軟安隱無橫。無婬怒癡不想三毒。亦無寒熱及諸飢渴。不污聖體及餘手指。無有不可。亦不遇惡色聲香味細滑之法。不見惡夢亦無惡露。迦維羅衛及遠大國。天龍鬼神乾沓和阿須倫加留羅真陀羅摩休勒。男女大小歡喜踊躍不懷異心。若有諸病風寒熱氣疾。眼耳鼻口身心之疾。脣齒咽痛塵勞狂病顛疾金痍瘢瘡。詣菩薩母。母舉右手而摩其頭。病皆除愈各還其家。於時王后取草作籌。殊妙自然著於地上。持與諸病即得安隱。無復所患。時菩薩母使眾疾患住其右邊皆得安隱。無復眾病。各歸其處。諸可來者觀后右脅。悉見菩薩降神母胎。鮮潔清淨猶如明鏡照其面像。歡喜踊躍皆蒙濟度。菩薩在胎。自然天樂而相和鳴。雨天香花常以時節。春秋冬夏自然降矣。幢蓋繒綵展轉往來。國土安隱豐熟熾盛。無有溝坑荊棘之穢。有諸幡蓋遍迦維羅衛城。釋種諸姓及與萬民。飲食娛樂鼓舞歌戲。好喜布施積功累德。皆共相樂周竟四月。其白淨王淨修梵行。棄捨國事不加刑罰。行法為本不慕世榮。於是菩薩在胎十月。開化訓誨三十六載諸天人民。使立聲聞及諸大乘。於是頌曰<p class='lg'>　菩薩處母胎　　椈屨峆レa<br>　自然金色光　　天喜成法王<br>　莊嚴大宮殿　　見中跏趺坐<br>　導師處名香　　其香聞三千<br>　大千下方出　　大蓮花香淨<br>　乃徹至梵天　　取精授菩薩<br>　菩薩能消服　　餘人不能堪<br>　無數劫熟精　　服食身心淨<br>　釋梵四天王　　稽首供養佛<br>　奉事聽正法　　右繞皆還歸<br>　樂法菩薩來　　妙光淨無礙<br>　轉聽尊法樂　　聞說皆歡喜<br>　四方男女來　　鬼嬈心迷惑<br>　見王后心解　　意安還歸家<br>　得風寒熱毒　　眼耳鼻口病<br>　及若干疾患　　后摩頭得安<br>　若取一籌渧　　與之病皆愈<br>　無疾安歸家　　處胎為毉王<br>　十方諸菩薩　　目自見王后<br>　如日月在空　　睹菩薩眷屬<br>　無婬怒癡患　　無貪嫉恚想<br>　其心常歡喜　　無餓渴寒熱<br>　天樂不鼓鳴　　天雨淨花香<br>　天人非人見　　未曾懷害心<br>　天人樂飲食　　無數樂悲和<br>　時雨豐賤樂　　草藥花果茂<br>　王宮雨七日　　貧取食布施<br>　安貧苦稽首　　禮和眾如山<br>　白淨王常悅　　行法不領國<br>　入靜問皇后　　懷聖身安不　</p><p><b>　　<A NAME="n399"></A>欲生時三十二瑞品第五</b><p>佛語比丘。滿十月已。菩薩臨產之時。先現瑞應三十有二<p>一者後園樹林自然生果<p>二者陸地生青蓮華大如車輪<p>三者陸地枯樹皆生華葉<p>四者天神牽七寶交露車至<p>五者地中二萬寶藏自然發出<p>六者名香妙熏遍布遠近<p>七者雪山中出五百師子。羅住城門無所嬈害<p>八者五百白象子羅住殿前<p>九者天為四面細雨澤香<p>十者其王宮中自然泉水。百味飲食給諸虛渴<p>十一者諸龍玉女在虛空中現半身住<p>十二者天萬玉女把孔雀拂現宮牆上<p>十三者諸天玉女持萬金瓶盛滿甘露住虛空中<p>十四者天萬玉女手執萬瓶皆盛香水行住虛空<p>十五者天萬玉女手執幢蓋而住侍焉<p>十六者諸天玉女羅列而住。鼓百千伎樂在於虛空自然相和<p>十七四瀆江河清澄不流<p>十八日月宮殿停住不進<p>十九沸宿下侍諸星衛從<p>二十交露寶帳普覆王宮<p>二十一明月神珠懸於殿堂光明晃昱<p>二十二宮中燭火為不復明<p>二十三篋笥衣被被在架上<p>二十四奇珍瓔珞一切寶藏自然為現<p>二十五毒虫隱藏吉鳥翔鳴<p>二十六地獄皆休毒痛不行<p>二十七地為大動丘墟皆平<p>二十八四衢街巷平正散花<p>二十九諸深坑塹皆悉為平<p>三十漁獦怨惡一時慈心<p>三十一境內孕婦產者悉男。聾盲瘖啞癃殘百疾皆悉除愈<p>三十二一切樹神半身人現低首禮侍<p>是為三十二。當此之時疆場左右。莫不雅奇歎未曾有<p>爾時王后臨產菩薩。承道威神即於初夜起著服飾。將諸侍女往詣王所聽我所言思入園觀從來久遠假使大王不以為難。不懷瞋妒。乃敢往詣。在彼寂然思惟法典<p>時王答曰。今懷聖人亦可行觀。樹木華實皆以茂盛宜知是時。既有宮殿好妙屋宅。若干種樹眾果芬華甚可樂喜。無轉悔心<p>后聞歡喜。王敕嚴駕及諸侍從。雲母寶車婇女圍繞。出行遊觀鄰鞞樹下。車馬人乘皆共同色。光耀人目。二百白象前後導從。眾寶明珠垂絡諸象。象皆六牙。悉象中王。盡以紫金雜廁象身微風吹之嗷嗷相和。懸諸繒幡皆勇戰鬥。時世和安無有爭心。眷屬圍繞宿衛王后。鄰鞞樹下<p>天帝釋梵四王皆共翼從。諸天散華速行案行。宮殿屋宅時還反意。眷屬聞之輒即受教。案行掃除。王后當來。國主當至。還報嚴淨。聞之歡喜。尋入宮宅。是我所喜意中所樂。皆悉平正無有傾邪。可坐禪思。威光輝曜其香芬熏。清涼甘美音聲柔軟。若干奇寶瓔珞其身。莊嚴要妙見者皆歡。諸音樂器笳簫鼓吹。若干種品相和而鳴。諸天玉女聞柔和應。又見王后處一好車。男女大小色像皆同不異。各御車乘。法無殊特。欲使王后不聞惡音。象馬乘步若干種兵。各各嚴飾住於門外。聞大洪音。始出門時百千聲響。皆稱萬歲。其車嚴飾行止安詳。天師子座作四寶樹。枝葉華實皆悉茂盛。鳧鴈孔雀暢悲和音。豎幢幡蓋七寶交露車。時諸天人住於虛空。將御此車亦暢和音<p>爾時王后坐師子床。六反震動三千國土。諸天散華。聖今日生。為在鄰鞞樹下。為天中天。其四天王挽王后車。其天帝釋淨治道路。又梵天王列在前導。百千天人頭面稽首。父王睹此心中欣然。則自念言。是必正真天人之尊。乃使四王天帝釋梵咸來供養。果當成佛。未見三界致是恭敬。天龍尊神釋梵四王。設遭破首亡失身命。當供養聖終不捨去<p>爾時王后象馬寶車。步人從者各八萬四千。眾寶嚴飾兵仗嚴整。雄傑勇猛左右重行前後圍繞。六萬婇女前後導從<p>白淨王親釋種長者。有四萬人皆來侍從。六萬四千國王內伎送菩薩母。天玉女龍王妻。揵陀羅。真陀羅。摩休勒。阿須倫諸妻室。各八萬四千。各各嚴飾。眾寶瓔珞莊校其身。鼓若干樂音聲各異。咨嗟歌歎菩薩母德。皆共侍送至鄰鞞樹。修治道路香汁灑地。以散天華。一切諸樹皆生華實。木蜜栴檀香流十方。是諸樹者諸天所化<p>爾時王后適上寶車。天玉女從。樹木奮光名香好熏。供奉王后。殊妙眾珠雜寶以成。是樹莖節枝葉華實皆香。若干幡綵嚴飾周遍。其地平正廣長無穢。生柔軟草自然布地猶如天衣。承如往古諸佛之法<p>又諸天人一時咸鼓百千伎樂。侍從王后。王后適至於此樹下。菩薩威神樹躬屈枝。自歸王后。虛空諸天稽首為禮。日月光明清淨無垢。諸天玉女[<a href='javascript:showpic("../fontimg/072467.gif")'>口*咨</a>]嗟功勳。至於樹下樹神歡喜。何故有是感應。今我等身堪任供養。所往奉敬。從無澤獄。上至上界三十三天。無懈廢者。消生老病死。威光超絕除眾闇冥。今聖人生。如樹茂盛華實芬葩。億萬諸天亦遙稽首。震動天地至乎六反。皆為大明光明清淨。百千伎樂亦同俱作<p>離欲諸天深大悅喜。今日聖人普愍一切。釋梵四王歡喜作禮。其人中尊德超日月。在於胎中演金色光。光蔽日月諸天梵釋。亦皆覆蔽其百千億諸佛國土。消諸惡趣。眾生普安無復苦患。諸天百千咸共散華。樂處金剛其精進力。從下方界自然出生七寶蓮華<p>爾時菩薩從右脅生。忽然見身住寶蓮華。墮地行七步顯揚梵音。無常訓教。我當救度天上天下為天人尊斷生死苦。三界無上。使一切眾無為常安。天帝釋梵忽然來下。雜名香水洗浴菩薩。九龍在上而下香水。洗浴聖尊。洗浴竟已身心清淨。所在遊居道超具足。生於大姓如正真寶。奇相眾好應轉法輪。若轉輪王處在三界。以一道蓋覆於十方。其白淨王心中坦然踊躍無量<p>爾時五千青衣各各生子。皆為力士。現大小等給使白王。八百乳母亦各生子。百千象生。白馬生駒。形色如雪毛衣滑澤。黃羊生羔子。即有二萬。交露寶車聖經行時。亦復稽首。今當如行何所施作。德過諸天。然大變化不可限量。生業廣大。由是之故。光明普曜。五千玉女香華自熏。各持油香詣菩薩母。志大乘業。諸天來賀。將無勞倦。五千玉女皆來侍衛。各持華香賀菩薩母。衣被屋宅猶若天上。諸童子等請五百席。詣菩薩母。將無勞倦。重以瓔珞莊嚴其身。菩薩無畏必成佛道。佛告比丘。菩薩生時其母安隱。無有瘡瘢亦無痛痒。平復如故。應時前後五千玉女。齎天香熏及持油香。奉菩薩母。長跪問訊將無勞惓<p>五千玉女奉天醫藥。五千玉女齎寶瓔珞。五千玉女齎天被服。五千玉女齎天伎樂奉菩薩母。各各問訊言。將無勞惓。今此天下五通仙人輕舉虛空。忽然來現白淨王前<p>佛言比丘。菩薩生時夙夜七日。伎樂眾供百種飲食。鄰鞞樹下奉菩薩母。布施持戒忍辱精進興功立德<p>時三萬二千梵志。常齎所乏。日日供給充飽所欲。天帝梵王化作儒童。端正姝好在梵志眾。說吉祥偈<p class='lg'>　寂滅諸惡趣　　使眾生普安<br>　眾生以和安　　一切皆無患<br>　如光消眾冥　　諸天光照穢<br>　德徹諸光明　　令蔽不復現<br>　不見餘業時　　亦復不聽聞<br>　佛光適出現　　為世之大聖<br>　不遇塵勞病　　慈心愍眾生<br>　梵天億百千　　來供養無量<br>　如樹華茂盛　　安住於平地<br>　眾人皆往歸　　一切悉採取<br>　猶如此世間　　淤泥生蓮華<br>　世護明如是　　將養洽一切<br>　譬如柔軟衣　　熏以天名香<br>　若有疾病人　　當為療醫王<br>　假使有離欲　　在色界和音<br>　叉手為作禮　　則為說眾祐<br>　若諸天人民　　睹天人柔軟<br>　展轉相敬重　　為眾之導師<br>　若如清淨水　　普有所茂盛<br>　以是正見故　　所居常安隱　</p><p>佛告比丘。於時菩薩生七日後。其母命終。於比丘意所趣云何。七日命終。菩薩咎也。莫作是觀。所以者何。本命應然。菩薩察之臨母命終。因來下生。懷菩薩時。諸天供養至見生矣。以服天食不甘世養。本福應然。去來今佛皆亦如是。母七日終。所以者何。菩薩生時。母根身具無有[<a href='javascript:showpic("../fontimg/072468.gif")'>(乖/土)*央</a>]漏。應受忉利天上功祚服食。上忉利天。適昇彼天。未生菩薩時。諸天所送宮殿屋宅。所可住止講堂處所。諸供王后。五千諸瓶所盛香水。五千玉女各移床座。五千玉女手持冠幘。執澡香水在前灑地。五萬梵天各執寶瓶。稱歎萬歲。二萬諸龍寶瓔珞身。二萬白象珠寶珞身。二萬車乘建立幢蓋。寶交露車在後侍從。四萬步兵勇猛傑異。菩薩後行。又虛空中無數億載天人。忽然興立紫金牆壁。供養菩薩母。其夜菩薩降神之時。即夜欲界所可莊嚴無極大殿。二萬魔妻手執寶縷。來侍菩薩母。又二萬人瓔珞嚴身。應時彼夜兩玉女聞。有一婇女非人玉女。若睹面色其欲興隆。時菩薩德威神所致。此迦維羅衛大城之中。五百長者皆是釋種。各各建立五百屋宅。入羅衛城。時為菩薩開其城門。身命自歸。白菩薩言。一切義吉。唯屈入此諸天處所。是清淨處。普眼降此。有大宮殿名護淨華。菩薩應處<p>諸大梵志豪姓釋種。時白淨王。隨時屈意入其舍宅。用菩薩故。入五百宅功勳和安。修行正真<p>五百車匿各各發言。我等之身奉事供養新生太子。或有說言。太子聖明善制訓教。端正殊妙年幼難及<p>又今太子轉當長大。誰能養育令長大乎。皆和共議。唯大愛道能育慈心。推燥居濕飲食乳哺使長大耳。大愛道者。太子姨母。清淨無夫。是能堪任常不遠離<p>時白淨王。與諸釋種和同共往。詣大愛道說是意故。太子母終。爾時姨母乳哺令長。時大愛道則然可之<p>王會釋種欲試問之。今者太子當作國主。若當出家。欲決此疑。眾釋啟曰。竊聞雪山有仙梵志。名阿夷頭。耆舊多識明曉相法。王大歡喜因嚴駕白象。欲詣道人。諸天龍神現無數變。導從侍衛<p>時阿夷頭睹諸神變。知白淨王生聖太子。威神光曜過天世人。心懷欣豫欲往親覲。於是世尊重為眾會。而說頌曰<p class='lg'>　仙梵阿夷頭　　見天飛虛空<br>　形貌紫金色　　睹之大歡悅<br>　天須輪金翅　　為真陀是佛<br>　聞是要句悅　　天眼觀十方<br>　而名稱若干　　德如山高峻<br>　猶樹軟華實　　所住三界尊<br>　普地平若掌　　如天悅不迷<br>　如海王有寶　　現法道如是<br>　如滅惡無苦　　若天遊虛空<br>　聞天柔軟音　　三界現寶瑞<br>　阿夷觀天下　　察迦夷白王<br>　見生福相好　　睹之歡悅往<br>　住於王宮門　　睹無數億眾<br>　視青衣問曰　　善哉王所在<br>　欲前覲國王　　門吏見仙老<br>　歡悅入啟白　　王敕使令前<br>　布座速迎之　　阿夷聞悅喜<br>　心中懷飢虛　　問尊聖所在<br>　年杇不數現　　王告令就坐<br>　問何故自屈　　見眾變故來<br>　生子聞第一　　身相三十二<br>　欲見普吉義　　吾身以故來<br>　善來吾樂之　　今適寂淨眠<br>　且待須臾覺　　見妙如滿月　</p><p>於是阿夷心懷愕然。以偈報王曰<p class='lg'>　從無央數劫　　精進積德行<br>　覺來以久遠　　安得復睡眠<br>　世世行布施　　愍傷諸窮厄<br>　所有無所吝　　安得復睡眠<br>　奉清淨禁戒　　護法無所犯<br>　欲愍濟一切　　安得復睡眠<br>　常忍辱仁和　　其心不懷恨<br>　執心若如地　　安得復睡眠<br>　精進如月初　　目前不懈怠<br>　遊見十方佛　　安得復睡眠<br>　一心常禪思　　未曾有亂想<br>　意定如大山　　安得復睡眠<br>　智慧無不達　　聖明踰日光<br>　無所不開解　　安得復睡眠<br>　常奉四等心　　行慈悲喜捨<br>　如梵無放逸　　安得復睡眠<br>　遵修四恩行　　惠施及仁愛<br>　利人復等利　　安得復睡眠<br>　奉三十七品　　意止斷根力<br>　神足覺八道　　安得復睡眠<br>　常行權方便　　隨時而開化<br>　往反度一切　　安得復睡眠<br>　其心常寂然　　定意不放逸<br>　入此深三昧　　安得復睡眠<br>　觀彼我本末　　睹見十方佛<br>　解之悉本無　　安得復睡眠<br>　常行三脫門　　空無相諸願<br>　有無無所著　　安得復睡眠<br>　大慈無蓋哀　　法船遊三界<br>　度脫諸生死　　安得復睡眠<br>　道德如虛空　　為眾故自下<br>　緣是化三乘　　安得復睡眠<br>　虛空尚可度　　海水知幾渧<br>　草木悉能計　　安得復睡眠<br>　願王聽我言　　子德無可喻<br>　慧過眾塵數　　安得復睡眠<br>　降神於母胎　　所度不可量<br>　非小節所達　　安得復睡眠　</p><p>於是菩薩從寐覺起。大愛道白[<a href='javascript:showpic("../fontimg/057087.gif")'>疊*毛</a>]裹抱來詣王所。王賜黃金白銀各一囊賜道人。道人不受<p>披[<a href='javascript:showpic("../fontimg/057087.gif")'>疊*毛</a>]相太子。見三十二相軀體金色。頂有肉髻。其髮紺青。眉間白毛。項出日光。目睫紺色。上下俱眴。口四十齒。齒白齊平。方頰車廣。長舌七合。滿師子膺。身方正。修臂指長。足跟滿安平正。內外握網縵掌。手足輪千輻理。陰馬藏。鹿[<a href='javascript:showpic("../fontimg/029685.gif")'>月*耑</a>]腸。鉤鎖骨。毛右旋。一一孔一毛生。皮毛細軟不受塵水。胸有卍字。阿夷見此乃增歎。流淚悲不能言。王及大愛道心懷惶懼。拜手而問曰。有不祥乎。願告其意。舉手答曰。吉無不利。敢賀大王。得生此神人。昨暮天地大動。其正為此<p>如我相法。曰王者生子。而有三十二大人相者。處國當為轉輪聖王。自然七寶千子。主四天下治以正法若捨國出家。為自然佛度脫眾生。傷我年已晚暮當就後世。不睹佛興不聞其經。故自悲耳<p>王深知其能相。為起宮室作三時殿。各自異處。涼時居秋殿。暑時居涼殿。寒雪時居溫殿。選五百伎女。擇取端正。不肥不瘦不長不短。不白不黑。才能巧妙各兼數伎。皆以白珠名寶瓔珞其身。百人一番迭代宿衛其殿前。列種甘果樹間浴池。池中奇華異類之鳥。數千百種。嚴飾光明。趣悅太子意欲不令學道。宮牆牢固。門開閉聲聞四十里<p>佛告比丘。菩薩生已。大神妙天告諸淨居。菩薩大士。無數億載積功累德。淨其道場。布施博聞。禁戒清徹。懃修正行。大慈大哀。以是悅護一切眾生。使立大安<p>菩薩精進堅強無傾。被大弘誓。於過去佛殖大德本。相有百福莊嚴聖體。所作安和與眾超異。心意清明所御無垢。以此淨行立成大慧。無極法幢諸有俗力自然為伏。三千大導天人奉事。建立大祠所導無礙。惟重道德斷生死原。興顯大乘<p>適生墮地在於王家。緣是眾生被蒙弘猷。覺未覺者。宜往稽首嗟歎功德奉事供養。為餘天人不解法者。貢高自大不識至真。顯示大道無極至業。若干菩薩威聖超絕咸。來供養。以聞見此。增益國王土地功勳。睹說生時聖慧魏魏觀其真諦莫不發意。往到彼還。所度無極。於是頌曰<p class='lg'>　生時德如海　　大神妙說是<br>　無數劫難聞　　往奉仁中尊<br>　淨天具百千　　明珠莊嚴身<br>　悉備威儀往　　自投歸至尊<br>　諸天長夜護　　住眾德淨門<br>　莊嚴寶瓔珞　　色好如月滿<br>　光光不逮聖　　聞不及一步<br>　無敢越三界　　三界無能當<br>　身演清淨光　　言和無能違<br>　識深修善業　　天人莫能踰<br>　過名香眾勳　　恭敬而奉養<br>　未曾見太子　　承事天中天<br>　阿夷便白王　　相師欲求見<br>　威儀德神聖　　王聞第一喜<br>　門吏啟王入　　人尊以聽之<br>　手執華歡喜　　神入聖屋宅<br>　其王以見入　　即起叉十指<br>　紫金寶腳床　　請仁坐此榻<br>　即坐四見達　　王問所以來<br>　生子身德具　　行真故來見<br>　聖明相好備　　不知所歸趣<br>　是故煩床坐　　唯示嚴相好<br>　此眾圍遶來　　家樂上太子<br>　奉敬天示之　　出門歎未有<br>　見妙勝導師　　紫金覺聖威<br>　即起睹顏貌　　稽首離垢光<br>　盡壽見歡喜　　威德無見頂<br>　白毛天中跱　　成佛降眾魔<br>　嗟歎至真德　　消除眾塵勞<br>　寶師子來現　　當刈生死垢<br>　三世三垢熾　　從相起毒垢<br>　法雨療三千　　甘露滅塵勞<br>　慈燈見哀勳　　梵音聲柔軟<br>　教告三千界　　口宣大法響<br>　壞外學邪逕　　眾罪所見縛<br>　因緣不聞空　　法勇化小節<br>　滅癡大火煙　　淨眾大聖教<br>　見世智慧明　　滅眾闇冥識<br>　天人獲善利　　及見淨真正<br>　空蓋興天路　　人寶無所諍<br>　迦維天雨華　　奉禮右繞之<br>　歎佛歎國土　　昇虛空還天　</p><p class='juan'>
普曜經卷第二</p>
</body></html>
