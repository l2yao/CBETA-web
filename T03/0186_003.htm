<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p class='juan'>
普曜經卷第三</p>
<p><span class='byline'>　　　　西晉月氏三藏竺法護譯</span><br><p><b>　　<A NAME="n401"></A>入天祠品第六</b><p>佛告比丘。菩薩適生。當爾之時。君子梵志長者。二萬婦生。二親歡悅。皆奉菩薩給使左右<p>爾時白淨王。供給菩薩。二萬婇女走使所當。諸家親族二萬婇女貢上菩薩。大臣百官復有婇女二萬。奉上菩薩。尊豪諸釋咸共集會。來至王所。前啟白言。王當知之。宜將太子至於天祠。王然可之。皆敕城內掃除衢路。四徼諸道諸曲里巷。莫有不淨不吉之事。瓦石溝坑不淨之地。病疾盲聾勿有惡聲。散華燒香選吉祥音。懸幡繒蓋。莊嚴門戶。王還入後宮。以告大愛道。擁護太子將詣天祠。太子在座即時微笑。面目喜悅。頒宣此言。吾身和安。何緣相將欲詣天祠。太子沐浴。重加大笑。即說偈言<p class='lg'>　初生動三千　　釋梵須倫神<br>　日月息天王　　來稽頭面禮<br>　何有天過是　　將吾到其所<br>　超天天中天　　天無比況勝<br>　隨俗來現此　　現瑞人歡喜<br>　若干種奉養　　過聖天中天　</p><p>佛告比丘。於時嚴飾諸吉祥業長者梵志。諸郡縣邑尊者居士。妻息侍從大臣散王。門吏令吏親族知識。散華燒香乘象馬車國王侍臣俱將太子往入天祠。適入天祠。因住祠上。諸天形像無有想念。日月諸天。息意天王釋梵四王。各捨本位尋時來下。五體投地禮菩薩足。諸天人民百千之眾。嘿然歎吒稱揚洪音。歎未曾有歡喜踊躍。天地大動天雨眾華。百千伎樂不鼓自鳴。諸天形像現其本身。禮菩薩足則在前住於是頌曰<p class='lg'>　須彌比芥子　　過天龍王變<br>　日月禮螢耶　　慧德豈禮敬<br>　三千界自歸　　芥子比須彌<br>　牛跡比大海　　上尊喻日月<br>　若能禮其尊　　功德不可計<br>　各各得安隱　　德豐無限量　</p><p>菩薩入天祠時。三萬二千天子。見顯威德。皆發無上正真道意。以是之故。將菩薩行入於天祠。時有梵志名曰火炎。於是其父與五百眷屬圍繞執七寶蓋。貢白淨王。口說此言。以供太子。王即受之。召五百釋子。五百瓔珞手腳頭耳。臂著瓔珞。沸宿即時來詣王所而謂王言。宜令太子沐浴澡洗乃著瓔珞而供養之。王報之曰。我為太子亦作瓔珞。太子著之。七十七日吾乃應義。過此夜已。其日月初有一遊觀。名離垢淨。菩薩出觀。其大愛道抱將來出。八萬婇女來迎菩薩。稽首為禮。諸釋一萬人奉迎菩薩。五千梵志亦復奉迎。其諸釋種作眾瓔珞。奉菩薩者。令菩薩著。適被在身。即時闇冥。菩薩威光令無有耀。猶如墨聚在紫金邊。有一長者名曰離垢。服上好妙英住菩薩前。時白淨王及諸釋種。以偈讚曰<p class='lg'>　嚴三千世界　　遍布清淨寶<br>　皆為紫磨金　　不及此光明<br>　雖有紫磨金　　不如一毛光<br>　明耀消諸光　　在聖邊如墨<br>　以道德莊嚴　　瓔珞奄無耀<br>　日月明珠光　　釋梵明不及<br>　宿相好嚴身　　寶英安能勝<br>　莊嚴莫如佛　　蔽嚴不及度<br>　道嚴淨安明　　適生嚴種姓<br>　演光眾歡喜　　長蓋其種族　</p><p><b>　　<A NAME="n402"></A>普曜經現書品第七</b><p>佛告比丘。爾時太子厥年七歲。興顯無數百千吉祥。一萬童子。一萬女子。一萬車乘載若干種饌具足眾寶。至迦夷國置四徼里。諸街曲頭作眾伎樂。在諸樹間。莊嚴棚閣軒窗門牖。其諸婇女文飾瓔珞。而處其上散華燒香。八千婇女淨治道路。奉迎菩薩。諸天龍神及揵沓和。在虛空中各各異形。散華燒香垂珠幡綵。一切眾釋前後導從。白淨王俱行迎菩薩。菩薩乘羊車將詣書師。適入書堂欲見其師。師名選友。時見威神光曜。不能堪任。即僻墮地。兜術天上有一天子名曰清淨。即前牽手令從地起。置於座上。在大眾前。說此偈言<p class='lg'>　現世釋中生　　在俗學伎術<br>　計挍及書疏　　無數劫已了<br>　救眾生故現　　博學示入師<br>　度無數童子　　惠眾入甘露<br>　度世解四諦　　了報應因緣<br>　有成必滅盡　　況今此書堂<br>　於三世最明　　天人第一尊<br>　書堂化若干　　無數劫學斯<br>　眾生心多念　　真聖專知本<br>　是色其無念　　立或化貪形　</p><p>爾時菩薩與諸釋童俱住。菩薩手執金筆栴檀書隸。眾寶明珠成其書狀。侍者送之。問師選友。今師何書而相教乎。其師答曰。以梵佉留而相教耳。無他異書。菩薩答曰。其異書者有六十四。今師何書正有二種。師問。其六十四書皆何所名。太子答曰<p>梵書(一)佉留書(二)佛迦羅書(三)安佉書(四)曼佉書(五)安求書(六)大秦書(七)護眾書(八)取書(九)半書(十)久與書(十一)疾堅書(十二)陀比羅書(十三)夷狄塞書(十四)施與書(十五)康居書(十六)最上書(十七)陀羅書(十八)佉沙書(十九)秦書(二十)匈奴書(二十一)中間字書(二十二)維耆多書(二十三)富沙富書(二十四)天書(二十五)龍書鬼書(二十六)揵沓和書(二十七)真陀羅書(二十八)摩休勒書(二十九)阿須倫書(三十)迦留羅書(三十一)鹿輪書(三十二)言善書(三十三)天腹書(三十四)風書(三十五)降伏書(三十六)北方天下書(三十七)拘那尼天下書(三十八)東方天下書(三十九)舉書(四十)下書(四十一)要書(四十二)堅固書(四十三)陀阿書(四十四)得晝書(四十五)厭舉書(四十六)無與書(四十七)轉數書(四十八)轉眼書(四十九)閉句書(五十)上書(五十一)次近書(五十二)乃至書(五十三)度親書(五十四)中御書(五十五)悉滅音書(五十六)電世界書(五十七)馳又書(五十八)善寂地書(五十九)觀空書(六十)一切藥書(六十一)善受書(六十二)攝取書(六十三)皆響書(六十四)<p>太子謂師。是六十四書。欲以何書而相教乎。時師選友歡然悅豫。棄捐自大。說是偈言<p class='lg'>　難及真淨尊　　在世興悲哀<br>　悉學一切典　　現入書教中<br>　咸宣諸書名　　吾不知本末<br>　皆達此眾書　　故復示入學<br>　不敢觀其頂　　惟睹人禮拜<br>　云何令大聖　　宣諸書眾數<br>　天中天過天　　諸天中最上<br>　至尊無等倫　　在世不可喻<br>　以是威神故　　嚴淨用善權<br>　誰能及清明　　皆度諸世間　</p><p>時一萬童子。與菩薩俱在師所學。見菩薩威德建大聖慧。分別書字而宣之曰<p>其言無者。宣於無常苦空非我之音<p>其言欲者。出淫怒癡諸貪求音<p>其言究者。出悉本末真淨之音<p>其言行者。出無數劫奉修道音<p>其言不者。出不隨眾離名色之音<p>其言亂者。出除濁源生死淵音<p>其言施者。出布施戒慧明正音<p>其言縛者。出解刑獄考治行音<p>其言燒者。出燋燒罪塵勞欲音<p>其言信者。出信精進定智慧音<p>其言殊者。出超越聖無上道音<p>其言如者。出於如來無所壞音<p>其言寂者。出觀寂然法惔怕音<p>其言沒者。出消瞋厭諍訟之音<p>其言作者。出罪福報從行受音<p>其言智者。出一切智慧無壞音<p>其言魔者。出降魔力及官屬音<p>其言害者。出棄自大邪見之音<p>其言逝者。出於正法無憒亂音<p>其言止者。出世俗力無畏之音<p>其言生者。出度眾苦老病死音<p>其言意者。出意堅強獨步三界音<p>其言法者。以法等御救濟周旋往反之音<p>其言歎者。出隨所願開化諸音<p>其言難者。出除八難罪殃之音<p>其言盡者。出於盡滅無所生音<p>其言處者。出消處所顛倒之音<p>其言慧者。出智慧聖無罣礙音<p>其言是者。出歸善惡殃福之音<p>其言有者。出諸所行三有之音<p>其言棄者。棄諸所趣吾我諂音<p>其言己者。出己所起善惡業音<p>其言我者出滅身垢愛欲之音<p>其言垢者。出諸嫉妒等善惡友稱平等音<p>其言數者。出諸所數調無明音<p>其言處者。出處不處有齊限音<p>其言若者。度若干想眾亂放逸寂希望音<p>其言果者。證諸果實無所住音<p>其言除者。出不貪己除五蓋音<p>其言邪者。出邪疾患除憂惱音<p>其言慧者。出布施戒博聞之慧無妄想音<p>爾時菩薩為諸童子。一一分別字之本末演如是像法門諸音。在於書堂漸開化訓誨。三萬二千童子勸發無上正真道意。是故菩薩往詣書堂。示從師受<p><b>　　<A NAME="n403"></A>普曜經坐樹下觀犁品第八</b><p>爾時太子年遂長大。啟其父王。與群臣俱行至村落。觀耕犁者。見地新摘蟲隨土出。烏鳥尋啄。菩薩知之故復發問。問其犁曰。此何所設。答曰。種穀用稅國王。菩薩歎嗟。乃以一夫令民憂擾。畏官鞭杖加罰之厄。心懷恐懼匆匆不安。人命甚短憂長無量。日月流邁。出息不報就於後世。天人終始。三惡苦患不可稱載。五趣生死輪轉無際。沈沒不覺毒痛難喻。入山成道。乃度十方三界起滅危厄之患。觀犁者已更入遊觀。時菩薩遊獨行無侶。經行其地。見閻浮樹蔭好茂盛。則在彼樹蔭涼下坐。一心禪思三昧正定。以為第一。時有外學五百神仙。飛行虛空從南至北。欲越藂樹不能得過。定住不前。遙見菩薩。因共歎詠觀身功勳。其德巍巍。猶如須彌大金剛山。如妙明珠安不可動。像閻羅王鬼揵沓和耶。今坐樹下。心如虛空將是定坐。為何吉祥。儻令我等失神足乎。察見愍哀甚大光耀。明顯灼灼。心自念言。為是神祇毘沙門天大財富者。若是天子上天帝釋。日月之明轉輪聖王也。時虛空天。即說頌曰<p class='lg'>　色勝息天王　　若是離怨天<br>　若無量金剛　　是尊為丈夫<br>　殊過諸天神　　其光如月滿<br>　在世為最上　　是者不可限<br>　此德不可量　　為天揵沓和<br>　功勳明光光　　增此億載行<br>　常退還神足　　將是世千眼<br>　四方護天王　　須倫梵中尊<br>　而執眾吉祥　　此者能堪任<br>　能坐如是前　　觀之無等倫　</p><p>爾時五百仙人聞虛空天所可歎詠。即下住地觀見菩薩。神思坐定身不傾動。心不邪念。即大歡喜。察於菩薩功德巍巍不可限量。其德高遠不可為喻。天人之尊未曾見聞。宿命餘福今乃睹耳。以為欣慶。即說頌曰<p class='lg'>　世興塵勞火　　得道滅眾患<br>　在世如須彌　　是能成道法<br>　得勝除眾色　　尊行難如海<br>　得道染以慧　　靡不得蒙度<br>　解身之繫縛　　以逮成道法<br>　悉當度脫之　　不見魔境界　</p><p>時王群臣及大眾人。各各馳走欲見太子今為所在。遙見諸臣逐之隨後。見閻浮樹下禪思定意<p>爾時日照樹曲覆菩薩身。樹木一切曲躬向閻浮樹而稽首禮。菩薩不移。疾往啟王。其光明相樹不可蔽。曀日照樹。傾覆太子身不能蔽相。時王聞之往詣其樹。即見菩薩威神吉祥巍巍無量。時說偈言<p class='lg'>　如火在山頂　　如月在眾星<br>　見身樹下禪　　威耀無不照<br>　今復再稽首　　禮導師之足<br>　其初生之時　　身自坐禪思<br>　其身威神光　　明徹普遍照<br>　若見莫不悅　　因是得濟度　</p><p>於是太子啟王。我適行來在近遊觀。何以相追。王問何故爾行。答曰。諸臣欲除眾塵諸妄思想。光明清淨執於相好。坐禪三昧而不動搖。降伏諸魔闇蔽悉除。王曰。善哉善哉。初生瑞應終不虛妄。今皆現矣。十方蒙度<p><b>　　<A NAME="n404"></A>普曜經王為太子求妃品第九</b><p>佛告比丘。時白淨王與其太子及諸釋種。住於彼間。時諸力士釋種長者啟白淨王。王欲知之。是諸梵志未得究竟。假使太子棄國捐王。成為如來乃得究竟。設不出家為轉輪王治以正法。號曰法王。然有七寶。一曰金輪寶。二曰紺色馬。三曰白象。四曰明月珠。五曰玉女妻。六曰主藏臣。七曰主兵臣。則有千子端正姝好。猛勇傑異一人當千。能伏怨敵。若作佛者聖王種斷。唯有散王各各稱號。白淨王曰。且當觀之。何所玉女宜應太子妃。五百諸釋各自宣言。我當求之應太子妃。其白淨王謂諸釋等。今太子妃甚為難得。不知何女而可其意。皆共集會思議此事。以語太子。今當思惟。卻之七日菩薩心念。吾不貪欲不宜處家。棄兜術來在此人間。心無所慕寂三昧定以權方便而試當之。勤親道場以無蓋哀。而勸助之。即說偈言<p class='lg'>　王種興致敬　　火生長蓮華<br>　菩薩養有力　　億載化甘露<br>　不捨興導味　　無畏德真成<br>　我心所慕樂　　志無逸清淨<br>　菩薩本在欲　　善化悉見妻<br>　不安樂愛欲　　棄害學功勳　</p><p>爾時菩薩使上工師。立妙金像以書文字。假使女人德義形體面貌若斯。吾乃可之不用凡庶。如吾所說乃應娉耳。其色顏貌如紫磨金。內外相應身口不違。心淨如空安徐光光。不以放逸希言屢中。慈心無害奉敬道義。沙門梵志布施持戒。乃為我求不嫉無厭。志性仁賢不失時節。質直無諂專敬夫主。不懷他意痤L放恣。不在妊身不卒懷子。捐高自大事夫如婢。不嗜酒。不貪味。不慕聲。不愚冥。消無明根知法住真諦。不輕舉。無有邪術。常懷慚恥。不惡口。不咒咀。常奉行法。身口意淨言行相應。心如下使多修慈愍。不弄頭首不在愚戇。無有恚恨在眾猶安而不迷惑。所作業善。敬於親友視如世尊。念彼如己。流長名稱。眾善普修。常奉恭恪。如是妻者爾乃可耳<p>爾時白淨王聞菩薩言告古梵志。入迦夷衛遍周諸家。察好玉女誰有是德。君子長者工師細民。有如是比功勳備乎。若可太子乃可迎耳。所以者何。太子不好種姓唯樂德耳。於是頌曰<p class='lg'>　君子梵志種　　工師若細民<br>　其有是德者　　乃可娉取耳<br>　不喜好種姓　　太子為奇雅<br>　有至誠功勳　　心乃樂如是　</p><p>爾時梵志聞是偈教。周旋遍行迦維羅衛家家占之。適入一家睹一玉女。端政殊好如天玉女。容色第一淨猶蓮華。不長不短不白不黑。不肥不瘦正得女容。類玉女寶。於時其女禮古梵志。而問之曰。梵志何求。梵志答曰。其白淨王生真太子。端政無比相三十二功德威神。自手書偈。形貌女相天人第一乃娉之耳。於時彼女。說此頌曰<p class='lg'>　梵志所宣偈　　顯意所見色<br>　梵志欲知之　　我悉有是德<br>　宜應為我夫　　端正最難比<br>　白太子此事　　勿與不肖會　</p><p>梵志聞之。還詣王所宣之如是。天王省之將無宜也為太子妃。問曰誰女。梵志報曰。執杖釋種家生。王自念言。太子形貌與世超異。面色清淨儻不可意。使自擇之。詣無憂堂皆集眾女。使太子身自己察之。菩薩自察悅者眼向<p>爾時白淨王。眾寶奇珍作好講堂。皆召羅衛上好妙女。會彼講堂。佛語比丘。於時菩薩往到護堂。坐仁賢床。王遣使者。菩薩所視顧妙悅者即來告我。爾時菩薩會諸婇女。時釋家女名曰俱夷。與諸婇女到菩薩所。卻住一面諦視菩薩。目未曾眴。菩薩普察即時欣笑。執持寶英以遺俱夷。俱夷報曰。吾不貪慕眾寶瓔珞。當以功德自莊嚴身。太子還室歎未曾有。今此俱夷解世無常不貪世榮。時王使者。往詣王所啟是本末。向者太子意趣釋女俱夷。王聞是語。遣梵志往媒求此女。為太子妃。時執杖釋種言。我等本性有藝術者。乃嫁與女。太子有術。明知射御手博書數禮樂六藝備悉。乃與女耳。梵志即還具啟白王。王自念言。王以是法告於菩薩。菩薩啟王。且止用是為求。王曰。何以言止。將無藝術乎。論其正法而言且止。太子報言。所可應者皆能為耳。王問菩薩。藝術云何。菩薩曰。此間寧有奇異妙術與我等乎。將來睹之。王即時笑能現術乎。菩薩曰。能請會一切諸釋親族。當共現術。王敕侍者。遍令國中撞鍾擊鼓。卻後七日太子現術。諸有藝術皆來集會。諸釋親族七日之中。五百人會。藝術勝者以執杖釋女而娉與之。戲射手博最第一者當得是女。皆出城門。於是調達手執牽象來入城門。見諸釋集欲現其術。即以右手牽象頭。左手持鼻撲捏殺之<p>于時難陀與諸等類。共出城門。見於大象當路而死。問誰殺乎。答曰。調達害之。即時牽移著于路側。於時菩薩尋出城門。見此死象因往問曰。誰殺此象。侍者答曰。調達害之。菩薩復問。誰復移之著于路側。答曰。仁賢難陀也。答曰。大佳。是象身大如是。臭爛普熏城內。即右手接擲置城外。去塹極遠。時諸天人無數百千稱揚洪音皆言快哉快哉。虛空諸天。而讚頌曰<p class='lg'>　手執大白象　　已死身至重<br>　擲棄於城外　　離塹極大遠<br>　此必為至聖　　平等離俗身<br>　逮成一切智　　以聖力常存　</p><p>爾時五百釋種宗族。皆至城門。在於寬處集會。欲現伎術。時白淨王與諸大力宗族諸釋。至現術處。時無數眾侍從菩薩欲觀其藝。斯釋宗族前見菩薩。在於書堂。嗟歎宣說六十四種書。其師選友睹之。甚怪謂未曾有。天上世間無有是術。諸鬼神龍阿須倫等無能逮。睹其藝術者此真聖人也。以度無極。一一解字。義理本末無一疑滯。其聞見是德過釋梵日月諸天。我等目睹道術如是。誰能過者。諸釋宗族報眾人曰。菩薩雖入書堂悉知書疏計校眾術。其見者尟。今會大眾一時來集。此中誠勝能為顯雅。眾人觀知為誰勝乎<p><b>　　<A NAME="n405"></A>普曜經試藝品第十</b><p>爾時有大臣名曰炎光。釋中大臣也。計校算術最為第一。所度無極。王立此人。汝且觀之。何所太子為最勝耶。於時菩薩觀察諸釋及國王子。有數百人一一擲戲不及菩薩。菩薩報曰。汝等且待。我當擲之。時一王子來共擲戲。亦不能及。至五百人皆不能逮。時諸會者舉聲歎曰。若稱一辭至未曾有。況無數藝。所言殊特言辭談論不可究竟。炎光大臣雖能計校。言談算術亦不能及。其迦維越樹木藥草。眾水渧數一一可知。摴蒲六博天文地理。八方異術天崩地動。一切諸術不比菩薩。前知無窮卻睹無極。六通三達誰能載乎。諸天人民虛空天神舉聲歎曰。三界眾生心中所念。諸可思想善惡禍福。道俗眾事發意之頃。悉知本末無一懫礙。歌舞伎樂無事不博。以忍辱慈道力仁和。從百千劫所作輕便。獨遊三世猶如日光周旋四域。菩薩如是心無疑網。虛空之中諸天復歎。是大丈夫無極至聖。汝等雖見在家所為。且聽我言。發意之頃。往來十方無數億國。皆來供養。亦復奉禮十方導師。雖現往來亦無周旋。汝等意謂神足何爾。誰能睹知是無等倫獨行隻步。以是之故。咸皆奉敬菩薩最勝。諸釋報言。能解是者。色欲皆淨一切本無。於是菩薩一意悉見睹其本末。時諸釋族種姓悉共集會。欲試手搏。調達在世常自貢高。自謂為可不肯折伏。常與菩薩共諍威力。一切來者睹之超異。右繞稽首歸禮大聖。調達及難陀故欲手搏。於時菩薩安隱詳序。愍念之故舉調達身。在於空中三反挑旋。菩薩大慈無所傷害。徐著地上使身不痛。卿等貢高不捨自大。咸皆來集。一時與我共行手搏。諸有伎藝悉來集會。菩薩勢力適以手觸自然墮地。時諸天人無數億千及虛空神。宣揚洪音讚言善哉。菩薩超絕無能及者。雨諸天華異口同音。而重讚曰。假使十方一切眾生皆為力士。一時伏之。何況斯等。菩薩忍辱如須彌山。過於鐵圍無能動者。若以手持十方諸山。須臾碎之如塵如灰。何況凡夫。今顯此力不足為奇。是為俗力。未為道力最上第一。降伏諸魔及與官屬。必當逮成無上正真之道。為最正覺。顯是功德菩薩最勝。執杖釋種。見於菩薩大德無量。擲象手搏當世少雙<p>爾時國王及諸釋種。更欲試射。時調達豎四十里准。難陀准六十里。菩薩百里。時調達射中四十里鼓不能得過。難陀六十里亦不得越。執杖釋種亦四十里皆不能過。於時持弓授於菩薩。菩薩張弓。弓即折破。菩薩又問。於是城中寧有異弓任吾用不。王即言有。問在何所。王曰。昔吾祖父名曰師子。所執用弓奇異無雙。身沒之後無能用者。著於天祠。時菩薩言。便可持來。持來授之。執杖釋種一切諸釋無能張者。以授菩薩。菩薩在坐以手捺張。抨弓之聲悉聞城內。百千國人虛空天子。舉聲嗟歎。而說頌曰<p class='lg'>　不起于座上　　即時張此弓<br>　如是具諸願　　必逮成天尊　</p><p>爾時菩薩執弓注箭。即時放撥。中百里鼓而穿壞之。箭沒地中踊泉自出。箭便過去中鐵圍山。三千大千剎土六反震動。一切諸釋怪未曾有。虛空諸天咸嗟歎言。至未曾有。如是妙術清淨至真。諸菩薩中最為殊特。於斯執杖釋種以女俱夷送詣白淨王宮。為菩薩妃。隨世習俗現相娛樂。婇女八萬四千。俱夷為尊。時妃俱夷無增減心。臥常覺寤初不睡眠。在於燕室寂莫思惟。將無捨我耶。婇女侍衛痝臕隊均C於是頌曰<p class='lg'>　數千人侍身　　思惟尊在不<br>　以威德至誠　　處中猶在火<br>　常思護諸根　　其意不樂餘<br>　如日震光明　　不用無數問　</p><p>菩薩在宮婇女之間開化訓導八萬四千女發無上正真道意。逮不退轉。爾時兜術有天子。名曰應出家。於無上正真道意而不退轉。三萬二千天眷屬圍繞。往詣菩薩所止宮殿。住虛空中。因說偈言<p class='lg'>　人師子見生　　沒來忍名聞<br>　隨俗在中宮　　在世多教化<br>　訓無數天人　　雖在於世俗<br>　今日正是時　　應當出家去<br>　眾縛未得解　　不貪人見道<br>　當究所應度　　為盲冥現路<br>　俗慕妻子財　　榮祿諸所有<br>　見尊學習之　　必當放出家<br>　棄四域七寶　　娛樂尊豪位<br>　以見出家業　　遊行師子座<br>　即知行安隱　　不樂諸愛欲<br>　生來以大久　　得道為天人<br>　稽首為歸命　　猶如山河水<br>　當出家為佳　　常興殊勝行<br>　金色雖妙好　　端政最第一<br>　興光應捨國　　宜益諸天人<br>　不以樂五欲　　可致於差特<br>　聖慧能充滿　　度世賢聖業<br>　尊意所慕樂　　白淨王宮中<br>　澍捨如蓮華　　思惟當棄去<br>　塵勞當熾盛　　應離諍於獄<br>　仁威為無上　　速立解脫道<br>　仁了慧界久　　睹眾生疾患<br>　以法為醫藥　　建立泥洹安<br>　為消盲冥路　　縛癡種邪網<br>　疾化諸天人　　施智慧道目<br>　顯示無央數　　天龍須倫神<br>　已得成佛道　　還聞無上法<br>　以濟禽獸王　　其光照宮殿<br>　降伏往稽首　　及令四天王<br>　普為惟歸伏　　當欲奉四缽<br>　成佛得所願　　梵天行寂然<br>　觀慈大愍哀　　勸助人中尊<br>　喜護於一切　　轉無上法輪<br>　已得至佛道　　坐於佛樹下<br>　觀察極名稱　　當睹覺成道<br>　及餘諸菩薩　　宮中見造議<br>　為眾普告首　　為眾最後安<br>　已宣柔軟音　　念定光受決<br>　至誠無虛妄　　暢最勝音響　</p><p><b>　　<A NAME="n406"></A>普曜經四出觀品第十一</b><p>佛告比丘。時諸天人勸發菩薩。父王白淨。寐夢睹見菩薩出家。樂於寂然諸天圍繞。又見剃頭身著袈裟。時從夢覺。即遣人問。太子在宮不。侍者答曰。太子在耳。時白淨王入太子宮。今觀太子必當出家。所以者何。如我於今所見變應。心自念言。太子將無欲行遊觀。當敕四衢嚴治道路。學調伎樂普令清淨。卻後七日太子當出。使道平正莫令不淨。勿使見非諸不可意。即時受教皆當如法。嚴治已竟懸繒幡蓋。兵眾圍繞導從前後<p>爾時菩薩出東城門。菩薩威聖之所建立。於時諸天化作老人。頭白齒落目冥耳聾。短氣呻吟執杖僂步住於中路。菩薩知之故復發問。此為何人。頭白齒落羸瘦乃爾。御者答言。是名老人。諸貌已盡形變色衰。飲食不化氣力虛微。命在西垂餘壽無幾。故曰老矣。菩薩即曰。是則世法而有此難。一切眾生皆有斯患。人命速駛猶山水流宿夜逝疾難可再還。老亦然矣。不亦苦哉。一心專精思惟正義。御者答曰。不獨此人遇苦患也。天下皆爾。俗之常法。聖尊父母親里知識。皆致此老。咸同是業。菩薩時曰。不解句義愚人自大。不覺老至自沒塵埃。便可迴還。用是五樂不益於事。自睹如幻空中之電。還入宮中思惟經典愍念十方。宜以法藥必療治之。菩薩後日復欲出遊。王敕外吏嚴治道路。去諸不淨。菩薩駕乘出南城門。復於中路見疾病人。水腹身羸臥于道側。氣息張口命將欲絕。菩薩知之故復發問。告御者曰。此為何人。御者曰。此名病人。已至死地命在須臾。骨節欲解餘壽如髮。菩薩即曰。萬物無常有身皆苦。生皆有此何得免之。吾身不久亦當然矣。不亦痛乎。有身有苦無身乃樂。即還入宮。復於異日報王遊觀。王敕外吏嚴治道路。太子乘駕出西城門。見一死人。著于床上。家室圍繞舉之出城。涕淚悲哭椎胸呼嗟。頭面塵垢淚下如雨。何為棄我獨逝而去。菩薩知之而復問曰。此為何人。御者答曰。此是死人。人生有死猶春有冬。身沒神逝宗家別離。人物一統無生不終。菩薩答曰。夫死痛矣。精神懅矣。生當有此老病死苦。莫不熱中迫而就之。不亦苦乎。吾見死者。形壞體化而神不滅。是故聖人以身為患。而愚者寶之至死無厭。吾不能復以死受生。往來五道勞我精神。便迴車還。思度十方。復於異日。報王出遊。出北城門。見一沙門。寂靜安徐淨修梵行。諸根寂定目不妄視。威儀禮節不失道法。衣服整齊手執法器。菩薩問之。此為何人。御者答曰。此名比丘。以棄情欲。心意寂然猶如太山。不可傾動。難污如空。屈伸低仰不失儀則。心如蓮華悉無所著。亦如明珠六通清徹。無一蔽礙。慈愍一切欲度十方。菩薩即言。善哉。唯是為快。是吾所樂。心意寂靜自愍度彼。善業快利成甘露果。佛告比丘。父王白淨觀菩薩行。見聞如是不慕世榮。心如虛空而懷怖懅。畏之出家宿夜將護。高其牆壁深掘諸塹。更立城門。門開閉聲聞四十里。立諸宿衛勇猛之士。被鎧執仗於四城門。皆敕眾兵勿有遺漏。將無太子捨吾出家。於其宮堨蝐J衛之。益眾伎女綵女娛樂。令太子悅不懷憂感。又其菩薩宿積智德。在胎中時威神吉祥。夢中所見功勳大祚。十方自然有蓋悉覆三界。還得安隱。開化一切滅諸惡趣。於四衢路有四色鳥。變為一色。見諸不淨。經行其上而不污足。又有大水汎汎盈溢。眾生欲渡而不能越。心懷恐怖即過渡之。見無數人皆被疾病無有醫藥。即為療治無央數疾。使無諸痛。自見其身坐師子床。天人在上叉十稽首。見在戰鬥降伏怨敵。無數諸天在空中侍。真正聖人夢中見此。清淨吉祥行正具足。天人聞之。心懷悅豫。不久成道為天人尊。於是菩薩即作此念。假使我身不見辭王而出家者。便為不應。則時靜夜自出宮室入王宮殿。悉觀殿堂而無所畏。光明悉照遠近王覺見光。即時遣人觀四城門。將無出去。何故大光明照遠近。侍者來白。天尚未曉日亦未出。自然光明照諸牆壁樹木。飛鳥鳧鴈孔雀鴛鴦相和而鳴。方欲向明。是光第一。柔軟安隱清涼和雅。牆壁樹木永無有影。至德於是在彼思惟。觀於四方坐見窗牖<p>爾時有諸天人。即起欲去不得自在。顧省其父知之覺起。立啟父王。勿懷愁慼。勿以遠慮。諸天勸助今應出家。唯忍過罪安己護國。父母聞之悲泣垂淚。而問之曰。何所志願何時能還。與吾要誓普施志願。吾以年朽家國無嗣。菩薩即時以柔軟辭。而啟王言。欲得四願。假使聽我還得自在。得是願後不復出家。何謂為四。一者欲得不老。二者至竟無病。三者不死。四者不別。神仙五通雖住一劫不離於死。假使父王與此四願。不復出家。王聞重悲。此四願者古今無獲。誰能蠲除此四難者。子如師子勸助愍哀。普度眾生具足如意。所願者得。於是菩薩自出宮殿。一心住立無有睹見往來周旋<p>爾時父王明旦即起。朝會諸釋以是告之。太子必出捨國學道。當何施計。諸釋答曰。當勤將護。所以者何。諸釋部黨眾多無極。雖復力強何能獨出。時白淨王。敕五百釋勇多力者。有方便計。使五百兵普學諸術。令大力士住守東城門宿衛菩薩。一一釋者從五百兵。一一車乘五百人從宿衛菩薩。四門俱然。諸四街路里巷諸門亦復俱然。父王己身與五百釋前後圍繞。象馬車乘住己宮門。晝夜不眠<p>爾時大愛道自告侍從。宿夜然燈燒香勿得眠寐。今者離垢不樂在宮。必欲出家。悉共遮護勿得使去。作諸伎樂令心樂之。堅閉門戶勿令妄開。嚴諸繒幡彫飾窗牖。林樹果實悉令目睹。假使欲去慕樂此供或能不出<p>佛告比丘。是時二十五鬼神。將軍及般闍鬼將軍。鬼子母。五百子等。悉共集會各各議言。今日菩薩棄國捐家。我等咸共侍從供養。又四天王一時普告諸鬼神。今日菩薩棄國捐王。汝等慇懃侍從供養。其鬼神眾皆從五兵。勢力堅強猶如金剛不可毀壞。精進勇猛將護眾生。其身高大如須彌山。將無惡物犯於至德。釋梵炎天。兜術天。無慢天。化自在天。各敕官屬。無數百千前後導從。華香伎樂香汁灑地。侍從菩薩釋梵天王侍其左右。時有天子名曰寂意。我當將護迦維越國。一切男女大小勸安和之。又有天子名曰光音。即自說言。我身當化一切象馬車乘男女所暢音聲沒使不聞。令心寂靜而無所念。復有天子名曰清淨。我在虛空立七較輅。懸垂一切日月明珠照燿光光。設繒幡蓋散花燒香。嚴治塗路侍從菩薩。伊羅末龍王言。我當化作三萬八千里交露之車。使諸玉女皆坐其上。作眾伎樂侍從菩薩。而供養之<p>天帝釋曰。吾將眷屬菩薩前導。法行菩薩曰。吾當興起紫磨金雲。雨栴檀香皆遍天下。和鄰龍王。摩那斯龍王。散拘龍王。阿耨達龍王。難頭和難龍王。各自說言。亦當興起紫磨金雲。當雨微妙栴檀名香。如是比丘。天龍鬼神揵沓和等。心常懷願欲得聽省。菩薩正道所思惟法。慕樂安隱入於宮內。思念過去諸佛所行。愍傷眾生。本行道時。不捨四願以至純淑。何謂為四。本學道時設我成正覺。逮一切智被弘誓鎧。眾生困厄救眾惱患。吾當濟脫生老病死三界之縛。猗在世俗周旋眾難。使至寂然。令無恩愛。是第一願。眾生沒在無明窈冥。悉無所知。愚癡闇昧生穢濁樹。當為顯示如清淨眼。內外無限。是第二願。眾生在世立自大幢。常計吾我而意貪身。尊己賤彼心存顛倒。處諸邪見無常。不慕聖道。墮於三業。皆當開化令入正真。是第三願。眾生沒在生死之患。輪轉無際滅智慧根。迷惑五趣不能自濟。當為說法令得度脫。是為四願。吾往古時立是四願。今已得之。不可違捨以故出家。成就正覺度脫十方<p>爾時法行天子。淨居天子。來入宮殿自現形像。娛樂之形無常之變。住於虛空。時為菩薩。說此偈言<p class='lg'>　天子在空歎　　覺蓮華寂明<br>　云何在五欲　　大聖當捨家<br>　受我所勸助　　當觀於後宮<br>　睹諸迷惑眾　　如在死人間　</p><p class='juan'>
普曜經卷第三</p>
</body></html>
