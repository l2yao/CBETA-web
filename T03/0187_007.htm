<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p class='juan'>
方廣大莊嚴經卷第七</p>
<p><span class='byline'>　　　　中天竺國沙門地婆訶羅奉　詔譯</span><br><p><b>　　<A NAME="n454"></A>頻婆娑羅王勸受俗利品第十六</b><p>爾時佛告諸比丘。車匿奉菩薩教。安慰大王及摩訶波闍波提。耶輸陀羅。諸釋種等令離憂惱。為欲饒益諸眾生故。剃除鬚髮。向獵師邊。以憍奢耶衣貿易袈裟清淨法服。於是詣鞞留梵志苦行女人所。時彼女人。奉請菩薩明日設齋。既受請已。次往波頭摩梵志苦行女人所。時彼女人。亦請菩薩明日設齋。既受請已。復往利婆陀梵行仙人所。時彼仙人。亦請菩薩明日設齋。既受請已。復往光明調伏二仙人所。其仙亦請菩薩明日設齋。諸比丘菩薩。次第至毘舍離城。城傍有仙。名阿羅邏。與三百弟子俱。常為弟子說無所有處定。時彼仙人遙見菩薩心生希有。告諸弟子。汝等應觀是勝上人。諸弟子等白仙人言。我見是人形貌端正。昔所未有為從何來。比丘我於爾時問阿羅邏言。汝所證法可得聞乎。今欲修行願為我說。仙言。瞿曇。我所證法甚深微妙。若能學者當為宣說令得修習。若有清信善男子。受我教者。皆得成就無所有處微妙之定。諸比丘我聞仙人所說作是念言。我今自有精進念定樂欲信慧。獨在一處常勤修習心無放逸。必證彼仙所得之法。於是精勤修習心不厭倦。經於少時皆已得證。既得定已往仙人所作如是言。大仙。汝唯證此更有餘法。仙言。瞿曇。我唯得此更無餘法。菩薩報言。如是之法我已現證。仙言。以我所證汝亦能證。我之與汝宜應共住教授弟子。諸比丘。是時仙人甚相尊重。即以最上微妙供具供養於我。諸學徒中以我一人為其等侶。比丘我時思惟仙人所說非能盡苦。何法能為離苦之因。即於彼時出毘舍離城漸次遊行。往摩伽陀國王舍大城。入靈鷲山獨住一處。常為無量百千諸天之所守護。晨旦著衣執持應器。從溫泉門入王舍城次第乞食。行步詳雅諸根寂然。觀前五肘心無散亂。城中諸人見菩薩來心生希有。咸作是言。此是何人。為是山神。為是梵王。為是帝釋。為是四天王耶。爾時世尊。而說偈言<p class='lg'>　菩薩清淨身　　光明無有量<br>　威儀悉具足　　心靜極調柔<br>　處在靈鷲山　　自守出家法<br>　於彼晨朝時　　著衣持缽已<br>　調伏身心故　　入城而乞食<br>　身如融金聚　　相好以莊嚴<br>　路傍若男女　　觀者無厭足<br>　城中居民輩　　見是勝人來<br>　皆生希有心　　奔馳競瞻仰<br>　斯人甚奇特　　今從何所來<br>　有諸婇女等　　咸昇妙樓閣<br>　於彼窗牖間　　闚望不暫捨<br>　街衢盡充滿　　闤闠悉空虛<br>　棄捨所作業　　俱來候菩薩<br>　有人遽往告　　頻婆娑羅王<br>　今有梵天來　　入城而乞食<br>　復有作是言　　或是天帝釋<br>　夜摩兜率天　　化樂他化主<br>　四天及日月　　或是羅[<a href='javascript:showpic("../fontimg/023523.gif")'>目*侯</a>]等<br>　鞞留質多羅　　薄離諸天眾<br>　復有白王言　　此是靈山神<br>　大王應當知　　王今獲大利<br>　時王聞此語　　心生大喜悅<br>　自陟高樓上　　遙觀菩薩身<br>　相好甚端嚴　　譬如真金聚<br>　王因敕左右　　奉獻菩薩食<br>　并遣尋所住　　隨逐而觀之<br>　使者隨菩薩　　見往靈鷲山<br>　歸來白大王　　具陳所見事<br>　王聞是事已　　益增希有心<br>　於彼晨朝時　　嚴駕躬親謁<br>　遙睹巖石中　　光相極清淨<br>　威容甚嚴好　　不動若須彌<br>　屏除諸侍從　　徒步而前進<br>　頂禮菩薩足　　種種慰問已<br>　而白菩薩言　　大士從何來<br>　鄉邑在何處　　父母為是誰<br>　為是婆羅門　　為是剎帝利<br>　或是諸仙聖　　仁者如實說<br>　菩薩答王言　　我父輸檀王<br>　居住雪山下　　城名迦毗羅<br>　人民甚安樂　　為求無上道<br>　是故今出家　　王重稽首言<br>　仁今盛少年　　容顏甚端正<br>　應受五欲樂　　何為乃行乞<br>　我當捨此國　　與汝共治之<br>　今者幸相見　　中心甚欣喜<br>　願得作親友　　共蒞於王位<br>　何為樂獨處　　空山林野中<br>　菩薩於是時　　以柔軟音句<br>　徐答大王言　　我今甚不戀<br>　世間諸榮位　　欲求寂滅故<br>　捨之而出家　　況乃於王國<br>　而復生貪<span class='corr'>羨</span>　　譬如娑竭龍<br>　大海為宮室　　豈復於牛跡<br>　而生愛著心　　大王應當知<br>　五欲無邊過　　能令墮地獄<br>　餓鬼及畜生　　智者當遠之<br>　棄捨如涕唾　　欲如果熟已<br>　將墜自不久　　又如空中雲<br>　須臾而變滅　　如風駛飄鼓<br>　無時而暫停　　若著五欲者<br>　即失解脫樂　　誰有智慧士<br>　而求大苦因　　若人未得欲<br>　貪火極熾然　　若已得之者<br>　轉復無厭足　　得已愛別離<br>　便生大苦惱　　天上微妙樂<br>　人中殊勝果　　假使世間人<br>　盡受二種報　　心亦未知足<br>　得此更求餘　　譬如熱乏人<br>　渴逼飲鹹水　　五欲亦如是<br>　悕求無息時　　常在生死中<br>　輪轉痤L際　　若有智慧者<br>　必淨攝諸根　　證無漏聖道<br>　爾乃名知足　　王今應觀身<br>　無常不堅固　　九孔甯y溢<br>　眾苦作機關　　我雖受五欲<br>　而不生貪著　　為求寂滅樂<br>　是故今出家　　頻婆娑羅言<br>　善哉大導師　　我本臣事汝<br>　汝是帝王子　　能棄五欲榮<br>　我今勸俗利　　必獲無量罪<br>　唯願大慈悲　　哀愍捨我過<br>　當於此境界　　證得佛菩提<br>　願使不我遺　　我當獲大利<br>　於是從座起　　頂禮菩薩足<br>　百千眾圍遶　　還返於自宮<br>　菩薩調伏心　　為世間依止<br>　隨益而去住　　當往尼連河　</p><p><b>　　<A NAME="n455"></A>苦行品第十七</b><p>佛告諸比丘。王舍城邊有一仙人。摩羅之子名烏特迦。與七百弟子俱。常說非想非非想定。爾時菩薩見彼仙人。於大會中多聞聰慧眾所宗仰。作是思惟。我若不至其所同其苦行。云何能顯彼所修行諸定過失。我今方便令彼自知。其所修習非為究竟。又欲開顯我之定慧利益一切。令彼眾會生希有心。發是念已至仙人所。作如是言。仁者。誰為汝師汝所修行復是何法。仙人答言。我本無師自然而悟。菩薩告言。我今故來求汝所證。願為演說我當行之。仙言。隨意所欲當為宣說<p>爾時菩薩受彼教已。於一靜處專精修學。由昔慣習定慧因緣。即得世間百千三昧。隨彼諸定。所有差別種種行相皆現在前。是時菩薩。復從定起謂仙人言。過此定已更有何法。仙言。此最為勝更無餘法。菩薩作是思惟。我有信進念定慧。速能勝得彼仙之法。其所得者非為正路。非厭離法。非沙門法。非菩提法。非涅槃法<p>佛告諸比丘。菩薩為欲令彼諸仙捨其邪道說如上事。時五跋陀羅先於彼所修行梵行。竊相議言。我等久學尚未能測彼定淺深。云何太子於少時間。已能證得大仙之法。嫌未究竟更求勝者。由斯義故。必當證獲無上菩提。彼得道時我等五人亦應有分。作是念已。即捨仙人還從菩薩<p>爾時菩薩出王舍城。與五跋陀羅次第遊歷。向尼連河次伽耶山。於山頂上在一樹下敷草而坐。作是思惟。世間若沙門。若婆羅門。放逸身心住於貪欲隨於熱惱。雖行苦行去道甚遠。譬如有人為求火故。便取濕木置之水中。鑽燧索火。是人有能求得火不。若人住貪欲等。雖行苦行不能證得出世勝智亦復如是<p>復作是念。世間若沙門。若婆羅門。制御於身不行貪欲。於境界中心猶愛著。雖修苦行去道尚遠。譬如有人為求火故。猶取濕木置之陸地。鑽燧責火。是人有能求得火不。若復有人起貪愛等心未寂靜。雖行苦行不能證得出世勝智亦復如是<p>復作是念。世間若沙門。若婆羅門。攝衛身心離於貪欲。除諸熱惱最上寂靜。修行苦行即能證得出世勝智。譬如有人為求火故。取彼燥木置於乾地而鑽燧之。當知是人定求得火。若復有人不處貪欲。身心寂靜勤修苦行。即能證得出世勝智亦復如是<p>佛告諸比丘。菩薩出伽耶山已。次第巡行至優樓頻螺池側東面。而視見尼連河。其水清冷湍洄皎潔。涯岸平正林木扶疏。種種花果鮮榮可愛。河邊村邑處處豐饒。棟宇相接人民殷盛。爾時菩薩漸至一處。寂靜閑曠無有丘墟。非近非遠不高不下。即作是念。今止此地易可安神。往古已來修聖行者多於此住<p>復作是念。我今出於五濁惡世。見彼下劣眾生諸外道等。著我見者修諸苦行。無明所覆虛妄推求。自苦身心用求解脫。所謂或有執器巡乞行而食之。或有唯一掬食以濟一日。或不乞食任彼來施。或有不受求請須自往乞以求解脫。或有畯僖韝鴟痦籅K葉花果蓮藕狩糞糠汁米泔油滓。或有不食沙糖蘇油石蜜淳酒甜酢種種美味以求解脫。或有乞一家食若二若三乃至七家。或有一日一食二日一食乃至半月一月一度而食以求解脫。或有所食漸頓多少隨月增減。或有日食一撮乃至七撮。或有日食一麥一麻一米。或有唯飲淨水以求解脫。或有名稱神所自餓而死。謂隨己意生天人中。或有紡績鵂鶹毛羽以為衣服。或著樹皮。或著牛羊皮革糞掃毯毼。或著一衣乃至七衣。或黑或赤以為衣服。或復露形。或手提三杖。或貫髑髏以求解脫。或一日一浴一日二浴。乃至七浴或常不浴。或有塗灰或有塗墨。或坌糞土或帶萎花。或五熱炙身以煙熏鼻自墜高巖。常翹一足仰觀日月。或臥編椽棘刺灰糞瓦石板杵之上以求解脫。或作唵聲婆娑聲蘇陀聲娑婆訶聲。受持咒術諷誦韋陀以求解脫。或依諸梵王帝釋。摩醯首羅突伽那羅延。拘摩羅迦旃延摩致履伽。八婆蘇二阿水那。毘沙門婆婁那。阿履致旃陀羅乾闥婆。阿修羅迦婁羅摩[<a href='javascript:showpic("../fontimg/023523.gif")'>目*侯</a>]羅伽。夜叉步多鳩槃茶。諸天鬼神以求解脫。或有歸依地水火風空。山川河池溪壑大海。林樹蔓草[<a href='javascript:showpic("../fontimg/005344.gif")'>土*(蒙-卄)</a>]墓四衢。養牛之處及[<a href='javascript:showpic("../fontimg/072475.gif")'>土*厘</a>]肆間。或事刀劍輪槊一切兵器以求解脫。是諸外道怖生死故。勤求出離修習苦行都無利益。非歸依處而作歸依。非吉祥事生吉祥想<p>佛告諸比丘。菩薩爾時復作是念。我今為欲摧伏外道現希有事。令諸天人生清淨心。又欲令彼壞因緣者知業果報。又欲示現功德智慧。有大威神分析諸定差別之相。又欲示現有大勇猛精進之力。便於是處結加趺坐。身口意業靜然不動。初攝心時專精一境。制出入息熱氣遍體。腋下流汗額上津出譬如雨滴。忍受斯苦不生疲極。便起勇猛精進之心<p>佛告諸比丘。菩薩爾時制出入息。於兩耳中發大音響。譬如引風吹鼓[<a href='javascript:showpic("../fontimg/042972.gif")'>糒-米+革</a>]囊。受是苦事不生疲倦。諸比丘。我於爾時耳鼻口中斷出入息。內風衝頂發大音聲。譬如壯士揮彼利刃。上破腦骨受是苦事。不生疲極退轉之心<p>佛告諸比丘。菩薩爾時諸出入息一切皆止。內風強盛於兩肋間。旋迴婉轉發大聲響。譬如屠人以刀解牛受是苦事都無懈倦<p>佛告諸比丘。菩薩爾時內風動故遍身熱惱。譬如有人力弱受制。於大火聚舉身被炙。受斯苦極更增勇猛精進之心。作是念言。我今住彼不動三昧。身口意業皆得正受。入第四禪遠離喜樂。遣於分別無有飄動。猶如虛空遍於一切無能變異。此定名為阿娑婆那。菩薩爾時修如是等最極苦行。諸比丘菩薩復作是念。世間若沙門婆羅門。以斷食法而為苦者。我今復欲降伏彼故日食一麥。比丘當知。我昔唯食一麥之時。身體羸瘦如阿斯樹。肉盡肋現如壞屋椽。脊骨連露如筇竹節。眼目欠陷如井底星。頭頂銷枯如暴乾瓠。所坐之地如馬蹄跡。皮膚皺[<a href='javascript:showpic("../fontimg/037254.gif")'>起-巳+叟</a>]如割胊形。舉手拂塵身毛焦落。以手摩腹乃觸脊梁。又食一米乃至一麻。身體羸瘦過前十倍。色如聚墨又若死灰。四方聚落人來見者咸歎恨言。釋種太子寧自苦為。端正美色今何所在<p>佛告諸比丘。菩薩六年苦行之時。於四威儀曾不失壞。盛夏暑熱不就清涼。隆冬嚴寒不求厚煖。蚊虻唼體亦不拂除。結加趺坐身心不動。亦不頻申亦不洟唾。放牧童豎常來睹見。戲以草[<a href='javascript:showpic("../fontimg/072476.gif")'>這-言+(卄/手)</a>]而刺我鼻。或刺我口或刺我耳。我於爾時身心不動。常為天龍鬼神之所供養。能令十二絡叉天人住三乘路。爾時世尊。欲重宣此義而說偈言<p class='lg'>　菩薩於往昔　　捨位出家已<br>　為利眾生故　　思惟諸方便<br>　我出濁惡世　　生此閻浮提<br>　多諸邪見人　　破法行異道<br>　愚者求解脫　　自苦其身心<br>　雖怖生死因　　痚g出離果<br>　或有赴火聚　　自墜於高巖<br>　五熱以炙身　　塗灰而自毀<br>　日常一掬食　　劣以濟身命<br>　乞食於他門　　主喜而方受<br>　顏色少懷吝　　終朝而不食<br>　或時聞杵臼　　及以狗吠聲<br>　即止不行乞　　乃喚亦不受<br>　蘇油及美味　　乳酪沙糖等<br>　一切皆不御　　唯食麤惡食<br>　糠汁及油滓　　狩糞并藕根<br>　草木諸花葉　　以求於解脫<br>　或有服淨水　　或日食一麻<br>　或止進一米　　或有自餓死<br>　以求於解脫　　或有著皮革<br>　糞掃及鳥羽　　樹皮毛毼等<br>　種種弊衣服　　或有著一衣<br>　乃至著七衣　　或有常露形<br>　以求於解脫　　坐臥編椽上<br>　棘刺灰土中　　板杵瓦石間<br>　以求於解脫　　或常舉兩手<br>　或有翹一足　　散髮及髽髻<br>　逐日而迴轉　　以求於解脫<br>　或常禮日月　　河海及山川<br>　高原諸樹林　　以求於解脫<br>　此諸外道等　　勤修無利苦<br>　執著虛妄業　　堅受未嘗捨<br>　如是邪見人　　死當墮惡趣<br>　我為如是等　　昔於六年中<br>　示現摧伏彼　　勤修大苦行<br>　有諸無智人　　見外道邪苦<br>　竊以為真法　　便生隨喜心<br>　亦為成熟彼　　勤行大苦行<br>　乃擇空閑地　　加趺坐三昧<br>　當是節食時　　日食一麻米<br>　履寒不就煖　　處熱不求涼<br>　亦不逐蚊虻　　亦不避風雨<br>　童牧來觀看　　戲以草[<a href='javascript:showpic("../fontimg/072476.gif")'>這-言+(卄/手)</a>]刺<br>　通於耳鼻口　　以草木瓦石<br>　打擲於我身　　亦不能致損<br>　一切皆忍受　　身亦不低昂<br>　亦不生疲極　　涕唾便痢等<br>　諸穢皆已絕　　唯餘皮骨在<br>　血肉盡乾枯　　形體極羸瘦<br>　如阿斯迦樹　　住阿那婆定<br>　身心寂不動　　亦不味禪樂<br>　而起大悲心　　普為諸眾生<br>　修行如是定　　以修此定故<br>　速疾得成佛　　滅除外道眾<br>　摧伏諸異學　　亦以迦葉等<br>　不信有菩提　　如是大菩提<br>　無量劫難得　　為是諸人等<br>　入阿那婆定　　當坐此定時<br>　有十二洛叉　　諸天人眾等<br>　住於三乘路　　諸天龍神等<br>　琠韝撽]中　　供養菩薩身<br>　各自發弘願　　願住那婆定<br>　利益諸眾生　　其心如虛空　</p><p><b>　　<A NAME="n456"></A>往尼連河品第十八</b><p>佛告諸比丘。爾時菩薩六年苦行。魔王波旬常隨菩薩。伺求其過而不能得。生厭倦心悒然而退。爾時世尊以偈頌曰<p class='lg'>　菩薩之所居　　林野甚清淨<br>　東望尼連水　　西據頻螺池<br>　初起精進心　　來求寂靜地<br>　見彼極閑曠　　止此除煩惱<br>　時魔王波旬　　到於菩薩所<br>　詐以柔軟語　　而向菩薩言<br>　世間諸眾生　　皆悉愛壽命<br>　汝今體枯竭　　千死無一全<br>　當修事火法　　必獲大果報<br>　無宜徒捨命　　為人所憐愍<br>　心性本難伏　　煩惱不可斷<br>　菩提誰能證　　自苦欲何為<br>　菩薩告波旬　　而作如是言<br>　惛醉貪瞋癡　　與汝為眷屬<br>　將汝至於此　　共汝壞善根<br>　我不求世福　　勿以此相擾<br>　我今無所畏　　以死為邊際<br>　志願求解脫　　決無退轉心<br>　雖有諸痛惱　　我心痡I靜<br>　住斯堅固定　　精進樂欲等<br>　我寧守智死　　不以無智生<br>　譬如義勇人　　寧為決勝沒<br>　非如怯弱者　　求活為人制<br>　是故我於今　　當摧汝軍眾<br>　第一貪欲軍　　第二憂愁軍<br>　第三飢渴軍　　第四愛染軍<br>　第五惛睡軍　　第六恐怖軍<br>　第七疑悔軍　　第八忿覆軍<br>　第九悲惱軍　　及自讚毀他<br>　邪稱供養等　　如是諸軍眾<br>　是汝之眷屬　　能摧伏天人<br>　我今琣磼慼@　正念正知等<br>　銷滅汝波旬　　如水漬坏器<br>　菩薩作是言　　魔王便退屈　</p><p>佛告諸比丘。菩薩作是思惟。過現未來所有沙門。若婆羅門。修苦行時。逼迫身心受痛惱者。應知是等但自苦己都無利益。復作是念。我今行此最極之苦。而不能證出世勝智。即知苦行非菩提因。亦非知苦斷集證滅修道。必有餘法當得斷除生老病死。復作是念。我昔於父王園中閻浮樹下修得初禪。我於爾時身心悅樂。如是乃至證得四禪。思惟往昔曾證得者。是菩提因必能除滅生老病死。菩薩復作是念。我今將此羸瘦之身不堪受道。若我即以神力及智慧力。令身平復向菩提場。豈不能辦如是之事。即非哀愍一切眾生。非是諸佛證菩提法。是故我今應受美食令身有力。方能往詣菩提之場。時有諸天心常愛樂修苦行者。已知菩薩欲食美食白菩薩言。尊者莫受美食。我今方便以神通力令尊氣力平復如本與食無異。菩薩思惟。我實不食已經多時。四輩人民亦皆知我修行苦行。若我因彼天神之力。而不食者便成妄語。時五跋陀羅既聞菩薩欲受美食咸作是念。沙門瞿曇如是苦行尚不能得出世勝智。況復今者欲食美食受樂而住。是無智人退失禪定。便捨菩薩詣波羅奈仙人墮處鹿野苑中。佛告諸比丘。菩薩苦行已來優婁頻螺聚落主。名曰斯那缽底。有十童女。昔與五跋陀羅常以麻麥供養菩薩。爾時諸女既知菩薩捨置苦行。即作種種飲食奉獻。未經多日色相光悅。於是眾人復相謂言。沙門瞿曇形貌威嚴有大福德。十童女中其最小者。名曰善生。昔於菩薩苦行之時。琤H飲食供養八百梵志。願因供養梵志之福資益菩薩。今速成就阿耨多羅三藐三菩提<p>佛告諸比丘。菩薩復作是念。六年勤苦衣服弊壞。於屍陀林下見有故破糞掃之衣將欲取之。於時地神告虛空神作如是言。奇哉奇哉。釋種太子捨輪王位。拾是所棄糞掃之衣。虛空之神聞此語已。告三十三天。如是展轉於一念中。乃至傳聞阿迦尼吒天。爾時菩薩手持故衣作如是言。何處有水洗浣是衣。時有一天於菩薩前。以手指地便成一池。爾時菩薩復更思惟。何處有石可以洗是糞掃之衣。時釋提桓因即以方石安處池中。菩薩見石持用浣衣。爾時帝釋白菩薩言。我當為尊洗此故衣。惟願聽許。然菩薩欲使將來諸比丘眾不令他人洗浣故衣。即便自洗不與帝釋。浣衣已訖入池澡浴。是時魔王波旬變其池岸極令高峻。池邊有樹名阿斯那。是時樹神按樹令低。菩薩攀枝得上池岸。於彼樹下自納故衣。時淨居天子名無垢光。將沙門應量袈裟供養菩薩<p>爾時菩薩受袈裟已。於晨朝時著僧伽梨入村乞食。其聚落神於昨夜中告善生言。汝常為彼清淨之人設大施食。彼人今者捨苦行已。現食美食汝先發願。彼人受我食已。速得阿耨多羅三藐三菩提。今正是時速宜營辦。時善生女聞神語已。即取千頭牸牛而[<a href='javascript:showpic("../fontimg/067296.gif")'>(殼-一)/牛</a>]其乳七度煎煮。唯取其上極精純者置新器內。用香粳米煮以為糜。當煮之時於乳糜上。現千輻輪波頭摩等吉祥之相。時善生女見此相已即自思惟。是何瑞應。時有仙人語善生言。如此乳糜若有食者。必當得成無上菩提。是時善生煮乳糜已。灑掃所居極令清淨。安置妙座種種施設。告優多羅女言。汝宜往請梵志偕來。優多羅女既奉命已向東而行。唯見菩薩不睹梵志。南西北行但睹菩薩不見梵志亦復如是。由淨居天隱梵志身。令優多羅女永不得見。優多羅女歸白善生言。我所去處唯見沙門瞿曇。不復見有諸餘梵志。善生女言。此為最勝我故為彼辦是乳糜。汝宜速往為我延請。優多羅女至菩薩所。頭面禮足作如是言。善生使我來請聖者。菩薩聞已往詣其所坐殊勝座。時善生女即以金缽盛滿乳糜持以奉獻菩薩受已作是思惟。食此乳糜必定得成阿耨多羅三藐三菩提。復告善生。我若食已如是金缽當付與誰。善生女言。願以此缽奉上尊者隨意所用。爾時菩薩擎彼乳糜。出優婁頻螺聚落。往尼連河置缽岸上。剃除鬚髮入河而浴<p>佛告諸比丘。菩薩澡浴之時。百千諸天散天香花遍滿河中。菩薩浴竟競收此水將還天宮。所剃鬚髮善生得已起塔供養。菩薩既出河岸作是思惟。當以何座食此美味。河中龍妃即持賢座從地涌出。敷置淨處請菩薩坐。菩薩坐已食彼乳糜身體相好平復如本。即以金缽擲置河中。是時龍王生大歡喜。收取金缽宮中供養。時釋提桓因即變其形。為金翅鳥從彼龍王奪取金缽將還本宮起塔供養。爾時菩薩從座而起。龍妃還持所獻賢座。歸於本宮起塔供養。諸比丘由菩薩福慧力故。食乳糜已。三十二相八十種好圓光一尋轉增赫弈。爾時世尊欲重宣此義。而說偈言<p class='lg'>　六年苦行時　　身體極羸瘦<br>　不以天神力　　往彼菩提場<br>　為愍眾生故　　還依諸佛法<br>　須食於美食　　方證大菩提<br>　有女於往昔　　行善名善生<br>　為佛六年苦　　廣施八百眾<br>　夜半聞天語　　晨朝[<a href='javascript:showpic("../fontimg/067296.gif")'>(殼-一)/牛</a>]乳牛<br>　練彼千牛乳　　作糜持奉獻<br>　菩薩著衣已　　巡行至其舍<br>　受彼乳糜取　　往詣尼連河<br>　菩薩無量劫　　廣修諸善行<br>　身心俱寂靜　　進止極調柔<br>　至彼連河岸　　天龍悉圍遶<br>　菩薩入河浴　　諸天散香花<br>　將欲昇河岸　　神來低寶樹<br>　善女施金缽　　龍妃奉妙床<br>　行步如師子　　往詣菩提座　</p><p class='juan'>
方廣大莊嚴經卷第七</p>
</body></html>
