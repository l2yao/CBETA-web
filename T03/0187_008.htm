<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p class='juan'>
方廣大莊嚴經卷第八</p>
<p><span class='byline'>　　　　中天竺國沙門地婆訶羅奉　詔譯</span><br><p><b>　　<A NAME="n458"></A>詣菩提場品第十九</b><p>爾時佛告諸比丘。菩薩澡浴身體。復食乳糜氣力平全。方欲往詣十六功德之地菩提樹下。為欲降伏彼魔怨故。以大人相西面而行。所謂徐徐安隱而行。容止美好如虹蜺而行。雅步閑詳如須彌山巍巍而行。不匆遽行。不遲慢行。不沈重行。不輕躁行。不濁亂行。離垢而行。清淨而行。無過失行。無愚癡行。無染著行。如師子王行。如龍王行。如那羅延行。不觸地行。千輻輪相印文而行。足指網鞔甲如赤銅照地而行。震動大地而行。如山相擊出大音聲而行。坑坎堆阜自然平正而行。足下光明照罪眾生歸於善趣而行。所踐之地皆生蓮花而行。隨順過去諸佛就師子座而行。心如金剛不可沮壞而行。閉諸惡趣開諸善門而行。安樂一切眾生而行。銷滅魔力而行。摧諸邪論而行。除斷無明翳障而行。絕生死翅羽而行。[<a href='javascript:showpic("../fontimg/014048.gif")'>日*英</a>]蔽釋梵護世自在天王而行。於三千大千世界唯我獨尊而行。自證聖道不由他悟而行。將證一切智而行。念慧相應而行。欲除生老病死而行。方趣寂滅離垢不死無畏向涅槃城而行<p>爾時菩薩正念向彼菩提之樹直視行。時便有如是無量威儀。時有風天雨天。從尼連河至菩提樹。周遍掃灑盡令嚴淨。又雨無量殊勝香華遍覆其地。於三千大千世界。所有大小諸樹皆悉低枝向菩提樹。三千大千世界須彌山等。大小諸山皆悉低峰向菩提樹。欲界諸天子等。各散種種微妙香花。一一妙花縱廣一拘盧舍以為花臺。復現廣路脩遠無際。於路左右七寶欄楯皆悉嚴好。其量高下如七多羅樹。眾寶幡蓋處處莊嚴。復化七寶多羅之樹。一一樹間絡以金繩。於其繩上皆懸珍鐸。明珠琉璃間廁其中。其樹兩間有七寶池。於彼池內金沙遍布香水盈滿。優缽羅花。拘勿頭花。波頭摩花。芬陀利花。如是等花充滿池中。其池四邊七寶階道。周匝莊嚴。於其階道則有迦陵頻伽。鳧鴈鴛鴦命命諸鳥出和雅音。有八萬四千天諸婇女。以眾香水灑於前路。復有八萬四千天諸婇女散眾天花。一一樹下復有眾寶妙臺。是諸臺上各有八萬四千天諸婇女。皆捧寶器盛妙栴檀沈水之香。復有五千天諸婇女。奏天伎樂歌舞頌歎出和雅音<p>佛告諸比丘。菩薩詣菩提樹時。其身普放無量光明。又遍震動無邊剎土。復有無量百千諸天奏天伎樂。於虛空中雨眾天花。又雨無量百千天妙衣服。復有無量象馬牛等圍繞菩薩。發聲哮吼其音和暢。又有無量鸚鵡舍利拘[<a href='javascript:showpic("../fontimg/011904.gif")'>打-丁+只</a>]羅鳥。迦陵頻伽。鳧鴈鴛鴦孔雀翡翠共命諸鳥。翻翔圍繞出和雅音。菩薩往菩提場時。有如是等無量希有吉祥之相<p>佛告諸比丘。菩薩將欲坐菩提座。其夜三千大千世界主大梵天王。告諸梵眾作如是言。仁者當知。菩薩摩訶薩被精進甲。智慧堅固心不劬勞。成就一切菩薩之行。通達一切波羅蜜門。於一切菩薩地得大自在。獲諸菩薩清淨意樂。一切眾生諸根利鈍皆悉了知。住於如來祕密之藏超諸魔境。一切善法皆能自覺。不由他人而得覺悟。為諸如來大神通力之所護念。當為眾生說解脫道。亦為眾生作大商主。摧伏一切諸魔軍眾。於三千大千世界之中。唯佛獨尊為大醫王。調和法藥救眾生苦為大法王。以智慧明照於十方建大法幢。不為世間八法所染。猶如蓮花不著於水。能積無量真實法寶。猶如大海蘊諸奇珍。怨親平等如須彌山安住不動。心意清淨如摩尼珠離諸垢穢。於三千大千世界得大自在。菩薩摩訶薩以如是等無量功德詣菩提場。為欲降伏眾魔怨故。成阿耨多羅三藐三菩提故。欲圓滿十力四無所畏十八不共佛法故。轉正法輪故。為欲震大師子吼故。施大法雨令諸眾生得滿足故。令諸眾生得清淨法眼故。令諸外道息諍論故。欲使本願得圓滿故。於一切法得自在故。仁者。汝等應當發心往詣親近供養。即說偈言<p class='lg'>　無量百千劫　　具慈悲喜捨<br>　禪定智慧通　　於今證涅槃<br>　若欲遠三惡　　及離於八難<br>　受天妙樂報　　乃至得涅槃<br>　應持上供具　　供養於菩薩<br>　六年修苦行　　欲詣菩提場<br>　三千世界主　　釋梵及日月<br>　一切無與等　　見者咸歡悅<br>　降伏諸魔軍　　必當成正覺<br>　身相三十二　　最勝自莊嚴<br>　梵音甚清徹　　心淨離諸過<br>　或有人樂欲　　上生於梵世<br>　或有人樂欲　　證得聲聞果<br>　或有人樂欲　　得成辟支佛<br>　或有人樂欲　　當獲無上果<br>　如是諸人等　　應供養導師　</p><p>佛告諸比丘。時大梵天王為供養菩薩故。以神通力令三千大千世界皆悉清淨。除諸砂鹵瓦礫荊棘。地平如掌無有丘墟。以金銀琉璃硨磲馬瑙珊瑚虎魄真珠等寶而嚴飾之。又遍三千大千世界生諸瑞草青綠右旋柔軟可愛如迦陵陀衣。又諸巨海變為平地。亦不嬈彼魚鱉黿鼉水性之屬。所有十方剎土梵王帝釋護世四王。咸見此間三千大千世界如是嚴淨。各於本土皆悉莊嚴遙申供養。又十方無邊剎土一切菩薩為供養故。以超過人天殊勝供具。各於本國而申供養。皆見無邊世界如一佛土。諸須彌山鐵圍山間幽冥之處。日月威光所不能及。咸見菩薩光明普照<p>有十六天子。守護此菩提之場。是諸天子皆證無生法忍及得阿惟越致。其名曰轉進天子。無勝天子。施與天子。愛敬天子。勇力天子。善住天子。持地天子。作光天子。無垢天子。法自在天子。法幢天子。所行吉祥天子。無障礙天子。大莊嚴天子。清淨戒香天子。蓮花光明天子。如是等天子。各化四万八十由旬。廣設無量寶莊嚴具。其地四邊皆有七重寶路。一一寶路皆悉行列寶多羅樹。一一樹間金繩交絡。垂諸寶鈴覆以寶網。閻浮檀金以為蓮花遍滿於地。一一花上各以七寶而嚴飾之。復燒種種上妙天香。十方世界人天之中。所有妙樹悉於中現。又十方世界一切水陸。勝妙香花悉於中現。又十方世界諸佛菩薩。各於本土現無量資糧廣博嚴飾福德智慧菩提道場。如是種種事業皆悉現於此道場中<p>佛告諸比丘。十六天子見如是等神通瑞相種種莊嚴踊躍歡喜。天龍夜叉。乾闥婆。阿修羅。迦婁羅。緊那羅。摩[<a href='javascript:showpic("../fontimg/023523.gif")'>目*侯</a>]羅伽等。見此道場歎未曾有。各想自宮猶如[<a href='javascript:showpic("../fontimg/005344.gif")'>土*(蒙-卄)</a>]墓。皆有無量讚述功德。復有四護菩提樹神。一名毘留薄瞿。二名蘇摩那。三名烏珠缽底。四名帝珠。各以神力變菩提樹。高廣嚴好各長八十多羅之樹。根莖枝葉花果茂盛。端正可愛莊嚴無比見者歡喜。踰於帝釋歡喜園中波利質多羅樹拘鞞羅樹。菩薩所坐成菩提處。則三千大千世界之中心也。此樹下地純以金剛所成不可沮壞<p>佛告諸比丘。菩薩欲往菩提樹時。放大光明遍照無邊無量世界。地獄眾生皆得離苦。餓鬼眾生皆得飽滿。畜生眾生慈心相向。諸根不具眾生皆得具足。病苦眾生皆得痊愈。怖畏眾生皆得安樂。獄囚眾生皆得釋然。貧窮眾生皆得財寶。煩惱眾生皆得解脫。飢渴眾生皆得飲食。懷孕眾生皆得免難。羸瘦眾生皆得充健。而於此時。無一眾生為貪恚癡之所逼惱。人天不死亦不受胎。是時一切眾生更相慈愍生利益心。如父如母如姊如妹如兄如弟。爾時世尊欲重宣此義。而說偈言<p class='lg'>　地獄痛苦逼　　一切皆休息<br>　畜生相食噉　　各各起慈心<br>　八難皆閉塞　　三惡悉空靜<br>　光明所照處　　咸受微妙樂<br>　眼耳鼻舌等　　諸根不完具<br>　皆悉得具足　　煩惱所擾者<br>　便得大安樂　　狂亂得正念<br>　貧賤得富貴　　病苦得痊除<br>　禁囚得解脫　　一切無忿競<br>　展轉起慈心　　如父母愛子<br>　菩薩光明網　　遍滿於十方<br>　普照琩F界　　[<a href='javascript:showpic("../fontimg/014048.gif")'>日*英</a>]蔽無邊土<br>　鐵圍大鐵圍　　及餘諸山等<br>　皆悉不復現　　變為一佛剎<br>　以眾寶所成　　嚴飾甚微妙<br>　由光照燭故　　一切如觀掌<br>　如是等莊嚴　　為供養菩薩<br>　護菩提場神　　有十六天子<br>　面八十由旬　　現種種嚴飾<br>　菩薩大威力　　面八十由旬<br>　亦現無邊剎　　各各皆嚴淨<br>　天龍八部眾　　睹如是事已<br>　還自思本宮　　而生[<a href='javascript:showpic("../fontimg/005344.gif")'>土*(蒙-卄)</a>]墓想<br>　咸起奇特心　　頌歎諸功德<br>　善哉福難思　　乃感如斯果<br>　匪唯身語意　　起如是莊嚴<br>　以本願力故　　一切皆成就<br>　隨諸眾生業　　皆悉得滿足<br>　四護菩提神　　嚴飾菩提樹<br>　勝過歡喜園　　帝釋殊妙林<br>　此神所嚴飾　　端正甚可愛<br>　一切天人等　　稱讚無窮已　</p><p>佛告諸比丘。菩薩清淨光明普照世界。滅除一切眾生煩惱。遇斯光者皆生欣喜。此光又照迦利龍王宮。時彼龍王遇斯光明。於龍眾中而說偈言<p class='lg'>　過去三佛皆已現　　智慧光明真金色<br>　於是還睹無垢光　　由斯定有佛興世<br>　其光清淨踰日月　　非螢非燭星電等<br>　亦非梵釋阿修羅　　一切威光所能及<br>　我以先業行不善　　所處宮殿常昏暗<br>　瓻B熱沙以燒身　　自念長時受斯苦<br>　忽遇光明如日照　　身心清涼遍歡喜<br>　億劫修行眾行者　　今時定坐菩提場<br>　我與汝等諸親眷　　衣服香花并伎樂<br>　及以種種莊嚴具　　供養利益世間者　</p><p>佛告諸比丘。龍王爾時與其眷屬。歡喜踊躍瞻顧四方。乃見菩薩身相巍巍如須彌山。梵釋四王龍神八部。皆悉圍遶心大歡喜。頭面禮足恭敬尊重即以種種香花衣服瓔珞。作眾伎樂供養菩薩。合掌曲躬以偈讚曰<p class='lg'>　面淨如滿月　　世間大導師<br>　我昔值諸佛　　瑞相皆如是<br>　今尊破魔已　　行當證菩提<br>　曾於過去劫　　廣修內外施<br>　持戒及忍辱　　精進禪智慧<br>　方便大慈悲　　願力喜捨等<br>　以是諸功德　　當得成佛道<br>　一切諸叢林　　低枝禮佛樹<br>　有千吉祥瓶　　圍遶在虛空<br>　眾鳥吐和音　　翻翔競隨逐<br>　身色真金光　　遍照於十方<br>　惡趣停苦惱　　世間蒙快樂<br>　尊今於三界　　定為大導師<br>　梵王及帝釋　　欲色諸天子<br>　咸捨微妙樂　　皆來申供養<br>　尊今於世間　　必為大醫王<br>　凡是所遊踐　　蓮華隨步起<br>　尊今於世間　　必為應供者<br>　導師坐道場　　無量拘胝數<br>　一切魔軍眾　　皆當自摧伏<br>　日月可墮落　　須彌可崩壞<br>　若未得菩提　　終不可移動<br>　願我與眷屬　　得捨此龍身<br>　功德自莊嚴　　當往菩提座　</p><p>說是偈已。其龍王妃名曰金光。與無量龍女恭敬圍遶。持眾寶蓋衣服瓔珞人天妙花。復持寶器盛眾名香。奏諸伎樂說是妙偈。讚菩薩曰<p class='lg'>　能斷貪瞋癡　　世間諸過患<br>　渡生死海者　　故我今頂禮<br>　尊為大醫王　　善拔煩惱箭<br>　眾生未調伏　　而當調伏之<br>　眾生處世間　　甯健迡o覆<br>　尊當以慧日　　照之令得除<br>　世間無依怙　　今當得依怙<br>　而於虛空中　　雨種種衣食<br>　諸天龍神等　　皆生歡喜心<br>　辯才大導師　　願速坐道場<br>　降伏眾魔怨　　當成無上道<br>　似昔諸如來　　所證菩提法<br>　無量劫修習　　利益諸群生<br>　願速坐道場　　證無上菩提　</p><p>佛告諸比丘。菩薩爾時作是思惟。古昔諸佛坐於何座。證阿耨多羅三藐三菩提。作是念時。即知過去諸佛皆坐淨草而成正覺。是時淨居天子知菩薩心白菩薩言。如是如是。過去諸佛欲證菩提皆坐淨草。爾時菩薩復自思惟。誰能與我如是淨草。時釋提桓因即變其身。為刈草人在菩薩右。不近不遠持草而立。其草青紺如孔雀尾柔軟可愛。如迦尸迦衣宛轉右旋香氣芬馥<p>爾時菩薩既見化人執斯妙草。漸向其所徐而問之。汝名字誰。其人答曰。我名吉祥。菩薩思惟我今欲求自身吉祥。復欲令他而得吉祥。人名吉祥於我前立。我今定證阿耨多羅三藐三菩提<p>爾時菩薩欲從化人而求浮草出是語。時梵聲微妙所謂真實聲。周正聲。清亮聲。和潤聲。流美聲。善導聲。不謇聲。不澀聲。不破聲。柔軟聲。憺雅聲。分析聲。順耳聲。合意聲。如迦陵頻伽聲。如命命鳥聲。如殷雷聲。如海波聲。如山崩聲。如天讚聲。如梵天聲。如師子聲。如龍王聲。如象王聲。不急疾聲。不遲緩聲。解脫之聲。無染著聲。依義之聲。應時之聲。宣說八千萬億法門之聲。順一切諸佛法聲。菩薩以此美妙之聲。語化人言。仁者汝能與我淨草以不。於是頌曰<p class='lg'>　吉祥汝今時　　宜速施淨草<br>　我當坐是草　　降伏彼魔軍<br>　若證寂滅法　　即得無上道<br>　我為菩提故　　無量劫修行<br>　施戒精進忍　　禪定智慧力<br>　解脫與意樂　　福德及神通<br>　緣彼諸行故　　今得圓滿果<br>　若施我淨草　　獲無量福德<br>　因施淨草故　　必當成導師<br>　吉祥聞此言　　心生大歡喜<br>　手持淨妙草　　住於菩薩前<br>　即以歡喜心　　而白菩薩言<br>　若以施草故　　能獲大菩提<br>　幸先授菩提　　然後受淨草<br>　菩薩報吉祥　　非唯施淨草<br>　即獲大菩提　　應修無量德<br>　方蒙諸佛記　　吉祥汝應知<br>　菩提不妄授　　菩提可妄授<br>　我當以菩提　　授一切眾生<br>　吉祥汝應知　　我證菩提已<br>　分布諸世間　　汝當於我所<br>　聽受甘露法　　菩薩受淨草<br>　往詣菩提場　　舉足欲行時<br>　其地大震動　　諸天龍神等<br>　皆生歡喜心　　恭敬合掌言<br>　菩薩於今者　　必降伏眾魔<br>　定獲甘露法　　證於無上道　</p><p>佛告諸比丘。菩薩向菩提場時。無量菩薩并諸天眾各各莊飾菩提之樹。其菩提樹有八萬四千。一一皆願菩薩坐其樹下。得阿耨多羅三藐三菩提。其菩提樹。或有高顯殊特。百千由旬純花所成。或有菩提樹高顯殊特。二億由旬。純香所成。或有菩提樹高顯殊特。百千由旬純以栴檀所成。或有菩提樹高顯殊特。五億由旬純以繒綵所成。或有菩提樹高顯殊特。十億由旬純以珠寶所成。或有菩提樹高顯殊特。百億由旬純以七寶所成。如是八萬四千菩提之樹。一一樹下各隨色類敷師子座。或有師子之座以花莊嚴。或有師子之座以香莊嚴。或有師子之座以栴檀莊嚴。或有師子之座以珠寶莊嚴。或有師子之座以雜寶莊嚴<p>佛告諸比丘。爾時菩薩示現取草周遍敷設如師子王。具足勢力。精進堅固無諸過失。貴盛自在智慧覺悟有大名稱降伏眾魔摧諸外道。具足如是種種功德。將證菩提而面向東。於淨草上結加趺坐。端身正念發大誓言<p class='lg'>　我今若不證　　無上大菩提<br>　寧可碎是身　　終不起此座　</p><p>爾時菩薩昇菩提座。即證方廣神通遊戲大嚴之定。得是定已。現身各各坐彼師子之座。一一身上皆具眾妙相好莊嚴。其餘菩薩并諸天人各各皆謂。菩薩獨坐其座。又由定力。能令地獄。餓鬼畜生。閻羅王界。及諸人天。皆見菩薩坐菩提座<p><b>　　<A NAME="n459"></A>嚴菩提場品第二十</b><p>佛告諸比丘。爾時菩薩坐菩提場。六欲諸天恐有障難。即於東面恭敬而住。如是南西北方四維上下。皆有無量諸天恭敬而住。是時菩薩放大光明。其光名為開發菩薩智。周遍照耀盡虛空界一切十方諸佛剎土。爾時東方世界有國名離垢。其佛號曰離垢光明。彼有菩薩摩訶薩。名遊戲莊嚴。遇斯光已。與無央數菩薩圍遶而來詣菩提場。為供養故住菩薩前。爾時菩薩以神通力。變現十方盡虛空界一切佛剎。成一清淨琉璃道場。一切佛剎五道眾生。展轉指示各相謂言。此是何人神通遊戲莊嚴威德色相乃爾。是時菩薩於一一眾生前現化菩薩。而說頌曰<p class='lg'>　能斷諸垢濁　　貪瞋癡習氣<br>　身照十方剎　　[<a href='javascript:showpic("../fontimg/014048.gif")'>日*英</a>]蔽眾光明<br>　福智及三昧　　積劫轉增長<br>　一切諸莊嚴　　最勝牟尼力　</p><p>爾時南方世界。有國名寶莊嚴。其佛號曰光明。彼有菩薩摩訶薩。名現寶蓋。遇斯光已。與無央數菩薩圍遶而來詣菩提場。為供養故住菩薩前。爾時菩薩以神通力。持一寶蓋周遍覆此菩提之場。大梵天王釋提桓因護世四王。更相謂言。以何果報而現如此寶莊嚴蓋。於寶蓋中。出妙頌曰<p class='lg'>　在昔億千劫　　供養三世佛<br>　慈心行捨施　　故得相莊嚴<br>　成就那延力　　導師感是報<br>　利益於一切　　端坐菩提場　</p><p>爾時西方世界。有國名詹波。其佛號曰開敷花王智慧神通。彼有菩薩摩訶薩。名曰寶網。遇斯光已。與無央數菩薩圍遶而來詣菩提場。為供養故住菩薩前。爾時菩薩以神通力。取一勝妙寶網彌覆菩提道場。十方諸來天眾龍神八部更相謂言。以何因緣感斯寶網。於寶網中。出妙頌曰<p class='lg'>　能為眾寶因　　眾寶所依處<br>　三界皆歸趣　　名聞遍十方<br>　欲證大菩提　　住於清淨法<br>　精進力成佛　　能感如斯供　</p><p>爾時北方世界。有國名曰轉。其佛號曰掩蔽日月光。彼有菩薩摩訶薩。名莊嚴王。遇斯光已。與無央數菩薩圍遶而來詣菩提場。為供養故住菩薩前。爾時菩薩以神通力。令十方無邊剎土功德莊嚴之臺。皆現於此菩提道場。諸來眾會心生奇特。一切人天更相謂言。以何因緣感此殊勝莊嚴妙臺。於妙臺中。出妙頌曰<p class='lg'>　由昔無邊劫　　福智資糧滿<br>　身口意清淨　　慚愧及慈悲<br>　無上能仁尊　　眾善無不具<br>　今坐菩提座　　故獲如斯福　</p><p>爾時東南方世界。有國名德王。佛號功德光明王。彼有菩薩摩訶薩。名功德慧。遇斯光已。與無央數菩薩圍遶而來詣菩提場。為供養故住菩薩前。爾時菩薩以神通力。化作無量功德莊嚴眾寶樓觀。諸來天龍夜叉等眾。見未曾有生奇特心。更相謂言。以何因緣而有斯瑞。於樓觀中。而說頌曰<p class='lg'>　眾德之所生　　具足功德者<br>　能成就功德　　天龍咸恭敬<br>　德海詣道場　　功德香普熏<br>　今坐菩提座　　感如斯供養　</p><p>爾時西南方有國名出寶。其佛號寶幢。彼有菩薩摩訶薩。名出眾寶。遇斯光已。與無央數菩薩圍遶。而來詣菩提場。為供養故住菩薩前。爾時菩薩以神通力。化作無量阿僧祇眾寶圓光。其中諸天見未曾有生奇特心。更相謂言。以何威力而現如是眾寶圓光。其圓光中。出妙頌曰<p class='lg'>　以眾寶宮殿　　花果與園林<br>　頭目髓腦等　　身胸及手足<br>　如是種種施　　積習諸功德<br>　今現證菩提　　感如斯供養　</p><p>爾時西北方世界。有國名雲。其佛號曰雲王。彼有菩薩摩訶薩。名雲雷震聲。遇斯光已。與無央數菩薩圍遶而來詣菩提場。為供養故住菩薩前。爾時菩薩以神通力。化作沈水香雲及栴檀香雲。遍布菩提道場。諸天眾會皆生歡喜奇特之心。共相謂言。以何因緣有斯瑞應。其香雲中。出妙頌曰<p class='lg'>　法雲覆一切　　普雨於法雨<br>　滅眾生煩惱　　令得於涅槃<br>　神通定根力　　功德為莊嚴<br>　證甘露菩提　　故獲如斯供　</p><p>爾時東北方世界。有國名金網。其佛號寶蓋光明。彼有菩薩摩訶薩。名金網莊嚴。遇斯光已。與無央數菩薩圍遶而來詣菩提場。為供養故住菩薩前。爾時菩薩以神通力。於彼諸來菩薩供養具中。化出無量無邊大菩薩眾。皆有殊勝三十二相莊嚴其身。執持花鬘曲躬稽首。一一菩薩以偈頌曰<p class='lg'>　由昔無邊劫　　深信極尊敬<br>　以微妙音聲　　讚歎諸如來<br>　今坐菩提座　　是故我頂禮<br>　願以讚歎業　　當得無上果　</p><p>爾時下方世界。有國名普觀。其佛號曰普見。彼有菩薩摩訶薩。名曰寶藏。遇斯光已。與無央數菩薩圍遶。而來詣菩提場。為供養故住菩薩前。爾時菩薩以神通力於一一菩薩前。化出廣大妙金蓮花。而於花中皆有婇女。出現半身端正姝妙。咸以寶莊嚴具嚴飾其身。手執種種金珠瓔珞曲躬稽首。而諸人天更相謂言。以何因緣感得如是微妙婇女。是諸婇女以偈頌曰<p class='lg'>　由昔無邊劫　　頂禮諸如來<br>　辟支及聲聞　　父母并尊者<br>　質直無過患　　具一切功德<br>　皆應恭敬禮　　清淨戒圓滿　</p><p>爾時上方世界。有國名殊勝功德。其佛號曰德王。彼有菩薩摩訶薩。名虛空藏。遇斯光已。與無央數菩薩圍遶來詣菩提道場。為供養故住菩薩前。爾時菩薩以神通力。於虛空中普雨十方世界諸佛剎土。昔所不見昔所未聞。眾寶花鬘塗香末香燒香。繒綵衣服幢幡寶蓋摩尼眾寶。金銀琉璃車磲馬瑙。象馬車乘輦輿兵眾。花樹果樹童男童女。爾時梵釋護世天龍夜叉。乾闥婆。阿修羅。迦婁羅緊那羅。摩[<a href='javascript:showpic("../fontimg/023523.gif")'>目*侯</a>]羅伽。人非人等一切群生。皆悉得見。生歡喜心。無有驚怖。爾時世尊欲重宣此義。而說偈言<p class='lg'>　利益一切世間者　　欲證無上菩提時<br>　十方無量諸菩薩　　皆悉如雲而集會<br>　彼諸菩薩所來事　　我今以喻而略說<br>　無量菩薩從空來　　猶如密雲震吼聲<br>　各各執持寶瓔珞　　明珠垂懸甚嚴飾<br>　無量菩薩從空來　　首飾寶冠垂辮髮<br>　擎捧如花妙臺觀　　而至菩提道場所<br>　無量菩薩從空來　　猶如師子震吼聲<br>　說空無相及無願　　而至菩提道場所<br>　無量菩薩從空來　　猶如牛王哮吼聲<br>　雨未曾有微妙花　　而至菩提道場所<br>　無量菩薩從空來　　美聲猶如孔雀王<br>　身光出現千種相　　而至菩提道場所<br>　無量菩薩從空來　　光明猶如淨滿月<br>　以妙音聲而讚歎　　菩薩無量諸功德<br>　無量菩薩從空來　　光明照耀猶如日<br>　[<a href='javascript:showpic("../fontimg/014048.gif")'>日*英</a>]蔽一切魔宮殿　　而至菩提道場所<br>　無量菩薩從空來　　身色美艷如虹蜺<br>　福慧資糧悉圓滿　　而至菩提道場所<br>　無量菩薩從空來　　手出摩尼眾寶網<br>　并散曼陀蘇曼陀　　婆利師花詹波花<br>　及持如是等花鬘　　而至菩提道場所<br>　無量菩薩從空來　　以神通力震大地<br>　而諸眾生不驚怖　　一切靡不歡喜者<br>　無量菩薩從空來　　手接須彌大山王<br>　如持花鬘不為重　　而至菩提道場所<br>　無量菩薩從空來　　頂戴四大香水海<br>　遍灑大地皆嚴淨　　而至菩提道場所<br>　無量菩薩從空來　　各持殊勝眾寶蓋<br>　令諸菩薩皆睹見　　而至菩提道場所<br>　無量菩薩從空來　　現為梵王住寂定<br>　一一毛孔演妙法　　說大慈悲及喜捨<br>　無量菩薩從空來　　示為帝釋微妙形<br>　一切天人共圍遶　　而至菩提道場所<br>　無量菩薩從空來　　示為護世之形像<br>　一切天人共圍遶　　各各散以天花香<br>　以緊那羅乾闥婆　　美妙音聲讚菩薩<br>　無量菩薩從空來　　各持芬香妙花樹<br>　枝葉花果遍莊嚴　　而至菩提道場所<br>　其樹花臺有菩薩　　於彼花中出半身<br>　悉皆具相三十二　　各各執持諸妙花<br>　拘物頭花波頭摩　　優缽羅花芬陀利<br>　無量菩薩從空來　　手持清淨蓮花沼<br>　其身廣大如須彌　　變為淨妙諸花鬘<br>　遍覆三千大千界　　而至菩提道場所<br>　無量菩薩從空來　　各於眼中現劫燒<br>　而復於此示成劫　　遍身一一支節中<br>　演出無邊諸佛法　　所有眾生皆得聞<br>　聞者悉斷諸貪欲　　而至菩提道場所<br>　無量菩薩從空來　　其身端正甚可愛<br>　以眾寶具而莊嚴　　其聲猶如緊那羅<br>　一切天人修羅等　　見聞皆悉無厭足<br>　無量菩薩從空來　　其身堅固如金剛<br>　震動大地至水際　　而至菩提道場所<br>　無量菩薩從空來　　光明照耀如日月<br>　滅除眾生煩惱苦　　而至菩提道場所<br>　無量菩薩從空來　　其身皆是眾寶成<br>　遍於無邊佛剎土　　普雨雜寶妙花香<br>　一切眾生悉歡喜　　而至菩提道場所<br>　無量菩薩從空來　　各能總持四種藏<br>　其身一一毛孔中　　演說無數諸經典<br>　具足辯才大智慧　　覺悟惛醉諸群生<br>　無量菩薩從空來　　執持天鼓如須彌<br>　擊出美妙大音聲　　遍滿拘胝億佛剎<br>　普告一切諸人天　　娑婆世界雨甘露　</p><p class='juan'>
方廣大莊嚴經卷第八</p>
</body></html>
