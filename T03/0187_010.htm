<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p class='juan'>
方廣大莊嚴經卷第十</p>
<p><span class='byline'>　　　　中天竺國沙門地婆訶羅奉　詔譯</span><br><p><b>　　<A NAME="n464"></A>讚歎品第二十三</b><p>爾時佛告諸比丘。時淨居天子以天妙香花遍散佛上。如佛世尊真實功德。以偈讚曰<p class='lg'>　眾生煩惱暗　　智慧能銷除<br>　如來所以出　　為世光明者<br>　降伏諸魔軍　　功德皆圓滿<br>　當雨大法雨　　以普洽群生<br>　世間最勝人　　智力無踰者<br>　處世無染著　　猶如淨蓮華<br>　眾生在長夜　　煩惱病纏縛<br>　佛為大醫王　　療之令得愈<br>　尊今出於世　　八難咸空寂<br>　一切人天等　　遇佛蒙安樂<br>　若有睹見此　　人中勝丈夫<br>　經於百劫中　　不墮諸惡趣<br>　若有得聞佛　　微妙甚深法<br>　速除煩惱患　　苦蘊亦皆盡<br>　當得殊勝果　　解脫涅槃樂<br>　於諸世間中　　得為應供者<br>　若有勸供養　　亦獲大福利<br>　當得勝妙果　　乃至於涅槃　</p><p>佛告諸比丘。淨居天子讚如來已。合掌恭敬於一面立。是時遍光天子。復以種種微妙香華。塗香末香燒香散華幢幡寶蓋供養如來。圍遶三匝合掌向佛。以偈讚曰<p class='lg'>　牟尼深智聲和美　　獲得無上大菩提<br>　於諸聲中最第一　　是故我等今敬禮<br>　於諸世間起慈故　　為作燈明作依止<br>　能拔眾生諸毒箭　　復為世間大醫王<br>　尊昔值遇然燈佛　　發大慈心潤一切<br>　尊如世間淨蓮華　　不為三界淤泥染<br>　其心堅固無能沮　　高廣難動如須彌<br>　又如金剛不可壞　　亦如含秋淨滿月　</p><p>佛告諸比丘。遍光天子讚如來已。合掌恭敬於一面立。是時梵眾天子以無量摩尼莊嚴寶網。覆菩提道場供養世尊。頂禮佛足右遶三匝。以偈讚曰<p class='lg'>　世尊能持明智光　　及持三十二勝相<br>　念慧功德皆圓滿　　離諸結使諸過惡<br>　清淨無垢斷三毒　　是故我等今敬禮<br>　名稱普聞證三明　　施諸眾生三解脫<br>　清諸濁穢心調伏　　起大慈悲利世間<br>　三業寂靜出於世　　蠲除三疑無染著<br>　為諸世間行苦行　　以四聖諦化眾生<br>　勤修善行超諸行　　自得度已當度彼<br>　魔王將諸魔眾來　　尊以慈悲悉降伏<br>　已得甘露菩提道　　是故我等咸歸命　</p><p>佛告諸比丘。梵眾天子如是種種讚歎佛已。退住一面。是時右面魔王子清白之部至世尊所。以眾妙寶蓋奉上如來。以偈讚曰<p class='lg'>　我自見如來　　端坐菩提座<br>　魔軍極熾盛　　超然不驚悸<br>　而於一念頃　　降伏悉無餘<br>　既有如是德　　我今稽首禮<br>　一切皆圓滿　　無上大牟尼<br>　魔眾如琩F　　本不能傾動<br>　尊為菩提故　　無量劫行檀<br>　捨施妻子等　　身肉及手足<br>　一切皆無吝　　故得勝莊嚴<br>　尊發廣大願　　得成無上道<br>　當度諸群生　　定慧為甲冑<br>　淨法為船筏　　意樂圓滿已<br>　方度諸群生　　我以歡喜心<br>　讚佛諸功德　　願我於來世<br>　得成無上道　　又以此功德<br>　降伏眾魔怨　　速證一切智　</p><p>佛告諸比丘。清白魔子說如是偈讚歎佛已頂禮如來。恭敬圍遶卻住一面。是時復有他化自在天王。與無數天子恭敬圍遶來至佛所。將妙閻浮檀金天花散如來上。以偈讚曰<p class='lg'>　如來所說皆真實　　無有覆藏無雜亂<br>　遠離癡冥及罪垢　　證得甘露大菩提<br>　光明遍照於十方　　是故我今稽首禮<br>　世尊慈悲於一切　　善別諸根摧外道<br>　智慧殊勝十力者　　能顯眾生微妙行<br>　身處虛空現神變　　猶如履地無罣礙<br>　見彼生死廣大愛　　知惟妄苦而棄之<br>　當隨天人諸意業　　教化皆令得解脫<br>　利益十方如日光　　復於三界猶如眼<br>　為諸世間作依止　　其心曾不生貪著<br>　遊戲神通得自在　　而於世間無與等　</p><p>佛告諸比丘。他化自在天王讚歎佛已。與諸天眾頂禮圍遶卻住一面。是時化樂天王與諸天眾。恭敬圍遶來至佛所。以種種花鬘珍寶繒綵。供養如來。以偈讚曰<p class='lg'>　如來智慧光　　滅盡於三垢<br>　煩惱皆已斷　　吉祥悉成就<br>　世間諸眾生　　執著於邪慢<br>　尊今攝取之　　致於甘露道<br>　是故出世間　　天人所供養<br>　能除煩惱病　　說為大醫王<br>　日月摩尼火　　帝釋梵王等<br>　若於世尊前　　其光悉不現<br>　智慧所照燭　　是處咸吉祥<br>　一切皆希有　　故我今頂禮<br>　世尊知實義　　亦知虛妄法<br>　於此二法中　　無非如實說<br>　言詞甚微妙　　心意極調柔<br>　為天人導師　　故我今頂禮<br>　尊有大智慧　　覺悟諸群生<br>　三明八解脫　　能除彼三毒<br>　善識眾生根　　堪受不堪受<br>　各隨其意樂　　故我今頂禮　</p><p>佛告諸比丘。化樂天王說是偈已。與諸天眾頂禮佛足卻住一面。是時兜率天王與諸天眾。恭敬圍遶來詣佛所。以種種天妙衣服珠網寶蓋。以覆佛上。說偈讚曰<p class='lg'>　往昔兜率宮　　廣說清淨法<br>　遺教今猶在　　諸天咸戀慕<br>　如是功德海　　為世作明燈<br>　見者無厭足　　故我今頂禮<br>　尊於彼天沒　　八難皆銷盡<br>　而坐菩提場　　世間獲安樂<br>　佛為眾生故　　起大菩提心<br>　今已降魔怨　　得成無上道<br>　請速度未度　　轉于大法輪　</p><p>佛告諸比丘。兜率天王說是偈已。頂禮佛足退坐一面。是時夜摩天王與諸天眾。恭敬圍遶來詣佛所。以種種香花塗香末香幢幡寶蓋。供養於佛。以偈讚曰<p class='lg'>　佛為無上士　　世間誰與等<br>　戒定慧解脫　　故我今頂禮<br>　我觀諸天眾　　於此菩提場<br>　以妙寶臺閣　　供養於尊者<br>　無有餘人天　　堪受如斯供<br>　佛為世間出　　長時苦行已<br>　降伏魔軍眾　　得成無上道<br>　滅除無明暗　　智光照十方<br>　與世為法眼　　利益於一切<br>　設於無量劫　　讚歎佛世尊<br>　一毛孔功德　　猶尚不能盡<br>　名聞遍十方　　故我今頂禮　</p><p>佛告諸比丘。夜摩天王讚歎佛已。與諸天眾恭敬圍遶。頂禮佛足卻住一面。是時釋提桓因與三十三天及諸天眾。恭敬圍遶來詣佛所。以種種寶幢幡蓋香花衣服供養佛已。頂禮如來。以偈讚曰<p class='lg'>　如來功德甚清淨　　身心不動若須彌<br>　智慧光明照十方　　名稱普聞於一切<br>　世尊往昔於多劫　　供養無量諸如來<br>　故得降魔成正覺　　堪受人天勝供養<br>　尊是多聞定慧者　　開彼無上智法眼<br>　我今歸依釋勝幢　　一切世間大法主<br>　尊為菩提於多劫　　廣行無量諸苦行<br>　慈悲喜捨及方便　　精進智慧大梵福<br>　已得如是等功德　　今復具足十力果<br>　我睹佛坐菩提時　　魔王軍眾欲加害<br>　諸天或有憂懼者　　如來身心不驚動<br>　世尊以手垂下時　　魔軍於是皆退散<br>　在昔諸佛成正覺　　尊今得道亦如是<br>　福智一切皆無異　　是為人天應供者　</p><p>佛告諸比丘。釋提桓因以如是等偈讚佛已。頭面禮足卻住一面。是時四大天王與諸天婇女。皆持薝波花婆利師等種種香花。奏天妓樂來詣佛所。供養佛已。說偈讚曰<p class='lg'>　如來美音聲　　能悅一切意<br>　善行精進戒　　心淨常微笑<br>　令眾生愛樂　　故我今頂禮<br>　以彼微妙言　　除眾生煩惱<br>　能與無量樂　　離罪心清淨<br>　獲得無漏智　　世間無與比<br>　平等而不動　　猶如須彌山<br>　示現於世間　　如蓮華出水　</p><p>佛告諸比丘。四天王讚歎佛已。頂禮圍遶卻住一面。是時虛空諸天。亦以種種香花寶蓋幢幡鈴網彌覆虛空。又出半身。各持種種寶珠瓔珞。供養如來。以偈讚曰<p class='lg'>　我常處虛空　　善惡悉皆睹<br>　惟有如來身　　清淨無諸過<br>　又見菩薩眾　　持種種寶臺<br>　遍於虛空中　　其數無有量<br>　又見菩薩眾　　供養於如來<br>　散彼微妙花　　積滿大千界<br>　又見菩薩眾　　將無量供具<br>　花鬘諸瓔珞　　傘蓋及耳璫<br>　花香極盈滿　　悉皆無雜亂<br>　如流歸大海　　雲集遍虛空<br>　如來受彼供　　一切心平等　</p><p>佛告諸比丘。虛空天眾供養佛已。頂禮圍遶卻住一面。是時地神供養佛故。淨掃其地灑以香水。散以名花遍菩提場皆悉清淨。又以寶幔彌覆其上。即以偈頌讚歎如來<p class='lg'>　如來坐是大千界　　此為堅固金剛座<br>　假使身肉盡乾銷　　未得菩提終不起<br>　如來不以神通力　　我此所居當碎裂<br>　見此諸來菩薩眾　　我等今者咸安隱<br>　世尊此地經行故　　三千世界並蒙光<br>　佛光所至皆是塔　　何況身居此成道<br>　我所統領諸土地　　并願世尊之所用<br>　是諸佛子及聲聞　　并所說法之功德<br>　願令一切眾生等　　皆證無上佛菩提　</p><p>佛告諸比丘。地神說此偈已。頂禮佛足合掌恭敬卻住一面<p><b>　　<A NAME="n465"></A>商人蒙記品第二十四</b><p>佛告諸比丘。世尊初成正覺。無量諸天皆悉稱讚如來功德。爾時世尊觀菩提樹王目不暫捨。禪悅為食無餘食想。不起于坐經於七日。欲界無量諸天子等。捧十千寶瓶盛滿香水來詣佛所。復有色界無量諸天子。亦捧十千寶瓶盛滿香水來詣佛所。澡浴如來并洗菩提之樹。爾時如來澡浴竟。復有無數天龍夜叉乾闥婆阿修羅緊那羅摩[<a href='javascript:showpic("../fontimg/023523.gif")'>目*侯</a>]羅伽等。競取如來澡浴之水以自灑身。皆發阿耨多羅三藐三菩提心。時諸天子浴如來已俱還天宮。所將餘水香氣不滅。惟聞佛香不聞餘香。心生歡喜得未曾有。皆於阿耨多羅三藐三菩提得不退轉。時有天子名曰普花。從座而起頂禮佛足白佛言。世尊。世尊。住何三昧於七日中結跏趺坐身心不動。諸比丘。我於彼時告普花天子言。如來以喜悅三昧為食而住。由此定力於七日中結跏趺坐。是時普花天子即於佛前。而說頌曰<p class='lg'>　世尊足有千輻輪　　猶如蓮華甚清淨<br>　甯偷悀挭_冠接　　是故我今稽首禮<br>　爾時天子禮佛已　　重說伽他而讚揚<br>　為欲除彼天人疑　　歡喜合掌而前問<br>　如來降生於釋氏　　令彼釋種皆歡喜<br>　能滅三毒一切疑　　願解天人之所惑<br>　何故十力成正覺　　於七日中觀樹王<br>　人中師子青蓮眸　　觀樹跏趺而不動<br>　一切諸佛皆如是　　為獨世尊觀樹王<br>　面貌端嚴無二言　　齒白齊密口香潔<br>　請為利益天人故　　令生歡喜如實說<br>　爾時如來告天子　　汝所問者今略說<br>　猶如世法登王位　　亦於七日忌遷移<br>　如是諸佛為法王　　順俗七日無移動<br>　又如猛將制勝己　　便即思惟所降眾<br>　如是諸佛降眾魔　　七日跏趺而不起<br>　三毒煩惱及我慢　　此等皆能損眾生<br>　一切煩惱有漏因　　我於是處皆除斷<br>　無漏智火從斯起　　焚燒三毒悉無餘<br>　我於此處以智力　　決除生死堅牢網<br>　正知蘊體皆不實　　秪由無始妄惑生<br>　我我所執二無明　　并及邪見皆銷滅<br>　諸障稠林四顛倒　　善根智火咸燒盡<br>　妄覺為鬘從想生　　獲得菩提悉捐棄<br>　六十五種無明險　　四十不善三十垢<br>　十六放逸十八界　　二十五有悉無餘<br>　二十重塵皆遠離　　二十八種世間怖<br>　我於此處以精進　　如是一切悉超過<br>　證獲如來五百吼　　并得百千圓滿法<br>　九十八使諸隨眠　　罪樹枝葉將根本<br>　我以智慧而為火　　於此焚燒悉無餘<br>　愛疑積集如瀑河　　諸見之水常盈滿<br>　我於此處以智日　　威光曝之使空竭<br>　邪偽諂曲慳嫉等　　如是過患煩惱林<br>　我今於此以智火　　焚燒一切悉令滅<br>　誹謗梵聖生諸罪　　根本能令墮惡趣<br>　我以智藥而投之　　令彼吐盡無有餘<br>　又我於此處　　獲定慧眾德<br>　憂悲苦惱眾　　除盡無有餘<br>　又我於此處　　獲得真實理<br>　諸結我慢箭　　拔之無有餘<br>　又我於此處　　以智慧利刀<br>　斷截我我所　　生死之根本<br>　亦如彼帝釋　　破壞修羅眾<br>　又我於此處　　得清淨智眼<br>　而諸眾生等　　癡翳之所覆<br>　我以智慧藥　　洗之令得除<br>　又我於此處　　以解脫冷水<br>　於彼境界木　　滅除貪火煙<br>　又我於此處　　以大精進風<br>　除滅煩惱雲　　及以分別電<br>　又我於此處　　獲得慈三昧<br>　諸大功德藏　　降伏眾魔軍<br>　又我於此處　　獲得無願定<br>　諸大功德藏　　斷一切煩惱<br>　又我於此處　　獲得於空定<br>　諸大功德藏　　斷一切分別<br>　又我於此處　　獲得無相定<br>　諸大功德藏　　滅除於戲論<br>　又我於此處　　獲得三解脫<br>　神通智慧力　　決除生死網<br>　又我永斷彼　　無常作常想<br>　於苦作樂想　　無我作我想<br>　我以精進力　　渡越生死海<br>　蠲壞諸愛網　　猶如摩竭魚<br>　我於此覺悟　　一切貪瞋等<br>　猶如大火聚　　燒爇諸飛蛾<br>　自我於長夜　　無量無邊劫<br>　劬勞生死中　　流轉無休已<br>　今者得止息　　無憂亦無懼<br>　我所覺悟者　　外道不能覺<br>　是甘露句義　　能除憂惱等<br>　我入無畏城　　除諸蘊界處<br>　愛等皆滅盡　　不復受後身<br>　我為菩提故　　於無量億劫<br>　廣行眾善行　　施身肉手足<br>　功德皆圓滿　　是故於此處<br>　獲得勝甘露　　無上大菩提<br>　同諸佛如來　　所證真實法<br>　隨諸眾生類　　分別而演說<br>　我今亦復然　　得如是妙法<br>　能於一剎那　　證知諸世間<br>　因緣和合生　　空寂無所有<br>　如乾闥婆城　　如虛空陽焰<br>　我所得法眼　　普見無邊剎<br>　猶如於掌中　　視菴摩勒果<br>　我所得三昧　　一切皆通達<br>　憶思無量劫　　如從夢中悟<br>　世間諸天人　　為顛倒想燒<br>　我今於此處　　如實而能了<br>　我於無量劫　　求無上菩提<br>　修行於大慈　　緣修慈心故<br>　降伏於魔眾　　我於無量劫<br>　修行於大悲　　緣修悲心故<br>　滅除諸惱患　　我於無量劫<br>　修行於大喜　　緣修喜心故<br>　證於無上道　　我於無量劫<br>　求無上菩提　　修行於大捨<br>　緣修捨心故　　證得甘露法<br>　我適於魔前　　發如是誓言<br>　若不得佛道　　終不解此坐<br>　我以金剛智　　滅除無明等<br>　獲得十種力　　今故解斯坐<br>　未得今悉得　　諸漏皆已盡<br>　魔軍悉破散　　今故解斯坐<br>　五蓋門盡破　　三愛牙悉除<br>　是故於今者　　方解跏趺坐<br>　爾時勝丈夫　　從金剛座起<br>　復坐於寶座　　受諸天澡浴<br>　諸天以寶瓶　　滿中盛香水<br>　與佛天中天　　澡浴身體已<br>　於是諸天眾　　并諸婇女等<br>　擊奏天伎樂　　以申於供養<br>　汝諸天子等　　應當如是知<br>　我故七日中　　不起於此座　</p><p>佛告諸比丘。如來何故初成正覺。於七日中不起于座。為居此處斷除無始無終生老病死故。於七日觀樹不起。至第二七日周匝經行。三千大千世界以為邊際。至第三七日觀菩提場目不暫捨。亦為居此斷除生死。得阿耨多羅三藐三菩提。至第四七日如來隨近經行。以大海為邊際<p>爾時魔王至世尊所。作如是言。世尊。無量劫來精勤苦行。方得成佛入般涅槃。今正是時。惟願如來入於涅槃。惟願善逝入於涅槃。佛言。波旬我本發願為欲利益諸眾生故求大菩提。經無量劫勤苦累德。一切眾生於我法中未獲義利。云何速令我入於涅槃。又於世間。三寶未具眾生未調。未現神通未說妙法。無量菩薩未發阿耨多羅三藐三菩提心。云何令我入於涅槃。爾時魔王聞是語已退坐一面。以杖畫地作是念言。此欲界中於今已去。非我所有心生憂惱。是時魔王三女見父愁苦。白其父言<p class='lg'>　大王何所為　　心生極憂苦<br>　今惱大王者　　請說是何人<br>　我當以欲牽　　如繩制於象<br>　令其生染著　　將歸自在宮　</p><p>爾時魔王說偈報其女言<p class='lg'>　世間離染人　　貪境不能制<br>　以彼超過欲　　是故我憂惱　</p><p>此諸魔女如來為菩薩時已作妖姿擾亂菩薩。種種幻惑無能得便。女人貪染煩惱深重。於是三女更變其形。一為童女之形。一為少婦之形。一為中婦之形來至佛所。爾時世尊以神通力令彼三女皆成老母。於是三女還至其父所。而說偈言<p class='lg'>　王說離欲人　　貪境不能染<br>　我復為變化　　惑亂彼沙門<br>　人有見我者　　欲盛便嘔血<br>　今現微妙質　　不動於彼心<br>　仍以大神通　　化我為老母<br>　願王以威力　　令得如本形　</p><p>爾時魔王報諸女言。我不見有若天若人能制佛者。汝可自往懺悔前罪。彼攝神力方令汝等復本形耳。於是魔女至如來所。而說偈言<p class='lg'>　我等無智慧　　幻惑於如來<br>　不知田非田　　未識善不善<br>　我今極生悔　　冀得罪銷滅<br>　惟願慈悲力　　令復於本形　</p><p>爾時如來以慈悲故。即攝神通。令彼魔女還復如本。於第五七日住目真鄰陀龍王所居之處。是時寒風霖雨七日不霽。龍王心念恐畏風雨。上損如來出其自宮。前詣佛所以身衛佛纏遶七匝。以頭為蓋蔽覆佛上。四方復有無量龍王皆來護佛。龍身委積如須彌山。是諸龍等蒙佛威光。身心安樂得未曾有。過七日已風雨止息。諸龍王等頂禮佛足。右遶三匝還其本宮<p>爾時世尊於第六七日。往尼俱陀樹下近尼連河。是處多諸外道。彼外道眾皆來親覲。慰問世尊七日風雨。得無愁惱安樂住耶。爾時世尊以偈答曰<p class='lg'>　寂靜而知足　　思惟而證法<br>　饒益諸眾生　　慈悲於一切<br>　遠離眾罪垢　　不著於世間<br>　永斷我慢心　　是最為安樂　</p><p>爾時世尊於第七七日。至多演林中在一樹下。結跏趺坐觀察眾生。為生老病死之所逼迫。高聲唱言<p class='lg'>　世間諸眾生　　甯陘面燒<br>　應常思捨愛　　愛故便增盛　</p><p>佛告諸比丘。時北天竺國兄弟二人為眾商之主。一名帝履富婆。一名婆履。智慧明達極閑世法。其性調柔善能將導。興販貿易息利尤多。以五百乘車載其珍寶還歸本國。是諸商侶有二調牛。一名善生。一號名稱。巧識前路能知安危。示以優缽羅花。不勞杖捶餘牛不濟。方乃用之行至乳林。路甚平正牛足拒地輪轅摧折。是時五百乘車嬰於路傍。二牛為導亦不得進。加諸杖捶亦不能前。時諸商人心懷恐懼。共相謂言。二牛不行前途必有可怖之事。即遣馬騎執持器杖前路而巡。彼使還已白商王言。我行前路無諸險難。何為二牛亦不能前。時護林神忽現其形語商人言。汝諸商人勿懷恐懼。汝於長夜流轉生死今得大利。所以者何。有佛世尊出現於世。初成正覺住此林中。不食已來四十九日。汝等應將種種飲食而以上之。時二調牛便向佛行。而諸商人隨牛而往。行路不遠遙睹如來三十二相八十種好。身光赫然如日初出。既見佛已咸生希有恭敬之心。皆作是言。此為梵王。為是帝釋。為是四天王為是日月天。為是山神。為是河神<p>世尊爾時微舉袈裟示彼商人。商人見已即知如來。是出家人心生歡喜。各相謂言。出家之法非時不食。宜應辦諸美味酥蜜甘蔗乳糜之屬及時奉施。諸商人等營辦種種飲食美味。至如來前右遶三匝卻住一面。作如是言。世尊。哀愍我故受是微供<p>佛告諸比丘。如來爾時將欲受彼商人之食。作是思惟。過去諸佛皆悉持缽。我今當以何器而受斯食。作是念已。時四天王各持金缽奉上如來。作如是言。惟願世尊用我此缽受商人食。憐愍我故令於長夜獲大安樂<p>爾時世尊告四天王言。出家之法不合受汝如是金缽。乃至展轉奉七寶缽皆悉不受<p>是時北方毘沙門天王告餘天王言。我念昔者有青身天。將四石缽來與我等。復有一天。名曰遍光。來白我言。慎勿用此石缽宜應供養而作塔想。何以故。未來有佛出興於世。名釋迦牟尼。當以此缽奉上彼佛<p>爾時毘沙門天王語餘天王言。欲施石缽今正是時。四天王各還自宮。與諸眷屬持彼石缽。盛滿天花以香塗之。奏諸天樂供養石缽。來詣佛所各各以缽奉上如來。而白佛言。世尊。惟願如來哀受我等。所獻石缽受商人食。令我長夜獲大安樂得成法器。憐愍我故<p>爾時世尊作是念言。四大天王以淨信心而施我缽。然我不合受持四缽。若惟受一不受餘三。而彼三王必生嫌恨。是故我今總受四王所獻之缽。爾時世尊受北方毘沙門天王缽。而說偈言<p class='lg'>　汝奉善逝缽　　當得上乘器<br>　我今受汝施　　令汝具念惠　</p><p>爾時世尊。受提頭賴吒天王缽。而說偈言<p class='lg'>　以缽施如來　　念慧得增長<br>　生生受快樂　　速證佛菩提　</p><p>爾時世尊。受毘婁博叉天王缽。而說偈言<p class='lg'>　我以清淨心　　受汝清淨缽<br>　令汝得清淨　　人天所供養　</p><p>爾時世尊。受毘婁勒叉天王缽而說偈言<p class='lg'>　如來戒無瑕　　汝施無瑕缽<br>　汝心無瑕故　　得報亦無瑕　</p><p>爾時世尊受四天王缽已。如是次第相重安置右手按之。合成一器四際分明。如來爾時憶念過去。而說偈言<p class='lg'>　我昔以花盛滿缽　　奉施無量諸如來<br>　是故今者四天王　　施我堅牢清淨缽　</p><p>佛告諸比丘。時彼商眾驅大群牛循路而行。於晨朝時牧人[<a href='javascript:showpic("../fontimg/067296.gif")'>(殼-一)/牛</a>]乳。凡所[<a href='javascript:showpic("../fontimg/067296.gif")'>(殼-一)/牛</a>]者化為醍醐。心生希有速將醍醐來白商主。今所[<a href='javascript:showpic("../fontimg/067296.gif")'>(殼-一)/牛</a>]乳不知何故悉為醍醐。為是吉祥為是不祥。我今未決。商眾之中有婆羅門。懷貪愛故云是不祥。應作大施。商主遠祖已生梵世。是時現身作婆羅門。於商眾中。說是偈言<p class='lg'>　汝等往昔發弘誓　　如來若證菩提已<br>　我當以食奉獻佛　　受我食已轉法輪<br>　今者如來成正覺　　汝之所願亦滿足<br>　世尊應受汝美食　　當轉無上大法輪<br>　汝今[<a href='javascript:showpic("../fontimg/067296.gif")'>(殼-一)/牛</a>]乳得醍醐　　由此大仙之威力<br>　好辰善宿吉祥兆　　是故一切皆吉祥<br>　梵天演說此偈已　　還隱其形反天上　</p><p>佛告諸比丘。時諸商人聞此偈已皆大歡喜。即取醍醐選上粳米煮以為糜。和好香蜜盛以栴檀之缽。詣多演林奉上如來白佛言。世尊。惟願哀愍受我此食。爾時世尊受商人食已。持彼栴檀之缽擲置空中。其缽栴檀一分價直百千珍寶。時有梵天。名曰善梵。接栴檀缽還於梵宮起塔供養。其塔至今諸天香花供養不絕爾時世尊咒願商人。而說偈言<p class='lg'>　汝等所向皆吉祥　　一切財寶悉充滿<br>　吉祥遍汝左右手　　總汝身形是吉祥<br>　所求財寶自然至　　以吉祥鬘為首飾<br>　日月星宿諸天等　　帝釋四王皆擁護<br>　所去之處既吉<span class='corr'>祥</span>　　迴還亦復獲安樂<br>　以此施食之功德　　當來得成無上道<br>　名為末度三膰佛　　商人蒙記心歡喜　</p><p>佛告諸比丘。如來最初為二商主及諸商人。而授記[<a href='javascript:showpic("../fontimg/031017.gif")'>卄/別</a>]時。諸商人聞受記已得未曾有。皆悉合掌作如是言。我從今者歸依如來<p><b>　　<A NAME="n466"></A>大梵天王勸請品第二十五</b><p>佛告諸比丘。如來初成正覺。住多演林中獨坐一處。入深禪定觀察世間。作是思惟。我證甚深微妙之法。最極寂靜難見難悟。非分別思量之所能解。惟有諸佛乃能知之。所謂超過五蘊入第一義。無處無行體性清淨。不取不捨不可了知。非所顯示。無為無作遠離六境。非心所計。非言能說不可聽聞。非可觀見無所罣礙。離諸攀緣至究竟處。空無所得寂靜涅槃。若以此法為人演說。彼等皆悉不能了知。唐捐其功無所利益。是故我應默然而住。爾時世尊而說偈言<p class='lg'>　我得甘露無為法　　甚深寂靜離塵垢<br>　一切眾生無能了　　是故靜處默然住<br>　此法遠離於言說　　猶如虛空無所染<br>　思惟心意皆不行　　若人能知甚希有<br>　此法性離於文字　　孰能悟入其義理<br>　於多劫中供養佛　　方能得聞生信解<br>　不可說有說非有　　非有非無亦復然<br>　我昔無量劫修行　　未得究竟無生忍<br>　我於今者得究竟　　常觀諸法無生滅<br>　一切諸法本性空　　然燈如來授我記<br>　汝於來世成正覺　　作佛名號釋迦文<br>　雖於彼時已證法　　今我所得方究竟<br>　見諸眾生處生死　　不知是法及非法<br>　世間眾生有可度　　故起大悲而度之<br>　梵王若來勸請我　　或當為轉微妙法　</p><p>佛告諸比丘。如來說是偈已。眉間白毫放大光明。遍照三千大千世界。爾時娑婆世界主螺髻梵王以佛威神。即知如來默然之旨。作是思惟。我應往彼勸請如來轉于法輪。告諸梵眾作如是言。仁者世間眾生善法損減惡法增長。何以故。如來得阿耨多羅三藐三菩提。默然而住不轉法輪。我等宜往勸請如來。是時梵王與六十八拘胝梵眾。來詣佛所。頂禮佛足右遶三匝卻住一面。而白佛言。世尊。世間眾生今當損減。何以故。如來為諸眾生求無上覺。今得成佛默然而住不轉法輪。以是之故眾生損減。善哉世尊。善哉善逝。願為眾生起哀愍心而轉法輪。世尊。多有眾生堪能悟入甚深之法。惟願世尊轉于法輪。爾時大梵天王以偈讚曰<p class='lg'>　如來勝智　　最極圓滿<br>　放大光明　　普照世界<br>　當以慧日　　開於人花<br>　何故棄之　　默然而止<br>　佛以法財　　施諸眾生<br>　於百千劫　　已曾攝受<br>　世間親者　　寧捨眾生<br>　惟願世尊　　吹大法螺<br>　擊大法鼓　　然大法燈<br>　雨大法雨　　建大法幢<br>　將諸眾生　　超生死海<br>　煩惱重病　　為療除之<br>　煩惱猛火　　令其止息<br>　示無憂惱　　涅槃之路<br>　說真實法　　開解脫門<br>　令諸生盲　　得淨法眼<br>　斷除生老　　病死之患<br>　非天非人　　亦非帝釋<br>　而能斷除　　生死煩惱<br>　我及天眾　　勸請如來<br>　轉于法輪　　以此勸請<br>　所生功德　　同於世尊<br>　轉于法輪　　度脫眾生　</p><p>佛告諸比丘。爾時世尊默然而住。大梵天王與諸天眾俱。以天栴檀香末及沈水香末。供養佛已忽然不現<p>佛告諸比丘。爾時如來為令世間尊重法故。為令甚深妙法得開顯故。入深禪定觀察世間。作是念言。我證甚深微妙之法。最極寂靜難見難悟。非分別思量之所能解。惟有諸佛乃能知之。所謂超過五蘊入第一義。無處無行體性清淨。不取不捨不可了知。非所顯示。無為無作遠離六境。非心所計。非言能說不可聽聞。非可觀見無所罣礙。離諸攀緣至究竟處。空無所得寂靜涅槃。若以此法為人演說。彼等皆悉不能了知。唐捐其功無所利益。是故我應默然而住<p>爾時大梵天王以佛威神。復知如來默然之旨。往詣釋提桓因所。而語之言。憍尸迦。汝今應知。世間眾生處在生死黑暗稠林。善法損減惡法增長。何以故。如來棄之不轉法輪。憍尸迦。我等當共往詣佛所勸請如來。何以故。諸佛如來若不勸請皆悉默然。是故今者我與汝等。往詣佛所勸請如來轉于法輪。為令世間敬重法故。爾時大梵天王及釋提桓因。四天王天。三十三天夜摩天。兜率陀天。樂變化天。他化自在天。梵眾天。梵輔天。光音天。廣果天。遍淨天。淨居天。乃至阿迦尼吒天。光明照耀。於夜分中至多演林頂禮佛已。右遶三匝卻住一面。爾時釋提桓因合掌向佛即以偈頌。而請如來轉于法輪<p class='lg'>　世尊降伏諸魔怨　　其心清淨如滿月<br>　願為眾生從定起　　以智慧光照世間　</p><p>釋提桓因說是偈已。如來爾時猶故默然。螺髻梵王語釋提桓因言。憍尸迦。不應如是而為勸請。於是大梵天王即從座起。遍袒右肩右膝著地合掌向佛。以偈請曰<p class='lg'>　如來今已降魔怨　　智慧光明照一切<br>　世間根熟有堪度　　惟願世尊從定起　</p><p>爾時世尊告梵天言。我證甚深微妙之法最極寂靜難見難悟。非分別思惟之所能解。惟有諸佛乃能知之。所謂超過五蘊入第一義。無處無行體性清淨。不取不捨不可了知。非所顯示。無為無作遠離六境。非心所計。非言能說不可聽聞。非可觀見無所罣礙。離諸攀緣至究竟處。空無所得寂靜涅槃。若以此法為人演說。彼等皆悉不能了知。然我常思念是二偈頌<p class='lg'>　我證逆流道　　甚深難可見<br>　盲者莫能睹　　故默而不說<br>　世間諸眾生　　著彼五塵境<br>　不能解我法　　是故今默然　</p><p>爾時梵王帝釋及諸天眾。聞如是偈心大憂惱。即於是處忽然不現<p>佛告諸比丘。復於一時大梵天王。觀摩伽陀國多諸外道等。於地水火風空橫生計度。封著邪見以為正道。而彼眾生有應度者。而知世尊于今猶固默然。復詣佛所頭面禮足。圍遶三匝右膝著地合掌恭敬。以偈請曰<p class='lg'>　摩伽陀國　　多諸異道<br>　因邪見故　　種種籌量<br>　惟願牟尼　　為開甘露<br>　最清淨法　　令其得聞<br>　佛所證法　　清淨離垢<br>　到于彼岸　　無增無減<br>　於三界中　　超然特尊<br>　如須彌山　　顯于大海<br>　當於眾生　　起哀愍心<br>　而救濟之　　云何棄捨<br>　如來具足　　一切功德<br>　力無畏等　　惟願拔濟<br>　苦惱眾生　　世間人天<br>　為煩惱病　　之所逼迫<br>　請佛慈悲　　而救濟之<br>　惟有如來　　為歸依處<br>　自昔天人　　隨逐如來<br>　此等純善　　悉求解脫<br>　是若聞法　　皆能領受<br>　惟願如來　　為其敷演<br>　故我今者　　請大精進<br>　開示妙法　　令見正路<br>　譬如大雲　　雨於一切<br>　如來法雨　　亦復如是<br>　潤洽一切　　枯槁眾生<br>　彼諸人等　　邪見毒刺<br>　生死稠林　　無始流轉<br>　未蒙拔濟　　盲無慧目<br>　將墮深坑　　惟願導師<br>　開於正道　　施其甘露<br>　佛難值遇　　如優曇花<br>　惟願度脫　　無依止者<br>　如來往昔　　發弘誓願<br>　自既度已　　當度眾生<br>　幸以慧光　　除諸冥暗<br>　惟佛大慈　　勿捨本願<br>　如師子吼　　如天雷震<br>　為眾生故　　轉于法輪　</p><p>爾時世尊以佛眼觀見諸眾生上中下根。或邪定聚。或正定聚。或不定聚。比丘。譬如有人臨清淨池。見彼池中所有草木。或未出水。或與水齊。或已出水。如是三種分明見之。如來觀諸眾生上中下根亦復如是。如來爾時作是思惟。我若說法。若不說法。邪聚眾生畢竟不知。復更思惟。我若說法。若不說法。正聚眾生。皆能了知。復更思惟。我若說法。不定眾生亦能了知。我不說法即不了知。諸比丘。如來爾時觀不定聚眾生。起大悲心作如是言。我本欲為此等眾生轉于法輪故出於世。又為大梵天王請故。即以偈頌告梵王言<p class='lg'>　我今為汝請　　當雨於甘露<br>　一切諸世間　　天人龍神等<br>　若有淨信者　　聽受如是法　</p><p>爾時大梵天王聞是偈已歡喜踊躍得未曾有頂禮佛足遶無數匝。即於佛前忽然不現。諸比丘。爾時地神告虛空神。唱如是言。如來今受梵王勸請欲轉法輪。哀愍無量諸眾生故。利益無量諸眾生故。安樂無量諸眾生故。增長天人損減惡趣故。為諸眾生得涅槃故當轉法輪。地神作是語已。於一念頃虛空神聞展轉傳至阿迦尼吒天<p>諸比丘。爾時有四護菩提樹天。一名受法。二名光明。三名樂法。四名法行。是四天子頂禮佛足而白佛言。世尊。當於何處轉于法輪。爾時如來告彼天言。我於波羅奈國仙人墮處鹿野苑中轉正法輪。彼天子言。世尊。此波羅奈鹿野苑中。文物鮮少林泉非勝。然有無量諸餘城邑土地豐饒。人民殷盛園林池沼清淨可樂。何故如來於鹿野苑中而轉法輪<p>爾時世尊告諸天子言。仁者不應作如是說。所以者何。我念往昔於此波羅奈城。供養六十千億那由他諸佛如來。以要言之。九萬一千拘胝諸佛。皆於是處轉正法輪。一切甚深微妙之法皆從中出。是故此地常為天龍夜叉乾闥婆羅剎等之所守護。以是義故。如來於彼鹿野苑中而轉法輪<p class='juan'>
方廣大莊嚴經卷第十</p>
</body></html>
