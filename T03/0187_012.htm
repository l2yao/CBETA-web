<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p class='juan'>
方廣大莊嚴經卷第十二<p><span class='byline'>　　　　唐天竺三藏地婆訶羅譯</span><br><p><b>　　<A NAME="n470"></A>轉法輪品之二</b></p>
<p>爾時佛告諸比丘。如來化五人竟。作是念言。優樓頻螺迦葉有大名稱。與五百弟子俱。國王奉事臣庶宗仰。我當詣彼教以正法即往尋之。迦葉見佛迎前問訊。善安隱不。爾時如來報迦葉言。無病知足寂滅清信是為安隱。迦葉請佛。日既將暮惟願沙門。幸留於此隨意所處。佛語迦葉。欲寄石室止住一宿。迦葉言。吾不愛室中有毒龍恐相犯耳。乃至三語。迦葉報言。任於中止<p>爾時如來洗手足已。前入石室敷座而坐。龍便瞋怒身中出煙。佛亦出煙。龍大瞋怒身中出火。佛亦出火。二火俱熾焚燒石室。迦葉夜起見室盡然。驚怖歎惜。此大沙門端正尊貴。不取我語為火所害。遽令弟子人持一瓶汲水而救。所有瓶水悉變為火。師徒益恐皆言。龍火殺是沙門。如來爾時以神通力。制伏毒龍置於缽中。明旦持缽盛龍而出。迦葉大喜怪未曾有。今此沙門乃復活耶。器中何有見是毒龍。佛告迦葉。我已伏之令受禁戒。迦葉甚慚顧謂弟子。是大沙門雖有神力不如我得羅漢道也<p>爾時如來移近迦葉所住之處在一樹下。於夜分中。四天大王皆來聽法。光明甚盛如大火炬。迦葉夜見謂佛事火。明旦白佛言。沙門法中亦事火耶。佛言。不也。昨夜四天下來聽法是其光耳。於後帝釋下來聽法其光轉盛。迦葉明日復問沙門亦事火耶。佛言。不也。此是帝釋來聽法耳。於後梵王下來聽法其光益盛。迦葉明日復問沙門亦事火耶。佛言。不也。此是梵王來聽法耳<p>迦葉及五百弟子人事三火。旦欲然火火終不著。怪以問師。師言。此是沙門所為故也。俱來問佛。我所事火然乃不著。佛言。欲使然耶當令得然火即然矣。既然之後。迦葉滅火復不可滅。五百弟子相助滅之亦不能滅。各自念言。復是沙門所為故也。共往問佛。火既得然今不可滅。佛言。欲使滅耶當令得滅火即滅矣<p>迦葉白佛言。惟願沙門。琣磼韟髡@修梵行我當敕家常使供養。每以日時請佛俱行詣其家食。佛言。汝可先去當隨後至。迦葉適去。佛以神力上忉利天取彼天果。東至弗婆提取菴摩勒果。南至閻浮界取閻浮果。西至拘耶尼取呵梨勒果。北至鬱單越取自然粳米。盛置缽中飛空而還。先迦葉至坐其床上。迦葉後到問佛。沙門從何道來。佛語迦葉。汝去之後我往四方及上忉利。取是名果及以美飯。汝可食之<p>時摩伽陀國。國王大臣吏人官屬長者居士婆羅門等。當就迦葉為七日會。迦葉念言。彼大沙門威德巍巍相好無上。眾人見者必當捨我而奉事之。寧此沙門七日之中不來我所。佛知其念隱而不現。七日滿已。迦葉念言。節會已訖餘饌甚多。彼大沙門今若來者我當飯之。佛知其意忽然而至。迦葉驚喜而問。如來七日之中何為見棄。佛言。汝先起念是以不現。今汝相憶故復來耳<p>爾時迦葉五百弟子。將欲祀火俱共破薪。各各舉斧皆不得下。遽而告師。師言。是大沙門所為故耳。即往問佛。我諸弟子向共破薪。各各舉斧皆不得下。佛言。當下應聲即下。既下之後斧皆著薪而不可舉。復來問佛。佛言。可去自當舉耳。應時即舉<p>尼連禪河遄流箭激。佛以神力令水涌起過於人上。佛行其下步步生塵。迦葉遙望恐佛漂溺。即與弟子乘船救佛。見水涌起佛行其下步步生塵。迦葉喚佛。沙門。欲上船不。佛言。甚善。即於水中從船底入船無穿漏。迦葉復言。是大沙門神則神矣。猶不如我羅漢道也<p>佛語迦葉。汝非羅漢何為貢高自稱羅漢。於是迦葉心驚毛豎慚懼稽首。今此大聖乃知我心。惟願大聖。攝受於我在聖法中而為沙門。佛語迦葉。汝既耆舊多有眷屬。又為國王臣民之所歸敬。今欲學道其可自輕。宜與弟子更熟詳議。迦葉言。善哉如聖所教。然我內心非不自決。且當還與弟子論耳。迦葉還來集諸弟子。我已信解彼沙門法。其所得道是為真正。我今歸趣汝意云何。弟子答言。我等亦願隨從歸依<p>是時迦葉與諸弟子。釋其衣服取事火具悉棄水中。俱詣佛所稽首佛足。而白佛言。我及弟子。於聖法中願為沙門。佛言。善來比丘。鬚髮自落法服著身皆成沙門。迦葉二弟。一名難提。二名伽耶。各有二百五十弟子。先住水邊。見諸梵志衣帔什物事火之具隨水下流。皆悉驚愕恐畏其兄及諸門徒為人所害。即與五百弟子泝流而上。見兄師徒皆成沙門。怪而問曰。兄今耆舊年百二十。智慧深遠國內遵崇。我意言兄已證羅漢。今棄淨業學彼沙門。其道勝耶。迦葉答言。佛道最優其法無上。我自昔來未曾見有神通道力興佛等者。其法清淨當度無量。能以三事教化眾生。一者道力神通變化。二者智慧知他人心。三者善知煩惱應病授藥。二弟聞已心生恭敬。顧謂弟子。汝意云何。五百弟子同聲發言願從師教。即皆稽首求為沙門。佛言。善來比丘。鬚髮自落法服著身皆成沙門<p>爾時如來與千比丘俱。往波羅奈國在於林下。為諸弟子或時變現。或時說法或復說戒。睹佛威神莫不欣喜。盡成羅漢<p>爾時世尊從波羅奈國與優婁頻螺迦葉兄弟三人及千羅漢。至摩伽陀國。時頻婆娑羅王久聞菩薩得成佛道。巨身丈六紫磨金色。三十二相八十種好。十號具足已得知見。成就五眼證獲六通。梵釋四王皆悉奉事。今入我國心甚歡喜。吾本共要成佛相度。乃不忽遺從我所願。即敕國內嚴淨道路。王乘寶車。大臣百官前後導從。千乘萬騎出城迎佛。爾時世尊近王舍城在遮越林於大樹下千比丘眾圍遶而坐。王遙見佛如星中月。如日初出。既如帝釋。亦似梵王處於天宮。儼若金山巍巍超絕。王心歡喜下車步進。去五威儀稽首禮佛。自稱其號作如是言。久服尊德欽渴積時。如來即以梵音慰問王言。大王。四大常安隱不。統理人務無乃勞耶。王曰蒙祐幸得安隱。爾時頻婆娑羅王及諸臣民。咸睹迦葉於佛邊坐。心自念言。迦葉耆舊眾仙之宗。豈應棄道作佛弟子。為是佛師為師佛乎。佛知其意。即以偈頌問迦葉言<p class='lg'>　汝常祀山川　　歸依水火風<br>　日月眾梵天　　夙夜勤精進<br>　事來幾何時　　其心無懈廢<br>　汝所奉神祇　　寧有致福不　</p><p>爾時迦葉以偈答曰<p class='lg'>　自念祠祀來　　已經八十載<br>　風水火梵天　　山川及日月<br>　夙夜常精進　　祈心不懈廢<br>　畢竟無所獲　　值佛乃得安　</p><p>說是偈已。王及群臣國中人民。乃知迦葉為佛弟子。佛告迦葉。汝起宜應現汝羅漢神通。迦葉即時承佛教已。踊在虛空身上出火身下出水。或身上出水其身不濡。或身下出火其身不灼。飛行虛空七現七隱。入地如水履水如地。穿過須彌無所罣礙。於佛前地。西沒東現。東沒西現。南沒北現。北沒南現。既變化已還於佛前。長跪叉手而白佛言。我是弟子佛是我師。王及臣民重明迦葉是佛弟子<p>爾時世尊告頻婆娑羅王言。大王。色是無常苦空無我。受想行識亦是無常苦空無我。色如聚沫不可撮摩。受如水泡不得久立。行如芭蕉中無有堅想。如所夢為虛妄見。識如幻化從顛倒起。三界不實一切無常。大王。有此國來為幾何時。王言。有此國來七百餘代。所領之王盡識以不。答曰。知吾父耳。佛言。世間須臾惟道可恃。應修來福無為空過。大王當知。如人生時。雖因父母而生其身。不由父母招其果報。善惡美醜先業所為。若造諸善命終之後。生天人中十方佛前。若造諸惡。命終之後生於地獄餓鬼畜生。一切諸法緣合即生緣散即滅<p>大王當知。無明緣行。行緣識。識緣名色。名色緣六處。六處緣觸。觸緣受。受緣愛。愛緣取。取緣有。有緣生。生緣老死憂悲苦惱。大王。無明滅故則行滅。行滅故則識滅。識滅故則名色滅。名色滅故則六處滅。六處滅故則觸滅。觸滅故則受滅。受滅故則愛滅。愛滅故則取滅。取滅故則有滅。有滅故則生滅。生滅故則老死滅。老死滅故則憂悲苦惱滅。大王。十二因緣盡坦然。無跡猶如虛空。分別本無逮得法忍。說是法時八萬四千諸天及人。遠塵離垢得法眼淨。無央數眾發阿耨多羅三藐三菩提心<p>爾時頻婆娑羅王得法眼淨。欣然請佛願受五戒大臣百官國內人民。皆悉歸佛亦受五戒。既受戒已即從座起。頂禮佛足而白佛言。世尊。乃能棄捨轉輪王位出家為道。我於昔日輒先奉請。若得道時願前見度我。於今者宿願成滿。幸蒙佛恩得履道跡。國務殷繁比更親奉。王及群臣遶佛三匝辭退而去。王至宮已群臣上賀。古昔諸王悉不見佛。惟獨大王得值如來。王益欣喜復慰群臣。卿等夙福今幸遇佛出興於世。因敕後宮妃嬪婇女及國內人民。長修齋戒盡令奉法<p>時摩伽陀國有一長者。名迦蘭陀。見佛入國未有精舍。以好竹園奉上如來。前白佛言。世尊。大慈憐愍一切如父如母。能棄世榮今得成佛。未有精舍我以竹園奉上如來。佛時咒願而為受之。睇P聖眾遊處其內<p>彼時摩伽陀國人民殷盛耽著俗樂。喧呼歌舞不捨晝夜。佛適入國化以法言。齋戒修心皆捨俗樂。佛有弟子名舍婆耆。入城分衛威儀有法行步安詳。路人見之無不欣悅。時舍利弗見此沙門。心自念言。我學道久頗知法式。未曾見有如是之人。必有異聞威儀乃爾。試往問之所事何道。時舍利弗即問比丘。汝師是誰願聞其志。爾時比丘以偈答曰<p class='lg'>　吾師具相好　　三界為最尊<br>　五陰十二緣　　不住於空有<br>　我今年尚少　　學業猶未深<br>　不可以言辭　　說佛諸功德　</p><p>說是偈已。告舍利弗。我所事師。天上人中最尊最勝。積功累德不可稱載。從兜率天降生閻浮。初生之時。能於十方各行七步。舉手唱言。天上天下唯我最尊唯我最勝。三界苦惱吾當度之。釋梵四天咸來供事。佛之功德不可具述。時舍利弗聞此語已。如從暗中睹日光明。語比丘言。善哉善哉。吾少好學八歲從師。年甫十六靡不該綜自謂為達。今者得值無上正覺真為我師。汝所言佛今在何處。比丘答言。今在迦蘭陀竹園精舍。時舍利弗將諸弟子至如來所。稽首禮足前問訊已。而白佛言。我處長夜睄i愚迷。幸得值佛願開正路。得為沙門成就禁戒。佛言。善來比丘。鬚髮自落法服著身便成沙門。佛為說法漏盡意解得阿羅漢。前白佛言。世尊。我與同學大目犍連。要得道時必相開示。今欲往彼願承聖旨。佛言。宜知是時<p>時舍利弗入王舍城訪目揵連。遙見目連與諸弟子遊行里巷。爾時目連睹舍利弗形狀變改逆而問之。有何異見容服乃耳。答曰。學無常師惟道所在。求法積年不遇大聖。今者得值身心遍喜故來相求願同法味。目連答曰。此非小事宜共籌量。舍利弗言。我昔所行與汝從事。汝所學者我悉知已。請無復言。是時目連告舍利弗言。仁者智慧本踰於我。今之所教豈相誤耶。作是語已隨舍利弗往詣佛所。稽首佛足白言。違遠大聖沈沒煩惱。今得親奉願為沙門。即捨澡瓶鹿衣杖具。佛言。善來。鬚髮自落法服著身便成沙門。佛為說法漏盡意解得阿羅漢。時舍利弗目揵連。及二百五十弟子。皆得出家盡成羅漢<p>爾時輸檀王聞子得道已經六年。中心欣喜欽渴彌積。語優陀夷言。汝今可往請佛還國問訊起居。離別已來十有二載。夙夜悲慼不能自已。得一相見還如更生。憂陀夷受王教已。往詣佛所。稽首佛足具述王意。乃睹諸天梵釋咸來歸命。而白佛言。願為沙門。佛言。善來。鬚髮自落法服著身便成沙門。得阿羅漢道。爾時世尊作是思惟。本與父王要誓成佛爾乃還國當度父母。今得佛道不違本誓。即語優陀夷比丘言。汝宜先往顯汝神足。作十八變知吾道成。弟子尚爾況佛威德。優陀夷奉佛教已。飛行而往還到本國。於迦毘羅城上虛空中現十八變。王及臣民莫不驚懼。而優陀夷。說是偈言<p class='lg'>　如來甚希有　　難可得值遇<br>　勤苦無量劫　　哀愍諸眾生<br>　本行菩薩道　　今得願滿足<br>　坐於菩提樹　　降伏大魔怨<br>　破壞生死因　　銷滅諸煩惱<br>　已得成正覺　　演說無上法<br>　我本奉王教　　出國迎太子<br>　說王愁念久　　言辭甚可悲<br>　佛顧本生地　　尋當見親族<br>　我時承佛命　　將入迦毘羅<br>　辭佛御神通　　忽至大王所<br>　變化若干種　　譬如淨蓮花<br>　父王見神變　　心生大恐懼<br>　借問為所從　　未曾睹是變<br>　太子本棄國　　求道度眾生<br>　勤苦無量劫　　今乃得成佛<br>　王今勿驚懼　　宜應悅豫心<br>　我已度生死　　為王太子使<br>　王時聞子問　　淚落如雨星<br>　我自十二年　　愁念無窮已<br>　忽聞吉祥至　　如人死復穌<br>　我子捨國位　　成道名何等<br>　我時答王言　　太子經六年<br>　勤苦得成道　　號曰天中天<br>　三界最第一　　我子在家時<br>　為造諸時殿　　刻雕陳繢飾<br>　今者何所居　　我時答王言<br>　佛得微妙法　　所處無不安<br>　常在於樹下　　諸天來供養<br>　我子在家時　　坐臥敷綩綖<br>　皆以綺飾成　　柔軟而光澤<br>　我時答王言　　天帝貢衣服<br>　龍妃獻寶床　　佛心無美惡<br>　未嘗見喜慍　　我子在家時<br>　盛饌眾甘美　　今所膳御者<br>　施設何等食　　我時答王言<br>　持缽從分衛　　福眾無增減<br>　咒願彼施人　　世世令安隱<br>　我子在家時　　寢臥常使安<br>　絃歌奏清音　　爾乃從寐起<br>　我時答王言　　禪定非明暗<br>　諸佛無睡眠　　帝釋常服膺<br>　梵王來勸助　　我子在家時<br>　澡浴以香湯　　芬馥滿室中<br>　今用何等香　　我時答王言<br>　八解三脫門　　澡浴除諸垢<br>　心寂無憂惱　　猶如淨虛空<br>　我子在家時　　雜香以塗熏<br>　清淨無塵穢　　郁烈而香潔<br>　我時答王言　　戒定慧解脫<br>　道德以為香　　十方八難處<br>　普熏無不至　　我子在家時<br>　四種妙寶床　　重疊敷茵褥<br>　臥起而安悅　　我時答王言<br>　四禪為床座　　等持心自在<br>　不染煩惱泥　　清淨如蓮花<br>　我子在家時　　兵衛甚嚴肅<br>　出入常擁護　　目不見諸惡<br>　我時答王言　　千二百羅漢<br>　菩薩無央數　　俱為弟子眾<br>　左右而恭侍　　我子在家時<br>　象馬牛羊車　　周旋往四方<br>　隨意而遊觀　　我時答王言<br>　五通為驂駕　　飛空無罣礙<br>　洞見一切心　　遊踐超生死<br>　我子在家時　　旌旗列羽衛<br>　人執諸兵仗　　前後為導從<br>　我時答王言　　四等為防護<br>　普濟眾厄難　　恩慧仁愛敬<br>　以此為嚴衛　　我子在家時<br>　鐘鼓導前路　　雜以眾伎樂<br>　觀者每盈衢　　我時答王言<br>　道樹成正覺　　度五跋陀羅<br>　八萬四千天　　皆已得法眼<br>　九十六種道　　摧伏而歸命<br>　鳴於不死鼓　　其音徹三千<br>　啟授皆明悟　　一切咸欣悅<br>　我子王何國　　提封為廣狹<br>　所化幾何人　　悉當歸伏不<br>　佛領三千界　　化導諸群生<br>　十方不可數　　靡不蒙饒益<br>　我子在家時　　聽政助吾化<br>　勸導以禮節　　奉順莫敢違<br>　佛悟諸法空　　捨於四顛倒<br>　無不歸伏者　　寂靜無為業<br>　佛法無愛憎　　一切皆通達<br>　化及諸眾生　　無不蒙饒益<br>　假使有一人　　其人無量首<br>　一首無量舌　　舌有無窮辯<br>　如此琩F人　　以琩F劫數<br>　歎佛一切德　　猶尚不能盡<br>　況我如螢燭　　何能演日光　</p><p>時輸檀王聞此偈已歎言。善哉。阿斯陀仙言無虛妄。問優陀夷佛欲來不。優陀夷言。卻後七日如來當至王聞是語歡喜踊躍。語諸大臣。吾當迎佛。導從儀式法轉輪王。先敕所司平除道路。香水灑地懸繒幡蓋。種種嚴飾盡其所宜。我當出城四十里外奉迎如來。優陀夷言。本承佛教來報大王。今請向佛說王之意。欽渴積年願睹如來。并及萬姓咸希福祐。王言。善哉。願速見佛。時優陀夷還至佛所。稽首佛足而白佛言。世尊。王及國人計日度時願得見佛。我已告王卻後七日世尊當至<p>爾時如來到七日已。與諸弟子整持衣缽。威儀詳序向迦毘羅城。梵釋四王聞佛還國皆來導從。梵王侍右。帝釋侍左。四王諸天前後導從。諸天龍神花香伎樂而以供散。寶幢幡蓋羅列道側。天雨香水以灑於地。如來欲行先現瑞相。十方世界三千國土六反震動。一切枯樹還生花葉。竭涸溪澗自然流泉。王見瑞已敕諸釋種大臣百官。嚴持幡蓋燒香散花。作眾伎樂而以迎佛。王遙見佛處於大眾。如星中月。如日初出。如樹開花。巨身丈六端嚴熾盛。既見佛已悲喜交集。稽首作禮而白佛言。世尊。離別多年今得相見。大臣百官一切人民。皆稽首禮隨佛入城<p>爾時世尊足踰門閫地為大動。天雨妙花樂器自鳴。盲者得視。聾者得聽。躄者能行。病者得愈。啞者能言。狂者得正。傴者得伸。毒害自銷。禽獸相和其聲清亮。環珮相觸皆悉流響。珍藏自然眾寶出現。苞匿異心皆共和合。一切眾生無婬怒癡。展轉相視如父如母如兄如弟如子如身。地獄休息。餓鬼飽滿。畜生捨身當生人天。父王睹佛巨身丈六紫磨金色。如星中月。亦如金山。梵釋四王皆悉奉侍。見諸比丘曾為外道久修苦行形體羸劣親近侍從。猶如黑烏在紫金山。不能顯發如來之德。便敕國內豪貴釋種顏貌端正。選五百人度為沙門侍佛左右。如金翅鳥在須彌山。如摩尼珠置水精器。佛弟難陀亦為沙門。難陀所使名優波離。前白佛言。世尊。人身難得佛法難遇。諸尊貴者皆棄世榮。我身卑賤何所貪樂。惟佛慈悲願見救度許為沙門。佛言。善來比丘。鬚髮自落法服著身便成沙門。在比丘中隨列而坐。難陀後至次第作禮。到優波離即止不禮。心自念言。是我家僕不當設禮。爾時世尊告難陀言。佛法如海容納百川。四流歸之皆同一味。據戒前後不在貴賤。四大合故假名為身。於中空寂本無吾我。當思聖法勿生憍慢。爾時難陀去自貢高執心卑下禮優波離。於是大地為之震動。時佛入宮坐於殿上。王及臣庶日日供養百種甘饌。佛為說法度無數眾。耶輸陀羅攜羅[<a href='javascript:showpic("../fontimg/023523.gif")'>目*侯</a>]羅年已七歲。來至佛所稽首佛足。瞻對問訊而白佛言。久違侍奉曠廢供養。諸眷屬皆有疑心。太子去國十有二載。何從懷孕生羅[<a href='javascript:showpic("../fontimg/023523.gif")'>目*侯</a>]羅。佛告父王及諸群臣。耶輸陀羅守節貞白無瑕疵也。若不信者今當取證。爾時世尊化諸比丘皆悉如佛。相好光明等無差異。時耶輸陀羅即以指環與羅[<a href='javascript:showpic("../fontimg/023523.gif")'>目*侯</a>]羅而語之言。是汝父者以此與之。釋[<a href='javascript:showpic("../fontimg/023523.gif")'>目*侯</a>]羅持取指環直前奉佛。王及群臣咸皆歡喜。歎言善哉。羅[<a href='javascript:showpic("../fontimg/023523.gif")'>目*侯</a>]真是佛子。爾時世尊為王說法。即時得道。群臣萬姓後宮婇女。咸奉戒法淨修梵行。是時國內安靜。萬邦來賀<p><b>　　<A NAME="n471"></A>屬累品第二十七</b><p>爾時世尊告淨居天難陀蘇難陀等言。菩薩始從兜率下生閻浮。乃至出家降伏魔怨轉于法輪。汝等諸天。皆悉贊助。今復請我利益。世尊演說如斯大嚴經典。菩薩所行如來境界。自在神通遊戲之事。汝等若能受持讀誦為他說者。我此法印當得增廣。若菩薩乘人聞說此經。必大歡喜得未曾有。發起堅固精進之心。求阿耨多羅三藐三菩提。是故汝等福德無量不可稱計<p>若有善男子善女人。得聞是經合掌信受。其人當獲八種功德。何等為八。一者端正好色。二者力勢強盛。三者心悟通達。四者逮得辯才。五者獲諸禪定。六者智惠明了。七者出家殊勝。八者眷屬強盛<p>若有善男子善女人。願樂欲聞如是等經。與說法師敷置高座。轉身當得八種坐處。何等為八。一者長者坐處。二者居士坐處。三者輪王坐處。四者護世坐處。五者帝釋坐處。六者梵王坐處。七者菩薩得菩提時所坐之處。八者如來轉正法輪所坐之處<p>若有善男子善女人。得聞是經稱揚讚美。是人當得八種淨語。何等為八。一者言行相應無違諍故。二者所言伏眾可遵承故。三者所言柔軟不麤獷故。四者所言和美攝眾生故。五者聲如加陵頻伽悅樂眾生故。六者聲如殷雷摧伏外道故。七者得梵音聲超過世間故。八者得佛音聲應眾生根故<p>若有善男子善女人。書寫此經流通四方。其人當有八功德藏。何等為八。一者念藏無忘失故。二者惠藏善能分別諸法相故。三者智藏能了諸經義故。四者陀羅尼藏所聞皆能持故。五者辯藏能發眾生歡喜心故。六者得正法藏守護佛法故。七者菩提心藏不斷三寶種故。八者修行藏得無生法忍故<p>若有善男子善女人。讀誦此經受持句義不忘失者。其人當得八種圓滿。一者施圓滿無慳吝故。二者戒圓滿得願具足故。三者多聞圓滿得無著智故。四者奢摩他圓滿一切三昧現前故。五者毗缽舍那圓滿具足三明故。六者福德圓滿具足三十二相八十種好淨佛土故。七者妙智圓滿隨諸眾生所有意樂得具足故。八者大悲圓滿成熟眾生無勞倦故<p>若有善男子善女人發如是念。云何當令一切眾生入此法門。作是念已為人演說。以此善根當得八種廣大福德。何等為八。一者轉輪聖王福德。二者護世天王福德。三者帝釋福德。四者夜摩天王福德。五者兜率天王福德。六者化樂天王福德。七者他化自在天王福德。八者大梵天王乃至如來所有福德<p>若有善男子善女人。聞此經典信心不逆。是人當得八種淨心。何等為八。一者得大慈心與眾生樂故。二者得大悲心拔眾生苦故。三者得大喜心滅眾生憂惱故。四者得大捨心滅眾生貪恚故。五者得四禪心於欲界中心自在故。六者得四定心於無色界心自在故。七者得五神通往來佛土故。八者能斷諸漏得首楞嚴三昧故。若國土城邑聚落所在之處有此經卷。當知其處離八種畏。何等為八。一者離敵國畏。二者離賊盜畏。三者離惡獸畏。四者離飢饉畏。五者離諍訟畏。六者離戰鬥畏。七者離夜叉畏。八者離一切怖畏。汝等當知。正使如來以戒定慧解脫解脫知見無礙辯才。於一劫中日夜常說此經功德。亦不能盡。若比丘比丘尼優婆塞優婆夷受持讀誦書寫解說。當知是人所得功德亦不可盡<p>爾時世尊告彌勒菩薩摩訶薩及大迦葉長老阿難言。我於無數百千億劫修習佛道。今得成就阿耨多羅三藐三菩提。為欲利益諸眾生故演說此經。如是等經付囑於汝。汝等受持廣宣流布。爾時世尊重說偈言<p class='lg'>　我以佛眼觀　　盡見諸眾生<br>　假使諸眾生　　皆如舍利弗<br>　有人於億劫　　以種種香花<br>　衣服臥具等　　供養如是眾<br>　所獲諸功德　　不如一日夜<br>　供一辟支佛　　假使諸世間<br>　皆如辟支佛　　有人於億劫<br>　以種種香花　　衣服臥具等<br>　供養如是眾　　所獲諸功德<br>　不如以淨心　　一稱南無佛<br>　假使諸世間　　皆如佛世尊<br>　有人於億劫　　以種種香花<br>　衣服臥具等　　供養諸如來<br>　所獲諸功德　　不如有一人<br>　能於日夜中　　讀誦此經典<br>　若人過無數　　百千萬億劫<br>　以種種香花　　衣服臥具等<br>　供養如前說　　無數聲聞眾<br>　一切辟支佛　　及彼諸如來<br>　所獲諸功德　　不如有一人<br>　受持此經典　　乃至四句偈<br>　分別為他說　　我所說諸經<br>　此經為最勝　　一切諸如來<br>　皆從此經出　　是經所住處<br>　即為有如來　　若有書寫持<br>　處處廣流布　　即能演一句<br>　歷劫無窮盡　　福惠自莊嚴<br>　盈滿如大海　　若聞是經者<br>　應當常修習　　功德無有量　</p><p>佛說此經已。彌勒菩薩摩訶薩。大迦葉長老阿難。淨居諸天摩醯首羅及諸天。龍夜叉乾闥婆阿修羅迦婁羅緊那羅摩[<a href='javascript:showpic("../fontimg/023523.gif")'>目*侯</a>]羅伽人非人等。皆大歡喜。信受奉行<p class='juan'>
方廣大莊嚴經卷第十二</p>
</body></html>
