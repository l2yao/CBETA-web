<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p class='juan'>
佛本行集經卷第十四<p><span class='byline'>　　　　隋天竺三藏闍那崛多譯</span><br><p><b>　　<A NAME="n517"></A>常飾納妃品下</b></p>
<p>爾時世尊於後最初得成道已。時優陀夷即白佛言。未審世尊。往昔之時與瞿多彌釋種之女。有何因緣。乃能令彼捨餘童子。直取如來。用以為夫。而心娛樂。云何得爾。時佛告彼優陀夷言。汝優陀夷。至心諦聽。其瞿多彌釋種之女。非但今世嫌餘釋童而樂於我。過去世時亦復如是。不用彼等諸釋童子。取我為夫。時優陀夷即白佛言。唯然世尊。願為我說。此事云何。我今樂聞<p>爾時佛告優陀夷言。我念往昔。雪山之下。多有雜類無量無邊諸獸群遊。各各相隨。任取所食。時彼獸中有一牸虎。端正少雙。於諸獸中無比類者。彼虎如是。毛色光鮮。為於無量諸獸求覓欲取為對。各各皆言。汝屬我來。汝屬我來。復有諸獸。自相謂言。汝等且待。莫共相爭。聽彼牸虎自選取誰。即為作偶。彼獸即是我等之王。時諸獸中有一牛王。向於牸虎而說偈言<p class='lg'>　世人皆取我之糞　　持用塗地為清淨<br>　是故端正賢牸虎　　應當取我以為夫　</p><p>是時牸虎向彼牛王說偈答言<p class='lg'>　汝項斛領甚高大　　止堪駕車及挽犁<br>　云何將是醜身形　　匆欲為我作夫主　</p><p>是時復有一大白象向於牸虎而說偈言<p class='lg'>　我是雪山大象王　　戰鬥用我無不勝<br>　我既有是大威力　　汝今何不作我妻　</p><p>是時獸虎復以偈答彼白象言<p class='lg'>　汝若見聞師子王　　膽懾驚怖馳奔走<br>　遺失屎尿狼藉去　　云何堪得為我夫　</p><p>爾時彼中有一師子諸獸之王。向彼獸虎而說偈言<p class='lg'>　汝今觀我此形容　　前分闊大後纖細<br>　在於山中自恣活　　復能存恤餘眾生<br>　我是一切諸獸王　　無有更能勝我者<br>　若有見我及聞聲　　諸獸悉皆奔不住<br>　我今如是力猛壯　　威神甚大不可論<br>　是故賢虎汝當知　　乃可為我作於婦　</p><p>時彼獸虎向師子王而說偈言<p class='lg'>　大力勇猛及威神　　身體形容極端正<br>　如是我今得夫已　　必當頂戴而奉承　</p><p>爾時佛告優陀夷言。汝優陀夷。應當悟解。彼時師子諸獸王者。即我身是。時彼獸虎。今瞿多彌釋女是也。時彼諸獸。現今五百釋童子是。當於彼時。其瞿多彌已嫌諸獸。意不願樂。聞我說偈。即作我妻。今日亦然。捨諸釋種五百童子。既嫌薄已。取我為夫<p>時淨飯王。為其太子立三等宮。以擬安置於太子故。第一宮內。所有婇女。當於初夜。侍衛太子。第二宮內。其諸婇女。於夜半時。供承太子。第三宮內。諸婇女輩。於後夜時。侍奉太子。其第一宮。耶輸陀羅。最為上首。二萬婇女。圍繞侍立<p>第二宮中。摩奴陀羅(隋言意持)而為上首。諸師復言。此意持妃。唯聞其名。不見現在及往緣事<p>第三宮內。即瞿多彌。而為上首。如是次第。侍御太子。諸婇女等。合有六萬<p>復有師言。侍太子者。諸婇女等。合有十萬。以為三宮。二萬悉是釋剎利種。所餘八萬。並是眾雜異姓諸女<p>時淨飯王念阿私陀仙人所說。故於宮內復更別造一大好殿。猶如秋雲靉靆光潤。作事微妙實難思議。順一切時而受快樂。鉤蘭閣道一切正等。無有偏頗。何以故。恐畏太子處處遊行。見諸濁穢。復教宮內。色別置立諸雜音聲。各各千數。其中所謂一千箜篌。一千具箏。一千五絃。一千小鼓。一千具筑。一千張琴。一千琵琶。一千細鼓。一千大鼓。一千具笛。一千具笙。一千銅鈸。一千具簫。一千篳篥。一千具箎。一千具螺。諸如是等。一切音聲。種別一千。一千種歌。一千種舞。其手及聲。常於宮內。晝夜不絕。猶大雲內。出於隱隱甚深之聲。如是太子在於最妙最勝婇女百千之中。前後圍繞。受諸快樂。恭敬侍養。一切皆以種種瓔珞。莊嚴其身。復以金釧七寶磲環串於手臂。而作音聲。猶如帝釋。受諸玉女。娛樂歌舞。最勝最妙。語言姿媚。相囑相笑。相抱相嗚。相觀相眄。或傾側顧。或斜項看。工解顰眉。巧閑頓[<a href='javascript:showpic("../fontimg/023381.gif")'>目*夾</a>]。五色綺靡。四目[<a href='javascript:showpic("../fontimg/006517.gif")'>女*便</a>]娟。能令太子歡娛受樂。不須遠涉出宮外遊。如帝釋天玉女娛樂。如是如是。太子在於女寶之中。受諸歡樂。乃至其中諸婇女等。巧解五慾。常能沷弱。令太子歡。不聽更出至於宮外<p>時淨飯王為增太子諸功德故。建立苦行。斷於一切諸邪惡法。行一切善。布施諸物。造眾福業。備行苦行。以此善根迴資太子。為令增長諸功德故。願莫出家。是故偈言<p class='lg'>　大王增長太子故　　復以私陀授記因<br>　苦行調伏捨諸非　　琣@智臣坐思念　</p><p>如是次第太子在於父王宮內。唯獨一人具足五慾。娛樂逍遙。嬉戲自恣。足滿十年。不曾外出<p>爾時南方摩伽陀國。有一大王。姓羶連尼。名頻婆娑羅。畏懼怨敵。心內皕T。集聚群臣。常相議論。作如是語。汝等諸臣。出入去來。觀境內外。莫使更有一人勝我。若勝我者。恐彼人來。奪我王位。時諸臣等即差兩人。令巡境界。時彼二人。聞王敕已。歷自境內及鄰界首。周匝欲還。聞有人言。從此已北。有一最大高峻雪山。彼山麓下有別種姓。稱為釋迦。族內初新產一童子。其人端正。善得生地。兼彼姓氏。第一特尊。眷屬豪強。眾事具足。身有三十二丈夫相。亦復備於八十種好。彼生之日。有諸解相婆羅門等。以授其記。今此童子身體具有三十二相八十種好。炳著分明。其若在家。必定得作轉輪聖王。統四天下。十善化民。七寶充備。不用兵仗。自然歸降。若捨出家。當得作佛多陀阿伽度阿羅訶三藐三佛陀。十號具足。乃至說於清淨梵行<p>時彼使人履涉迴還。即向其王頻婆娑羅。白於是事。乃至梵行。如上所說。是故大王及其幼年。速當起兵滅彼童子。莫令於後來奪我等大王之位。作是語已。摩伽陀王頻婆娑羅。即告於彼二使人言。卿等二人莫作是說。何以故。若如汝言。脫彼童子必定得作轉輪聖王。如法治化。我當敬奉伏接隨從。依彼威神。我等受樂。安隱治化。若彼捨家得作佛者。慈悲憐愍。度脫眾生。我等為其作於聲聞受法弟子。今觀如是二種果報福德因緣。不可興心加害於彼<p>時淨飯王於其太子所住宮院。周匝別更造立子城。唯置一門名為野獸。彼門下關安施機發。開閉之時。有五百人。扶持擁衛。方得開闔其門。聲動聞半由旬。次第二重中院宮閤。亦開一門。其關鍵鑰。皆安機發開閉之。時有三百人。其聲聞徹一拘盧奢。次至內宮太子坐殿。復有一門鍵鑰累關。亦安機發開閉擎接。有二百人。禦備轉嚴。非人間比。其聲聞及半拘盧奢。彼之三門內外悉羅壯士防守。身著鎧甲精銳牢強。手並執持種種戎具。所謂弓箭鉞斧長刀劍戟三叉鐵搥鐵棒鬥輪槊矛。禁衛宮闈。如是警嚴。恐畏太子捨離椒房。踰越出家逃竄山藪<p><b>　　<A NAME="n518"></A>佛本行集經空聲勸厭品第十五</b><p>爾時虛空有一天子。名曰作瓶。彼天見是太子。十年在於宮內。受五慾樂作是思惟。此之護明菩薩大士。縱極多時在彼宮內。受諸五慾。莫為貪著。是五慾故。心醉荒迷。情放盈溢。百年迅速。時不待人。護明菩薩今須覺察。早應捐棄捨俗出家。我若不先為彼作於厭離之相。則彼耽湎。未有醒寤發出家心。我今應當讚助其事。為成就故。作瓶天子。即於夜半。而說偈言<p class='lg'>　身自被縛欲解他　　譬若盲人引群瞽<br>　己身解脫乃免彼　　猶如有目能導人<br>　善哉仁今年盛時　　宜速出家令願滿<br>　應當利益天人等　　五欲行者不可厭<br>　沒溺六塵境捨難　　唯有出世行大智<br>　乃能厭離此五慾　　是故仁今可捐棄<br>　眾生多有煩惱患　　仁當為作大醫師<br>　說妙種種法藥王　　速疾將向涅槃岸<br>　無明黑暗所障蔽　　諸見羅網種種纏<br>　速然智慧大燈明　　早使天人得淨眼　</p><p>爾時空中作瓶天子說此偈已。威神感動。發勸因緣復以太子宿世善根福德力故。令彼宮內婇女伎兒所作音聲歌曲。不順五慾之事唯傳涅槃住持信解微妙之聲。自然而述說於偈言<p class='lg'>　世間事無常　　猶如雲出電<br>　尊者今時至　　應捨家出家<br>　一切行無常　　如瓦坏瓶器<br>　如借他物用　　如積乾土城<br>　不久便破壞　　猶如夏泥壁<br>　如河兩岸沙　　緣生不能久<br>　猶如燈出炎　　生已速還滅<br>　如風無暫住　　急疾不曾停<br>　痡`無真實　　猶如芭蕉心<br>　幻化誑人意　　空拳誘小兒<br>　一切諸行者　　皆悉因緣生<br>　各各有緣因　　愚癡輩不覺<br>　猶如人索繩　　手木成因緣<br>　如因子生芽　　離子芽不生<br>　二相離不成　　復非常無常<br>　諸行因癡生　　彼不住無明<br>　無明亦非彼　　本性來空寂<br>　生滅無體故　　如印成印文<br>　非彼非離彼　　諸行亦如是<br>　眼不離於色　　識眼色因生<br>　此三不相離　　三亦不真實<br>　空淨不淨法　　眼等分別生<br>　此顛倒分別　　皆悉由識生<br>　若有巧智人　　推求識所生<br>　知彼無去來　　知我如幻化<br>　如兩木出火　　第三因於手<br>　若無此三因　　則不得火用<br>　若智推求者　　彼亦無去來<br>　諸方尋求已　　不見火來去<br>　陰入諸界等　　因貪癡業生<br>　和合因眾生　　真如無眾生<br>　咽喉脣口舌　　而出諸文字<br>　字非是咽喉　　亦非離彼等<br>　彼等和合故　　出語隨於智<br>　語言不在智　　亦復無色形<br>　生處及滅處　　智人求不得<br>　所觀悉空寂　　語言如響聲<br>　因木因諸絃　　人智三合故<br>　箜篌而出聲　　彼聲三處無<br>　若有智慧人　　求彼聲來去<br>　諸方求覓已　　去來不可得<br>　因及有緣者　　諸行如是生<br>　有諦了之人　　空觀應如是<br>　陰入及諸界　　內外悉皆寂<br>　求一切處我　　如虛空無形<br>　如是諸法相　　仁於定光佛<br>　往昔已證知　　今為天人說<br>　顛倒分別故　　欲等火焚燒<br>　應起慈悲雲　　施甘露法雨<br>　仁昔於億劫　　念施及持戒<br>　我得無上道　　聖財分諸世<br>　尊者念往昔　　聖財施貧窮<br>　以將聖財攝　　調御莫慳惜<br>　仁昔持淨戒　　窮急不偷財<br>　願開甘露門　　為諸眾生說<br>　憶念往昔行　　當閉地獄門<br>　善開解脫路　　戒行心願成<br>　往昔修忍辱　　聞他毀罵等<br>　建立忍辱故　　觀諸行悉空<br>　念此往行故　　世間瞋恚多<br>　教住於忍辱　　莫捨彼願力<br>　仁者行精進　　當得我淨智<br>　在於煩惱海　　度眾到彼岸<br>　念於往昔願　　拔眾四苦河<br>　出大精進力　　度脫厄難等<br>　往昔修習禪　　為斷諸煩惱<br>　諸根不調者　　教令調伏故<br>　仁念於往昔　　愍眾在煩惱<br>　寂靜諸慧等　　調伏彼諸根<br>　仁昔修智慧　　願破煩惱暗<br>　愍眾在無明　　開示真如眼<br>　仁念於往昔　　眾生煩惱暄<br>　開無濁穢明　　仁最勝智慧<br>　應愍諸眾生　　方便教令出<br>　三界生老病火熾　　飢渴熱炎不曾休<br>　應當為世作大橋　　濟渡令歸到彼岸<br>　眾生流轉煩惱海　　猶如蜂在竹孔間<br>　三有循復若秋雲　　上下往還無止息<br>　亦如戲場諸幻化　　又似山川逝水流<br>　眾生老病死亦然　　或生天人三惡道<br>　諸有慾癡不自在　　展轉五道無覺知<br>　猶如陶師旋火輪　　處處五欲自纏縛<br>　猶如飛鳥犯羅網　　亦如獵師布黐膠<br>　貪他財寶無厭足　　如魚吞餌遇釣鉤<br>　諍競忿怒結怨讎　　煩惱染著受諸苦<br>　五慾過患如利刀　　亦如妙器盛毒藥<br>　應當棄捨如糞穢　　貪著愛戀失正心<br>　是因諸有相續生　　增長欲垢不曾斷<br>　六塵境界炎熾盛　　猶如乾草猛火燒<br>　速起捨離早出家　　智人觀察諸慾境<br>　可畏猶如猛火坑　　亦如魁膾屠刀机<br>　亦如深泥忽溺人　　利刃蜜塗將舌舐<br>　如觸蛇頭及攪屏　　聖人觀慾亦復然<br>　如箭如槊如劍戟　　如毒射肉難可食<br>　一切怨讎慾為首　　五慾功德如水月<br>　如影亦如山谷響　　亦如戲場眾幻師<br>　猶如夢堥ㄢ艅ヾ@　智人見欲亦復然<br>　境界諸塵悉空誑　　怖畏不能得自在<br>　譬如陽炎無有實　　亦如水上聚浮漚<br>　此事皆從分別生　　智人應觀如是等<br>　凡人處世年少時　　端正可喜著諸慾<br>　及至年老頭鬚白　　為眾棄薄如枯河<br>　富貴饒財多放逸　　如是之人多樂慾<br>　於後失財貧窮苦　　以不自在捨於慾<br>　如樹多饒華果故　　眾人競來慾採摘<br>　人喜布施亦復然　　為他歸投無厭足<br>　其人財盡年老至　　從他乞求不喜見<br>　色美財多氣力充　　人喜愛見聚集樂<br>　財盡行乞人不喜　　年過膢脊手執杖<br>　如雹折樹無人愛　　如是可畏衰老法<br>　汝當速出求正覺　　自證已後為人說<br>　老病瘦損諸人輩　　如摩樓迦繞大樹<br>　衰老身力無精進　　乾枯猶如朽爛木<br>　老奪好色生惡色　　怡悅顏面皮膚皺<br>　老壤華色為悴色　　欲樂奪樂令無樂<br>　老奪威勢到命終　　眾病至如鹿投阱<br>　汝見世間百病已　　速說解脫方便處<br>　猶如冬天風雪雨　　摧折樹木軟枝柯<br>　世間老病多種至　　諸根損瘦亦復然<br>　老至令人盡倉庫　　世間欺苦莫過老<br>　死命鬼奪人氣去　　如日沒山不復現<br>　死命令人恩愛離　　使人憎嫉不喜會<br>　欲共恩愛之人合　　忽失如葉墮大水<br>　死至令人不自由　　命去如水漂一草<br>　人到彼世無有伴　　隨其業緣而受有<br>　死命鬼飲無量眾　　猶如摩竭吞海舟<br>　若金翅鳥噉大龍　　如猛火燒乾草澤<br>　如是苦惱逼切已　　大士往昔起弘誓<br>　念彼願力今時至　　捨慾應當速出家<br>　憶往昔行檀　　戒忍及精進<br>　寂靜禪智等　　為他不為自<br>　時至今願滿　　速出復脫他<br>　仁昔施諸珍　　金銀及瓔珞<br>　琤萰L遮會　　隨他所須願<br>　乞子與其子　　索孫即與孫<br>　求女與他女　　乞位捨王位<br>　乞資財不違　　仁昔作一王<br>　名為大聞德　　復一大德王<br>　名尼民陀羅　　復名阿私陀<br>　復名為師子　　此等諸王輩<br>　布施千種財　　昔復有大王<br>　名常思諸法　　復一大德王<br>　名為真實行　　此等思惟法<br>　往昔有大王　　精進名聞月<br>　復有一王子　　名曰福業光<br>　庶幾大威德　　得至知恩義<br>　仁昔一大王　　名為月色仙<br>　復名健猛將　　次名實增長<br>　次名求善言　　次名有善意<br>　次名調伏根　　如是等諸王<br>　法行大精進　　仁往昔作來<br>　仁昔作大王　　名為月光者<br>　其次名勝行　　其次名連兔<br>　其次名方主　　其次名健施<br>　次名迦尸王　　次名寶髻王<br>　如是諸大王　　即仁是非異<br>　種種珍寶貨　　來乞皆隨與<br>　仁彼世財施　　今勸捨法財<br>　仁昔於過去　　見佛如琩F<br>　彼諸佛世尊　　仁悉曾供養<br>　無量供養具　　布施無慳吝<br>　求道不休息　　眾生解脫故<br>　今正是其時　　速出莫住家<br>　仁昔初睹佛　　名曰不空見<br>　持毘奢迦華　　喜心供養彼<br>　往昔有一佛　　名毘盧遮那<br>　一時歡喜視　　往昔有一佛<br>　名曰微妙音　　將一呵梨勒<br>　供養彼世尊　　往昔有一佛<br>　名曰白栴檀　　立於彼佛前<br>　暗然一草莖　　往昔有一佛<br>　名曰連兔者　　欲入大城時<br>　一掬末香散　　次佛名法主<br>　說法唱善哉　　聞法言快談<br>　仁稱說無量　　尊應當供養<br>　其次睹一佛　　名曰普示現<br>　仁見讚歎彼　　其次有一佛<br>　名曰熾盛分　　仁以歡喜故<br>　觀察彼佛身　　又將金華鬘<br>　供養於彼佛　　今可憶念彼<br>　勿令心忘失　　其次有一佛<br>　名曰光相憧　　持一掬小豆<br>　用供養彼佛　　往昔有一佛<br>　號名曰智憧　　仁持輸迦華<br>　以供養彼佛　　次復有一佛<br>　名曰調伏車　　仁見彼佛已<br>　於前立讚歎　　次佛名寶勝<br>　前然無量燈　　施妙無量樂<br>　佛名一切勝　　曾施真珠瓔<br>　次見大海佛　　布施諸蓮華<br>　至蓮花藏佛　　布施大帳蓋<br>　師子兩佛邊　　曾施軟草鋪<br>　於裟羅王佛　　布施諸所須<br>　到敷華佛前　　布施微妙乳<br>　耶輸陀佛所　　施拘陀羅華<br>　實見佛睹已　　歡喜布施食<br>　昔佛名智山　　屈身禮彼佛<br>　有佛名龍德　　施彼佛己子<br>　高飛空行佛　　曾施旃檀末<br>　次佛名帝沙　　珠寶及赤花<br>　曾供養彼佛　　見大莊嚴佛<br>　持瞻蔔香華　　而供養彼佛<br>　曾見光王佛　　持眾寶供養<br>　昔見釋迦文　　持妙多銀花<br>　而供養彼佛　　其次帝釋相<br>　見已喜讚歎　　昔有佛名曰<br>　廣大日天面　　多持眾花嚴<br>　供養彼世尊　　其次復有佛<br>　號名為勝尊　　持妙多銀華<br>　莊嚴彼佛上　　往昔有如來<br>　名曰龍勝者　　然燈照彼佛<br>　富沙如來邊　　曾施白[<a href='javascript:showpic("../fontimg/057087.gif")'>疊*毛</a>]敷<br>　藥師王佛邊　　持寶蓋供養<br>　佛名大牟尼　　復有師子相<br>　世尊勝功德　　持寶網供養<br>　有佛名迦葉　　雜音聲供養<br>　昔佛名解脫　　供養雜末香<br>　寶相佛世尊　　天華而供養<br>　阿芻婆諸佛　　勸請坐像輿<br>　世間王尊佛　　供養以華鬘<br>　尸棄佛世尊　　捨王位布施<br>　有佛名難降　　一切香供養<br>　大然尊佛邊　　布施自身體<br>　蓮花上佛前　　布施諸瓔珞<br>　法憧如來上　　散諸妙花香<br>　然燈世尊邊　　五青蓮奉施<br>　如是等諸佛　　自餘無有量<br>　難說不思議　　往昔諸世中<br>　仁並曾供養　　復持無量種<br>　最妙供養具　　供彼過去佛<br>　無有疲惓心　　今念彼供養<br>　思惟往諸佛　　為諸眾生輩<br>　生慈解脫故　　覺悟莫戀家<br>　尊於過世時　　在然燈佛所<br>　供養彼佛已　　逮得上無生<br>　及獲五神通　　復證順法忍<br>　於後仁尊者　　供養佛勝前<br>　僧祇數僧祇　　如是諸劫數<br>　彼諸劫皆盡　　諸佛亦滅度<br>　仁往昔諸身　　彼世中所受<br>　種族及名字　　亦皆悉滅無<br>　諸行法非常　　世間相不定<br>　速捨空誑境　　疾宜早出城<br>　生老病死隨　　難當甚可畏<br>　猶如劫火起　　炎熾燒世間<br>　無常火亦然　　燒盡一切世<br>　如是諸苦逼　　云何可暫停<br>　應觀諸眾生　　沒在煩惱暗<br>　愚癡無慧眼　　不能自覺知<br>　發大精進心　　令功德圓滿<br>　為諸眾生輩　　速出莫住家　</p><p>時彼宮內諸婇女等。作音聲時。其音聲內。皆出如是諸法之聲。欲令太子厭離世間心生覺悟<p><b>　　<A NAME="n519"></A>佛本行集經出逢老人品第十六</b><p>爾時作瓶天子。欲令太子出向園林觀看好惡發厭心故。漸教捨離於彼宮中。是時宮中。所有婇女。作諸音聲歌唱。疲極自然次第。更復讚歎園林功德。其音稱言。聖子諦聽。園林之地。甚可愛樂。所謂其地。布青軟草。樹木可喜。枝葉扶疏。華果敷榮。蓊鬱滋茂。復有諸鳥。所謂種種鴻鶴孔雀鸚鵡鴝鵒及拘翅羅鴛鴦等鳥。出於如是微妙之聲<p>爾時太子。聞是聲已。發出遊心。即喚馭者而謂之言。汝善馭者。今可速疾嚴飾莊挍賢直好車。我今欲向於彼園林觀看善地。是時馭者。聞此語已。白太子言。謹依命教。不敢有違。是時馭者。速疾即奏淨飯王言。大王。當知太子今欲出向園林觀看善地。時淨飯王。出敕宣令迦毘羅城。一切內外。悉遣灑掃。清淨莊嚴。除卻土堆砂礫瓦石穢濁糞聚。皆使端平。以妙香湯。灑散地上。滅諸塵埃。又以香泥。用塗其地。復持種種香華。散上於諸街巷。處處皆燒雜妙好香。其諸街巷。四衢道頭。置滿瓶水。安諸雜華。以芭蕉樹。處處莊嚴。於諸樹間。懸雜色憧。復於樹上。或以寶物。或以繒綵。作蓋作幢。用莊嚴樹。樹間復懸真珠瓔珞七寶羅網而覆其上。其羅網目節節。復懸金銀寶鈴。和風吹動。出微妙聲。或以七寶。作日月像及諸天形。各持瓔珞。廁羅網間。於羅網間。又復更懸白貓牛尾及雜眊等。時淨飯王。如是教敕。雜妙莊嚴迦毘羅城。精麗猶如乾闥婆城。一種無異。莊嚴城已。復飾園林。除卻沙石及諸糞穢。乃至交珞懸眾寶鈴。如上所說。其諸樹中。有男名者。以男瓔珞而莊嚴之。若女名者。以女瓔珞而莊嚴之。復教打鼓振鈴。遍告城內人言。汝等悉皆除卻道上。或老或病。或復死亡。盲聾瘖啞。六根殘缺。不具足者。悉令驅逐。但是心意所不好喜。及非吉祥。並令除擗。勿使太子於路見之。是時馭者。莊飾車乘。駕善調馬。悉嚴備已。白太子言。聖子當知。今已駕被車馬訖了。正是行時。可乘而出觀看善地<p>爾時太子。從座而起。至輦乘所。登上寶車上已。秉持大王威神。巍巍勢力。從城東門。引導而出。欲向園林觀看福地。是時作瓶天子。於街巷前。正當太子。變身化作一老弊人。傴僂低頭。口齒疏缺。鬚鬢如霜。形容黑皺。膚色黧黮。曲脊傍行。唯骨與皮。無有肌肉。咽下寬緩。如牛垂[<a href='javascript:showpic("../fontimg/043404.gif")'>古*頁</a>]。身體萎摧。唯仰杖力。上氣苦嗽。喘息聲麤。喉內吼鳴。猶如挽鋸。四支戰挑。行步不安。或倒或扶。取杖為正。如是相貌。在太子前。順路而行。太子見彼老人身體。如是戰慄。不祥衰相。如上所說。於太子先。困苦匍匐。太子見已。即問馭者。此是何人。身體皺赧。肉少皮寬。眼赤涕流。極大醜陋獨爾鄙惡。不似餘人。兼其頭顱。髮稀脫落。如我所見。餘人不然。又復眼深。與眾特異。口齒缺破。無可觀瞻。即向馭者。而說偈言<p class='lg'>　善馭駕乘汝今聽　　此是何人在我前<br>　身體不正頭髮稀　　為生來然為老至　</p><p>爾時馭者。因被作瓶天子神力。白太子言。大聖太子。如此人者。世名為老。太子復問於馭者言。世間之中。何者名老。馭者即事報太子言。凡名老者。此人為於衰耄所逼。諸根漸敗。無所覺知。氣力綿微。身體羸瘦。既到苦處。被親族驅無所能故。不知依怙。兼且此人。亦不能久。非朝即夕。其命將終。以是因緣故名老壞。即為太子。而說偈言<p class='lg'>　此老名為大苦惱　　劫奪美色及娛樂<br>　諸根毀壞失所念　　支節舉動不隨心　</p><p>爾時太子。聞此偈已。問馭者言。此人為是獨一家法使其如是。為當一切諸世間相。悉皆如斯。是時馭者報太子言。聖子。當知此人非獨自一家法使其如斯。但是一切世間眾生。皆有是法。太子復問彼馭者言。我今此身。亦當如是受老法耶。馭者答言。如是如是。大聖太子。貴賤雖殊凡是有生。悉皆未過如是老法。即今人身具有如是老弊之相。但未現耳。太子復問於馭者言。若我此身。不離是老老法。未過有是醜陋衰惡相者。我今不假向彼園林遨遊戲笑。宜速迴駕還入宮中。我當思惟作何方便得免斯苦。是時馭者。答太子言。如聖子敕。我不敢違。即迴車乘。還入於城。是時太子。至其宮內。坐本座上。正念思惟。我亦當老。老法未過。云何縱逸。自放身心<p>時淨飯王問馭者言。汝善馭者。今從太子。從宮內出。至於園中。遊戲觀看。恣情極目。歡樂以不。其馭者跪。報於王言。大王。當知太子出遊。至於半道。勒駕迴還。不到園苑。時淨飯王問馭者言。太子何故不至園林。中道而返。馭者答言。大王。當知太子欲向園林遊戲。始至半路。忽於道傍。見一老人。乃至身體。戰慄拄杖。或倒或起。不能正行。太子如是見彼人已。即敕迴車。還入宮內。加趺而坐。正念思惟。時淨飯王。即心念言。希有希有。此之形相。阿私陀仙。授記語言。必定真實。決恐太子捨家出家。我今宜應更為太子增益五慾。若其廣見五慾之事。充足心眼。染著情迷。不捨出家稱適我意。時淨飯王。即為悉達。加足種種五慾諸事。悉令增廣。使太子心。著於愛樂。不聽出家。而有偈說<p class='lg'>　彼宮內中多受樂　　欲出遊戲見老人<br>　還入宮內心憂愁　　嗚呼我未脫此老<br>　父王聞此語言已　　心思畏子捨出家<br>　增益五慾及宮人　　令著恩愛紹王位　</p><p>爾時太子。在於宮內。充足五慾娛樂遊戲。無有疑難。尊重貴勝。唯獨一人<p class='juan'>
佛本行集經卷第十四</p>
</body></html>
