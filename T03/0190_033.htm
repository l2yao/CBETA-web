<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p class='juan'>
佛本行集經卷第三十三<p><span class='byline'>　　　　隋天竺三藏闍那崛多譯</span><br><p><b>　　<A NAME="n575"></A>梵天勸請品下</b></p>
<p>爾時世尊。作如是念。我所證法。此法甚深。難見難知。如微塵等。不可覺察。無思量處。不思議道。我無有師。無巧智匠可能教我證於此法。但眾生輩。著阿羅耶(隋言所著處)。樂阿羅耶。住阿羅耶。喜樂著處。心多貪故。此處難見。其處所謂十二因緣。十二因緣。有處相生。此之處所。一切眾生。不能睹見。唯佛能知。又一切處。疑道難捨。一切邪道。滅盡無餘。愛之染處。盡皆離慾。寂滅涅槃。我今雖將如是等法向於他說。彼諸眾生。未證此法。徒令我勞虛費言說。爾時世尊。如是念已。為於此事。昔未曾聞。未從他得。未有人說。而心自辯即說偈言<p class='lg'>　我今辛苦證此法　　不可輒爾即應宣<br>　諸欲癡瞋恚法纏　　一切眾生有此難<br>　唯應逆流細心智　　所可睹見如微塵<br>　樂欲貪著難見知　　為彼無明闇覆故　</p><p>以如是故。如來見是甚深事已。其心欲樂阿蘭若處。不欲向他說於此法。而有偈說<p class='lg'>　見諸眾生煩惱重　　邪道邪見過患多<br>　解脫法者甚深難　　知故欲住阿蘭若　</p><p>爾時娑婆世界之主。大梵天王。在於梵宮。遙見世尊發如是心。知已即作如是思惟。此世界中。諸眾生等。多壞多失。今日如來多陀阿伽度阿羅呵三藐三佛陀。既證如是無上法寶。獲成辦已。世間未知。而心忽然願樂蘭若。不欲說法。時梵天王。譬如壯士屈申臂頃從大梵宮。隱身來下。至世尊前。頂禮佛足。卻住一面。合掌向佛。而白佛言。善哉。世尊。今此世界一切眾生。無有歸依。善壞失盡。今者世尊。既得如是無上法寶真證。見已而心忽欲入阿蘭若。不樂說法。我今勸請無上世尊。為諸眾生。莫寂靜住。唯願世尊。慈悲說法。願修伽陀。憐愍說法。現今多有諸眾生輩。少於塵垢。諸根成熟。結使微薄。利根易化。不聞法故。自然損減。若當如來為說法要。使得證知世尊法相。爾時娑婆世界之主大梵天王。說是語已復更以偈重請佛言<p class='lg'>　世尊今在摩伽國　　說於眾生雜種因<br>　先開甘露妙法門　　然後次第清淨說<br>　如人不上須彌頂　　豈能得見世界邊<br>　大聖菩提道已成　　速登法堂智眼照<br>　引導群盲令離苦　　悲愍一切諸眾生<br>　世尊疾捨此樹間　　遍世遊行廣濟度<br>　自得己利天人勝　　諸苦盡已得清涼<br>　佛不增減諸善根　　到於清淨法彼岸<br>　如來世間無有比　　況欲勝上亦復無<br>　三界獨步稱世尊　　修羅非是山王匹<br>　於苦世間作悲愍　　仁今不可捨眾生<br>　具諸德力無畏人　　唯尊能度諸含識<br>　眾生久來被毒箭　　所謂天人等世間<br>　值遇世尊應拔除　　願為彼作歸依處<br>　諸天及人生生世　　發心欲聽密法門<br>　彼願世尊今已成　　速說莫令彼等退<br>　世尊如我今得見　　眾生若當是事知<br>　或他聞已及自聞　　即來頂禮世尊足<br>　假令父母男女等　　死已骨散髮縱橫<br>　而不憂彼命終時　　亦不迴哭彼人輩<br>　彼等未知尊清淨　　從兜率天來下生<br>　是故我今請世尊　　多時失路今化取<br>　不聞正義無量劫　　如羸瘦人得脂腴<br>　如乾土地得水澆　　唯願世尊降法雨<br>　諸佛無有慳惜法　　三世諸聖樂行檀<br>　過去諸佛入涅槃　　無不說是正真法<br>　尊今亦是祁羅種　　能度無量諸眾生<br>　共彼諸佛無有殊　　教眾善法今時至<br>　開諸眾生清淨眼　　普令得見正道途<br>　入於邪見荊棘林　　應示純直離險逕<br>　乘此路已得甘露　　世尊眾瞽欲墮坑<br>　餘人濟拔悉不能　　大險引導世尊是<br>　又能方便教發意　　今時已至願莫辭<br>　共聖多劫不可期　　猶如優曇花難值<br>　諸佛出世既難遇　　今日忽遭大導師<br>　仁於精進力無邊　　身體莊嚴眾相具<br>　未說無有發心者　　金口終不出異言<br>　三世成就是事來　　所以今日自度訖<br>　度他須起精進力　　真實言誓宜及時<br>　世尊滅暗然諸明　　佛大法幢願速豎<br>　時至妙言說正法　　師子吼如天鼓鳴<br>　我請如來置法船　　來世得導無量眾<br>　世尊已渡煩惱海　　眾生沒溺須出之<br>　譬如人得伏藏財　　持以富他不觸用<br>　世尊得法無盡藏　　願為眾生分別宣　</p><p>爾時世尊。聞梵天王勸請偈已。為眾生故。起慈悲心。以佛眼觀一切諸世佛眼觀已見諸眾生。生於世間。增長世間。或有利根或有鈍根。諸眾生等。或以成就易證於道。或有眾生。見未來世一切過患。心生恐怖。而不放逸。或當來世。亦可得道。譬如或有青優缽池。波頭摩池。拘物頭池。分陀利池。其內所有一切諸花。或優缽羅。及波頭摩。并拘物頭。分陀利等。已從地生。而未出水。在於其間。沒而未現。應須養育。四大和合。然後出水。或有優缽分陀利等。從池湧出共水齊平。或優缽羅分陀利等。出水開敷。而不著水。如是如是。世尊佛眼。觀諸世間一切眾生。生於世間。增長世間。或有利根。或有鈍根。或有易化。或易得道如是知已。向梵天王。而說偈言<p class='lg'>　大梵天王善諦聽　　我今欲開甘露門<br>　苦有聽者歡喜來　　至心聽我說法味　</p><p>爾時梵天。聞此偈已。作是思惟。如來世尊。當說此法。修伽陀。當欲說此法。世尊憐愍。為我受請。欲說法故。以是因緣。心生歡喜。踴躍充遍。不能自勝。頂禮佛足。圍遶三匝。在於佛邊。沒身不現<p>爾時世尊。作如是念。我今於先初說法處。誰能不違一如我意。知我法體。而證知已。不惱於我<p>爾時世尊。作如是念。其優陀羅迦羅摩子。心應巧智。辨了聰明。長夜成就。其心雖復少有塵垢。諸使結薄。根熟智利。我今應當於優陀羅迦羅摩子。對於其前。先為說法。我所說法。彼能速疾。證知我法<p>世尊如是思惟念已。時有一天。在於空中。隱身不現。來向佛所。而出聲言。迦羅摩子。其命終來。已經七日<p>世尊更復內心智。見優陀摩子。實命終來。已經七日<p>世尊復念。優陀摩子。命終已後。當生何處。而世尊心。復生智見。優陀摩子。命終生於非非想天<p>爾時世尊。復如是念。非非想天壽命幾許。有邊際不。是時世尊。心生智見。非非想天壽命。八萬四千大劫<p>爾時世尊。復如是念。優陀摩子。生非非想。彼壽終後。復生何處<p>爾時世尊。心生智見。知優陀羅。迦羅摩子。今在非想。彼處命終。後還墮落生於此處。受飛狸身。而彼既得飛狸身已。若有眾生。生於水中。或居陸地。或空飛行。常當殺害於彼生命。或復共彼諸眾生等。行於慾事。報盡於後。飢餓而死<p>爾時世尊。復心思惟。其優陀羅。迦羅摩子。捨飛狸已。復受何生<p>爾時世尊。心生智見。知優陀羅迦羅摩子。從飛狸身。命終已後。生於地獄<p>爾時世尊。心復如是思惟念言。嗚呼嗚呼。汝優陀羅迦羅摩子。空然受身。失於大利。不得人間妙好善報。而優陀羅迦羅摩子。不得聞我如是善法。若優陀羅迦羅摩子。得聞如是諸善法者。即應速得證於此法<p>爾時世尊。復如是念。我今為誰初說此法。我說法時。不違我法。不煩惱我。而能速疾證於我法<p>爾時世尊。內心如是思惟。而知其阿羅邏迦羅摩種。極巧智慧。聰明細心。長夜成就。雖少有垢。結薄利根。我今應當詣於彼間阿羅邏迦羅摩種邊。初說此法。彼若得聞我所說法。其必速疾應當證知<p>世尊如是思惟念已。時有一天。隱身不現。往世尊所。而出聲言。彼阿羅邏迦羅種姓。昨日命終<p>爾時世尊。心生智見。知阿羅邏迦羅種姓。昨日命終<p>爾時世尊。復如是念。阿羅邏種。從此命終。受何處生<p>爾時世尊。內心生智。知阿羅邏此處命終。生不用處<p>爾時世尊。復如是念。不用處天。壽命多少。有於限量邊際以不<p>爾時世尊。內心智見。知不用處壽命有邊。六萬三千大劫壽命<p>爾時世尊。復如是念。其阿羅邏不用處天命終已後。復何處生<p>爾時世尊。內心智見。知阿羅邏從不用處命終已後。還墮於此處。在邊地不識法處。當得作王<p>爾時世尊。復如是念。其阿羅邏從無識法邊地之王。命終已後。復受何生<p>爾時世尊。內心智見。知阿羅邏從邊地王。其命終後。墮大地獄<p>爾時世尊。如是思惟。嗚呼嗚呼。汝阿羅邏迦羅種姓。空受人身。大有所失。不得善利。而不聞我如是妙法。若彼得聞我是法者。即應速疾得證此法<p><b>　　<A NAME="n576"></A>佛本行集經轉妙法輪品第三十七上</b><p>爾時世尊。作是思惟。諸世間中。有何眾生。身口清淨。少塵少垢。諸結使薄。根熟利智。而我今初說法之時。不惱於我。而能速疾證知我法。不妨廢我轉於法輪<p>爾時世尊。如是思惟。有五仙人。彼五仙者。昔日與我大有利益。我在苦行。承事於我。彼等五仙。並皆清淨。少垢少塵。薄使利智。彼等堪能受我最初轉於法輪所說妙法。應不違我。我今應詣彼五仙邊。初為說法<p>爾時世尊。復如是念。彼等五仙。今在何處。是時世尊。以淨天眼過於人眼。觀彼五仙。今日在彼波羅奈城鹿野苑內。經歷遊行<p>爾時世尊。從菩提樹。隨多少時。住已漸向波羅奈國。而有偈言<p class='lg'>　世尊欲說羅摩子　　發心觀察其所生<br>　知今命終在於天　　心念五仙欲至彼　</p><p>爾時魔王波旬。見佛欲捨於此菩提樹起。心生苦惱。速詣佛所。到佛所已。而白佛言。善哉世尊。唯願世尊。莫離此處。安坐莫移。世尊在此。隨意所行<p>爾時世尊。告波旬言。魔王波旬。汝無慚愧。不知羞恥。汝於先時。欲惱亂我。我於爾時。具有貪慾瞋恚癡等一切未盡。汝來不能惱亂於我。況復今日。我已證得無上至真平等覺道。一切邪徑。盡皆捨離。得正解脫<p>爾時世尊從道樹下起已。安庠漸漸行到旃陀羅村(隋言嚴熾)。從旃陀羅。安庠行至純(之詢反)陀私洟(他梨反)羅聚落(隋言無角堆)中。於其路上。見有一乞婆羅門。名優波伽摩(隋言來事)。兩逆相逢。彼見佛已。即白佛言。仁者瞿曇。身體皮膚。快好清淨。無有垢膩。仁者。面貌圓極莊嚴。諸根寂定。仁者瞿曇。師為是誰。從誰出家。意喜所樂。是於誰法。爾時世尊。隨行隨說。以於此偈。答彼乞索婆羅門言<p class='lg'>　我已降伏諸世間　　成就具足種種智<br>　於諸法中不染著　　永脫一切愛網羅<br>　能為他說諸神通　　是故名為一切智<br>　我今堪受世間供　　自在得成無上尊<br>　一切天人世界中　　唯我能降諸魔眾<br>　我無有師內自覺　　世間更無與等雙<br>　天人中唯我獨尊　　身心清淨得解脫<br>　一切通處皆通達　　所可證處已證知<br>　可安之處已得安　　故稱我為世尊上<br>　猶如分陀利在水　　雖復處在於水中<br>　而不為水之所沾　　我在世間亦復爾<br>　不為一切世所污　　是故稱我為佛陀　</p><p>爾時優波伽摩婆羅門。復白佛言。長老瞿曇。今欲何去。世尊報彼婆羅門言。我今欲向波羅奈國。彼婆羅門。復問佛言。長老瞿曇。仁者。至彼欲作何事。世尊更復以偈答彼優波伽摩婆羅門言<p class='lg'>　我今欲轉妙法輪　　故至於彼波羅捺<br>　幽瞑眾生悉令曉　　擊敞甘露鼓之門　</p><p>爾時優波伽摩婆羅門。復白佛言。如我意見。長老瞿曇。自稱身得阿羅漢者。伏諸煩惱。其義云何。世尊復更以偈重答於彼優波伽摩婆羅門言<p class='lg'>　應當知我伏諸怨　　永盡一切諸有漏<br>　世間諸惡法皆滅　　故我稱為真正尊　</p><p>而有偈說<p class='lg'>　何怪得利自養育　　不能增長利益他<br>　見眾幽瞑不慈悲　　得道勝他共分用<br>　自度彼岸睹沒溺　　若不能拔非善人<br>　自得地藏見貧窮　　而不施他是非智<br>　手自執持甘露藥　　見有病人不與治<br>　可畏曠野得路行　　睹彼迷人應教示<br>　如大闇燈作光明　　明盛不著在我心<br>　佛亦如是作法光　　於此因緣亦不著　</p><p>爾時優波伽摩乞婆羅門。口唱言謂。長老瞿曇。以手拍髀。下道避佛。向東而行<p>爾時彼處。有一天神。往昔舊與優波伽摩婆羅門。身曾為親舊。天神欲為優波伽摩乞婆羅門作利益故。作安樂故。於無畏處。得解脫故。以偈告彼優波伽摩婆羅門言<p class='lg'>　今值無上天人師　　不識世尊至真覺<br>　邪見赤體欲何去　　汝當受苦未期央<br>　若逢如是調御師　　捨之不發供養者<br>　手足與汝何功德　　應當於此生信心　</p><p>爾時世尊。安庠漸行。從周蘭那娑陀羅去(即是無角堆)至迦蘭那富羅聚落(隋言耳城)。從迦蘭那富羅聚落。安庠而去。漸漸而至娑羅洟聚落(隋言調御城)。從娑羅洟聚落而去至盧醯多柯蘇兜聚落(隋言閉塞城)。從閉塞城至琲e岸。到河岸已。詣船師邊至已即語彼船師言。善哉仁者。乞願度我向於彼岸。船師報言。尊者。若當與我度價。然後我當度於尊者<p>爾時世尊。報船師言。我今何處得有度價。但我除斷一切財寶。設復見者。觀如瓦石土塊無殊。若當有人。割我一臂。又以栴檀塗我一臂。此二人邊。我心平等。我以是故。無有度價。船師復言。尊者。若能與我度價我今即當度於尊者。所以者何。我唯因此。持用活命。畜養婦兒<p>爾時世尊。以淨天眼過於人眼。見有一群五百頭鴈。從波琲e南岸。飛空而來向北。世尊見已。即對船師。而說偈言<p class='lg'>　諸鴈群黨度琲e　　不曾問彼船師價<br>　各運自身出己力　　飛空自在隨所之<br>　我今應當以神通　　騰虛翱翔猶彼鴈<br>　若至琲e水南岸　　安隱定住若須彌　</p><p>時彼船師。見佛過已。心生大悔。如是思惟。嗚呼嗚呼。我睹如是大聖福田。而不知施度至彼岸。嗚呼嗚呼。我失大利。如是念已。悶絕倒地。而彼船師。少時迷荒。還得穌醒。從地而起。即便馳往摩伽陀主頻頭王邊。奏如是事<p>爾時摩伽陀王頻頭裟羅。聞此事已。作如是言。凡夫之人。云何可知此有神通。此無神通。是故汝等從今已去。凡是一切出家之人。來欲度者。莫問是非。但有來者。勿取度價。隨意即度<p>爾時世尊。飛度琲e。達到彼已。從於彼岸。復作神通。飛騰而向波羅奈城。是時彼處。有一龍池。時其龍王。名曰商佉(隋言蠡)。世尊至彼池邊而下。世尊足步所下之處。龍王起塔。其塔因稱名彌遲伽(隋言土塔)。如來在彼經由一宿。待後食時。於待時處。復起一塔。其塔復名宿待時塔。而有偈說<p class='lg'>　諸佛夜不入人間　　要待齋時而乞食<br>　非時行者有大患　　是故眾聖候於時　</p><p>爾時世尊。依三摩耶依摩伽陀齋欲到。時從西門。入波羅奈城。次第乞食。於波羅奈。乞食得已。從城東門。安庠而出。既出城外。在一水邊。端坐而食。食訖澡洗。北面而行。安庠漸至向鹿苑林。而有偈說<p class='lg'>　鹿苑鳥獸眾鳴聲　　往昔諸聖所居處<br>　世尊身放光明耀　　漸至彼苑如日天　</p><p>爾時五仙。遙見世尊漸至其邊。見已各各共相謂言。我等要誓。諸長老等。此之來者。是彼沙門瞿曇釋種。向我邊來。此懈怠人。喪失禪定。以懈怠故。全身纏縛。而我等輩。不須敬彼。不須禮彼。不須迎彼。不須與彼安置坐處。雖然但且隨其意樂。隨其自坐。唯憍陳如。獨一人心。不同此誓。而口不違。即便相對。而說偈言<p class='lg'>　瞿曇懈怠今忽來　　我等五仙各相契<br>　詳共莫敬莫禮拜　　此人違誓不合迎　</p><p>爾時世尊。漸漸近彼五仙人邊。既逼近已。而彼五仙。各各相與坐不能安。忽自違誓。各各欲起。譬如奢拘尼鳥。在鐵網內。而外有人。放於大火。其網熱故。不能安住。欲飛欲跳。如是如是彼五仙人。見世尊已。不覺忽然從坐而起。時五仙內或有鋪設安置坐者。或有持水欲擬洗足。或洗足石及革屣者。或復有將盛水盆來。或洗足已。將於木來擬安腳者。或有迎接三衣及缽。又口唱言。善來長老瞿曇。安坐於此鋪上。而有偈說<p class='lg'>　或迎取缽及三衣　　或復頂禮佛足下<br>　或預鋪設所坐處　　或持水器及澡瓶　</p><p>爾時世尊。隨其鋪設。安庠而坐。時佛坐已。作是思惟。此等一切皆是癡人。各各雖發如是誓言。而自相違。不依而住<p>爾時五仙。見佛坐已。而白佛言。長老瞿曇。身色皮膚。快好清淨。面目圓滿又足光明諸根寂定。長老瞿曇。必當值遇妙好甘露。或得清淨甘露聖道<p>爾時世尊。即便告彼五仙人言。汝等仙人。莫喚如來為長老也。所以者何。汝等仙人。當來長夜。應值苦患。何以故。我今已證甘露之法。我今已得甘露之道。汝隨我教。汝聽我言。我能教示於汝等輩。汝隨我語。不得乖違。若依我教。清淨而行。若善男子。及善女人。正信捨家。剃除鬚髮。出家欲求無上梵行。盡梵行源。現見諸法。自在神通。證得行行。自能唱我。已斷生死。已立梵行。所作已辦。更不復受於後世有。汝等各當如是自知。而有偈言<p class='lg'>　彼等五仙喚佛姓　　世尊恩愍教彼言<br>　汝等心意莫矜高　　捨於自慢恭敬我<br>　我慢無慢我平等　　我欲迴汝等業因<br>　我已得佛為世尊　　為諸眾生作利益　</p><p>作是語已。其五仙人。即白佛言。長老瞿曇。昔行是行。昔求是道。昔行是苦。不曾得證上人之法。不共諸聖而同智見。不得增進。況復今日。成就懶惰。失於禪定。懈怠纏身<p>爾時世尊。再過告彼五仙人言。汝等仙人莫作是言。如來非是懈怠之行。非是失禪。我亦非是懈怠纏身。汝等仙人。我今已成阿羅呵三藐三佛陀。我今已證得彼甘露。知甘露道。汝等仙人。應受我教。聽於我法。汝等今若受我教示。我能教誨於汝等輩。汝依我教。莫違我教。行我教法。乃至汝等。未來當得不受後有<p>爾時五仙。復白佛言。長老瞿曇。昔如是行。如是求道。行如是苦。不證上法。不共諸聖而同智見。乃至懈怠。以纏自身<p>爾時世尊。三過告彼五仙人言。汝等仙人。自知我昔曾為人說妄言以不。五仙人言。不也尊者<p>爾時世尊。從口出舌。至二耳孔。至二鼻孔以舌拄塞鼻孔已。還復以舌。自舐於舌。遍覆其面。覆已還縮。依舊還置舌本。居處安置已。告五仙人。言汝等仙人。曾自眼見。或復耳聞。若人妄語。有如是舌神通力不。彼等仙言。不也。尊者。是故汝等。莫喚如來以為懈怠。如來亦非失於禪定。然我不以懈怠纏身。諸仙。當知我今已成阿羅呵三藐三佛陀。已證甘露。知甘露道。汝等受我教法示誨。聽我教法。汝等依我教法而行。若不違背。其善男子及善女人。欲求解脫。捨家出家。乃至未來不受後有<p>爾時世尊。以如是教。誨彼五仙。彼仙所有外道之形。外道之意。外道之藏。皆悉滅隱。不現身上所著之服。即成三衣。手執缽器。頭髮髭鬚。自然除落。猶如剃來經於七日。威儀即成。形容譬如百夏比丘。威儀行步。坐起舉動。如是而住<p>爾時世尊。即便告彼五比丘言。汝等比丘。各各隨分。觀察東方。時五比丘。欲觀東方。而見西方。世尊復告。汝等比丘。隨分各各觀察西方。彼等比丘。欲觀西方。即見東方。世尊復告。汝等比丘。觀察北方。彼等比丘。欲觀北方。即見南方。世尊復告。汝等比丘。觀察南方。即見北方。世尊復告。汝等比丘。觀察上方。即見下方。世尊復告。汝等比丘。觀察下方。彼等比丘。欲觀下方。即見上方。世尊復告。汝等比丘。隨分各各。觀察餘方。彼等比丘。欲觀餘方。即見正方。世尊復告。汝等比丘。觀察正方。彼等比丘。欲觀正方。即見餘方爾時世尊。善能教誨彼五比丘。令其內心各生歡悅。使其獲證。隨順正理。各各歡喜。時五比丘。心開意解。隨順世尊。諮承世尊。聽世尊教。隨世尊心。不違世尊所說教法。聞說諦受奉侍世尊。無暫時捨<p class='juan'>
佛本行集經卷第三十三</p>
</body></html>
