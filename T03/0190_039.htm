<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p class='juan'>
佛本行集經卷第三十九<p><span class='byline'>　　　　隋天竺三藏闍那崛多譯</span><br><p><b>　　<A NAME="n591"></A>娑毘耶出家品下</b></p>
<p>時娑毘耶波梨婆闍。問富蘭那迦葉等義。如上所說。云何比丘。乃至云何名為求道。時娑毘耶如是諮問迦葉語已。而迦葉等。領受言義。心意錯亂。不能報答。以不逮及彼之義意。增復嚬皺。眉[<a href='javascript:showpic("../fontimg/043448.gif")'>各*頁</a>]赧縮。現為三分。心生怨恨。瞋恚憤怒。無事唱呴。時娑毘耶波梨婆闍。作如是念。此之長老。我所諮問。不解答對微塵等義。又領我意。倒錯參差。不能得解。文句蹇澀。更重慚恧。而生瞋恨。無事大呼<p>時娑毘耶波梨婆闍。於富蘭那迦葉之邊。生厭離已。而背捨去。往摩娑迦梨劬奢梨及尼乾邊。既到彼已。乃至共於尼乾子。面共相慰喻。美言問訊事情訖了。卻住一面。其娑毘耶波梨婆闍。問尼乾等。如上所說。於義云何名為比丘。乃至求道。其尼乾子得婆毘耶如是問已。心意錯亂不能報答。時娑毘耶作如是念。此諸長老。遂不能解微塵等義。而我問已心意迷荒。不能領解。復增嗔恚。叫喚如前。時娑毘耶心如是念。頗復世間更別有人。或復沙門。或婆羅門。而世間稱是一切智真阿羅漢。有如是者。我往彼邊問心所疑。若得領解。我當承事供養頂禮晨夕不離<p>時娑毘耶復如是念。大沙門今在波羅奈鹿野苑中諸仙居處。世間人言智阿羅漢大有聰慧。我今當至彼沙門邊問所疑義。彼復更作如是思惟。此處沙門。或婆羅門。老年宿德。經多時來。修行梵行。各各堪作諸國王師。世間各言聰明智慧大阿羅漢。所謂富蘭那迦葉等。及尼乾子。彼等我問尚自不知。況此沙門。年少已來。出家未久。我今所問云何得解。復重思惟。彼之沙門不可輕忽。不可欺陵。所以者何。其有沙門。雖復年少。而或聰明。有大智慧。不可得知。我今但當至於彼處大沙門邊問心所疑<p>時娑毘耶波梨婆闍往詣佛所。遙見世尊。乃至猶如虛空之中眾星莊嚴。在於眾中宣說法要。見已心生信行之想。此必是彼如前所聞如來世尊多陀阿伽度阿羅呵三藐三佛陀。無有異也。即詣佛所。到佛所已。即共世尊。對面美言。巧語慰喻。種種談說言訖。卻坐退一面已。其娑毘耶波梨婆闍。即便以偈。而白佛言<p class='lg'>　我是娑毘耶道人　　故從他方遠來至<br>　心有疑欲問大智　　唯願為我分別說<br>　若能斷我心所疑　　一一思惟為我說<br>　依我義句次第解　　分分開曉莫參差　</p><p>時娑毘耶說此偈已。默然而住。但諸佛法。既有三種神通門說。若可化者即便化之。何等為三。第一所謂出現神通。第二名為教示神通。第三名為教行神通。而世尊為彼娑毘耶波梨婆闍心有所疑。知其心已。向娑毘耶。以偈答曰<p class='lg'>　汝娑毘耶遠道來　　欲問於我心疑惑<br>　汝今可說我當解　　隨汝所問我領之<br>　一如問意不令差　　汝娑毘耶宜早說<br>　心心欲請莫疑惑　　一一如問當廣宣　</p><p>爾時世尊說是偈已。其娑毘耶波梨婆闍作如是念。我於已前諸處所有。或復沙門。或婆羅門。年耆宿德。久來出家。堪作國師。世間謂言。大阿羅漢。智慧聰明。我問彼等心所疑義。然其彼等皆悉倒錯。不能報我。以不能答我所問義。而其彼等心內懷慚。面作三分。嚬眉皺[<a href='javascript:showpic("../fontimg/043448.gif")'>各*頁</a>]生於瞋恨。無事唱呴。時娑毘耶心生希有。此大沙門我之所問。不嗔不忿。增上清淨容貌凞怡。不作異色。更益光顯。我所諮問。許為我宣。我於彼人。諸根寂靜。不見有錯。知如此已。其娑毘耶波梨婆闍。心大歡喜。踊躍遍滿。不能自勝。得歡喜已。即以偈頌。問佛義言<p class='lg'>　大聖云何名比丘　　諸聖伏者何名伏<br>　知見何事名為覺　　唯願世尊為我宣　</p><p>爾時世尊。即以偈頌而答於彼波梨婆闍娑毘耶言<p class='lg'>　苦行無礙求菩提　　渡諸疑向涅槃岸<br>　有有無有悉棄捨　　梵行漏盡名比丘<br>　一切捨處正念行　　於不殺害世間內<br>　能得清淨無濁體　　免脫諸縛名為調<br>　若能內外攝諸根　　如此降伏是名直<br>　厭離此世及後世　　待時涅槃名善行<br>　於諸劫中勤苦修　　生死二邊隨業受<br>　世間無垢離諸縛　　是名為覺生死窮　</p><p>時娑毘耶波梨婆闍。聞說歡喜復更以偈而問佛言<p class='lg'>　何等名為修梵行　　沙門清淨復云何<br>　佛說大智云何調　　今問世尊為我解　</p><p>爾時世尊。還以偈頌而答於彼波梨婆闍娑毘耶言<p class='lg'>　以捨諸罪無垢纏　　善得禪定正住地<br>　獨能超越煩惱海　　是名為聖梵行人<br>　福德積聚捨諸非　　此世彼世知無惱<br>　一切生死除滅故　　得此證者名沙門<br>　諸有業報悉滅除　　一切世間諸內外<br>　一切天人不能穢　　如是即名清淨形<br>　諸縛皆盡無所拘　　一切世間內外處<br>　貪癡瞋恚悉免脫　　佛說是名大智人　</p><p>時娑毘耶波梨婆闍。既聞說已復更以偈重問佛言<p class='lg'>　諸佛以何為福田　　云何巧知善方便<br>　云何名為大仙聖　　唯願世尊為我宣　</p><p>爾時世尊。還以偈頌而答於彼波梨婆闍娑毘耶言<p class='lg'>　諸剎一一分別知　　諸梵諸天堪受供<br>　果報執著解縛脫　　如是乃名為福田<br>　業根報子所從生　　諸梵諸天悉分別<br>　能以諸忍斷根本　　如是名為巧智知<br>　彼此選擇白淨因　　一切世間內外有<br>　無我不攝無處所　　如是方便名善權<br>　一切諸法有無知　　一切世間無內外<br>　此世天人得恭敬　　無礙獨脫是名仙　</p><p>時娑毘耶波梨婆闍。既聞說已。復更以偈重問佛言<p class='lg'>　以何得故名為聞　　云何隨順及精進<br>　云何名為大龍者　　唯願世尊為說之　</p><p>爾時世尊。還以偈頌而答於彼波梨婆闍娑毘耶言<p class='lg'>　一切諸法悉聞知　　所有諸罪功德等<br>　超越無復疑惑刺　　一切不著是名聞<br>　名色皆是虛妄因　　內外根塵是患本<br>　如是諸處解脫已　　佛說名為隨順心<br>　捨離一切諸罪縛　　離地獄苦須勇猛<br>　解脫彼等不染著　　如是名為精進人<br>　世間有愛皆遠之　　繫縛解脫皆悉斷<br>　諸漏已盡無復刺　　如是體者名為龍　</p><p>時娑毘耶波梨婆闍。既聞說已復更以偈重問佛言<p class='lg'>　以何等故名為受　　云何說聖及行行<br>　何緣名為求道人　　今問世尊為我說　</p><p>爾時世尊。還以偈頌而答於彼波梨婆闍娑毘耶言<p class='lg'>　所有韋陀一一選　　或於沙門婆羅門<br>　其邊領解既證知　　於彼各各皆受取<br>　截割邪見羅網斷　　彼智不復受有胎<br>　三種相想[<a href='javascript:showpic("../fontimg/005204.gif")'>泥/土</a>]已除　　不作分別是名聖<br>　正得諸神通已盡　　平等一切諸法知<br>　能達善逝諸世間　　如是解者名行行<br>　諸法所有苦報者　　若上若下若中間<br>　名色境界能遍知　　如是之人名求道　</p><p>時娑毘耶波梨婆闍所有諮問世尊之義。皆悉稱適於其本心。既歡喜已頂禮佛足。合十指掌瞻仰而歎佛世尊言。善哉世尊。世間所有六十二見。皆無所用。於世間中。此等皆是虛妄之法。我今歸依無上世尊。唯世尊能悉分別知。是大丈夫。唯世尊能善解說法。唯世尊能知一切道。唯世尊能度諸苦海。唯世尊能永盡諸漏。唯世尊有最大威德。唯世尊獨多有智慧。唯世尊能得阿耨多羅三藐三菩提。而說偈讚<p class='lg'>　我今頂禮大丈夫　　實行放光明普照<br>　能於天人世間內　　善開甘露鼓之門<br>　我前所有疑惑心　　唯世尊能為我解<br>　世尊既是大仙覺　　諸塵垢盡無有餘<br>　其後更不受有身　　一切生因皆散滅<br>　世尊已得清涼處　　知足淨心常實行<br>　如是世尊猶若龍　　最大丈夫金口說<br>　帝釋一切諸天等　　諸仙諸聖皆樂聞<br>　世尊既是真覺人　　世尊善能教導物<br>　世尊能降伏魔眾　　世尊能斷諸使纏<br>　自已度脫復度他　　於罪福中皆平等<br>　超越不貪著一切　　天人世間明了知<br>　唯佛至真無上尊　　已過一切諸邪道<br>　諸漏有因皆滅盡　　猶如十五夜月明<br>　諸星圍遶遍滿空　　如是照耀世間內<br>　識及名色壽命等　　王舍所住諸人民<br>　有山名為毘富羅　　一切最勝最為上<br>　又如諸龍雪山最　　飛行之者空最高<br>　諸流海水最為深　　又諸星中月為最<br>　若欲歸命調伏者　　唯有歸命無上人<br>　歸命世間最勝尊　　歸命正馭人中勝<br>　歸命無上尊善逝　　歸命無等等至真<br>　猶如祭祀火最尊　　意論唯咒術為最<br>　人中王為最自在　　諸河大海最為寬<br>　諸星唯月最為光　　諸明唯日最為盛<br>　上下六道善惡趣　　所謂三界諸世間<br>　一切有形天及人　　唯有世尊最為首<br>　是故我今合十指　　頭面頂禮無上尊　</p><p>時娑毘耶說如是偈。讚如來已。復白佛言。善哉世尊。唯願世尊。慈悲憐愍。聽我出家。并乞與我受具足戒。是時佛告娑毘耶言。善來善來。汝娑毘耶。於我自說法行之中。正盡諸苦得解脫故。是時長老娑毘耶身即成比丘。滿具足戒。其娑毘耶出家未久。及受具足。行住坐臥。獨無伴侶。不曾染著。謹慎身口。不敢放逸。為求道故。如救頭然。如是行持未久之間。其善男子。正信勇猛。捨家出家。欲求無上清淨梵行。現見諸法。自心證知言。我已盡一切生死。得梵行報。不受後有。所作已辦。自如是知。其娑毘耶既已證知如是之處。得羅漢果。心善解脫。是時世間凡成九十三阿羅漢。第一世尊乃至最後及娑毘耶<p>爾時世尊成道之後。在波羅奈鹿野苑內。通及佛身。合八人。六月十六日安居。至九月十五日。合九十三人解夏<p><b>　　<A NAME="n592"></A>佛本行集經教化兵將品第四十三上</b><p>爾時他方有諸人輩。或從處處諸邑聚落及諸國土。各各相喚。意並願樂欲求出家乞具足戒。來波羅奈。到於佛邊。白世尊言。與我出家受具足戒。以是因緣。諸舊比丘。應接勞乏。彼等諸人。求欲出家。聲響喧鬧。以此因緣。惱亂世尊。不得閑靜<p>爾時世尊於一時間。獨坐靜室。如是思惟。今者諸人從於四遠他方聚落國土而來。至於此處。意如是念。如來與我出家受具。以是因緣。其諸人等。意欲規求遠來疲惓。又復為我作於擾亂。我今可遣諸比丘等。令其處處至於他方聚落城邑教化一切。若有諸人欲求出家受具戒者。如法當與<p>爾時世尊作是念已。於晨朝時。從房而出。以此因緣。集聚一切諸比丘眾。既聚集已。而告之言。汝等比丘。今應當知。我在空閑靜寂之室。作是思惟。如上所說。乃至汝等。向於他方。與其出家。與受具足。勿令其來既自勞苦復妨亂他。如是告已。更重語言。我今教敕汝諸比丘。至於他方聚落城邑。若有人來欲求出家受具戒者。汝當與其出家受具。復告比丘。若彼來欲出家之時。汝等應須作如是事。先當為其剃除鬚髮。既剃落已。即教令著袈裟色衣。其著衣時。齊整服飾。偏袒右臂。教在眾前。右膝著地。教令頂禮諸比丘足。禮已還起。在比丘前跪坐。教令合十指掌。作如是語。我某甲。歸依佛歸依法歸依僧。汝等比丘。從今已後。依我敕教。若有人來求欲出家。受戒三歸。即得具足<p>爾時世尊還在於彼波羅奈城鹿苑坐夏。告諸比丘作如是言。汝諸比丘。若當知我已得解脫。應於一切諸天人中汝等行行。為令多人得利益故。為令多人得安樂故。為世間求當來利益及安樂故。若欲行至他方聚落。獨自得去不須二人。又復比丘。汝等若至他方聚落。為於多人生憐愍故。攝受彼故。當為說法初中後善。其義微妙。具足無缺。汝等比丘。當說梵行。有諸眾生。少諸塵垢。薄於結使。諸根成熟。恐畏不能得聞正法。即不能得知於法相<p>佛告比丘。我從今日漸當移去行向優婁頻螺聚落。詣兵將村。而為彼等說法教故。爾時世尊即說偈言<p class='lg'>　比丘我今度諸苦　　已作自利復益他<br>　所有多人苦未除　　今須為其作憐愍<br>　是故汝等比丘輩　　各各宜應獨自行<br>　我今亦復從此移　　欲向頻螺聚落所　</p><p>爾時魔王波旬密來往詣佛所。到佛所已。即便向佛。而說偈言<p class='lg'>　汝為諸縛之所縛　　亦同諸天人等有<br>　既被一切繩所繫　　沙門汝不脫網羅　</p><p>爾時世尊聞此偈已。即便如是思惟念言。此是魔王波旬語也。如是知已。還以偈報魔波旬言<p class='lg'>　我久已脫一切縛　　天人所有我悉無<br>　我此諸縛既離身　　降汝波旬更何道　</p><p>爾時世尊重更以偈毀辱於彼魔王波旬。作如是言<p class='lg'>　一切色聲香味觸　　此是五欲法染人<br>　我今悉已一切除　　降汝惡魔波旬訖　</p><p>爾時波旬聞此偈已。作是思惟。沙門瞿曇已知我心。生大苦惱。深自悔恨。從彼地方忽然不現<p>時諸比丘同白佛言。善哉世尊。若有人來至於我所。問我等言。尊者比丘。何名沙門及婆羅門。我等比丘於彼聞已。當作云何報答於彼<p>爾時佛告諸比丘言。若有人問。云何沙門及婆羅門。比丘出家有如是者。汝等比丘。若知是時。應當正知。知已應當正心觀察<p>爾時世尊因此事緣。因此言次。為諸比丘。而說偈言<p class='lg'>　永除諂曲及我慢　　貪恚欲盡無處貪<br>　如是清淨體性常　　彼者沙門比丘是<br>　諸罪漏盡號梵志　　精進苦行名沙門<br>　彼等垢盡出塵勞　　是真出家破諸惡　</p><p>時諸比丘聞此偈已。復白佛言。善哉世尊。我等比丘乞食之時。須作何言。或復言謂施於我食。或復直言布施食也。我等云何方便乞食<p>爾時佛告諸比丘言。汝諸比丘。不應如是依汝所言。所以者何。須護物心。是時世尊以偈報於諸比丘言<p class='lg'>　智人乞食無有言　　亦不指點云與食<br>　聖者默然側立念　　是名乞食真比丘<br>　若有智者乞食時　　但當諦視一邊住<br>　彼人若見如此已　　即知是乞食沙門　</p><p>時諸比丘復問佛言。若復有人。生信心已。乞我等食。恭敬我等。我等比丘更作何言。為當語彼。汝大吉利。為當語彼。汝大安隱。為當語彼。汝大功德。為當語彼。我今受已。汝得多福。為當語言。汝無有福。我等比丘當云何言。唯願教導<p>爾時佛告諸比丘言。汝諸比丘。不應如是依汝所說。我今方便教示汝等。當作如是。以偈說言<p class='lg'>　布施增長大福德　　忍辱一切怨讎無<br>　善人棄捨於諸非　　離欲自然得解脫<br>　修福常得安隱樂　　所求易辦多種饒<br>　現世速得寂定心　　然後證彼涅槃處　</p><p>爾時世尊略說此偈。教諸比丘。如是受食。咒願法用<p>爾時彼等。諸比丘眾。從佛受得如是教誨。從坐而起。頂禮佛足。圍遶三匝。隨意而行。是時彼等諸比丘眾。各隨去後。是時彼處有護林神護樹之神護經行神。見林內空。見樹下空。見經行空。私心思慕諸比丘故。往詣佛所。而說此偈。諮問佛言<p class='lg'>　我等諸神大戀慕　　見此林樹悉皆空<br>　彼多聞眾比丘僧　　瞿曇釋子今何去　</p><p>爾時世尊。還以偈頌而報於彼守護樹林諸神等言<p class='lg'>　眾等調伏諸根訖　　遊行教化彼眾生<br>　或有往於憍薩羅　　或向毘耶離城邑<br>　或詣阿踰闍國土　　或趣金剛大地方<br>　決斷於他疑惑心　　隨機逐情為說法　</p><p>爾時世尊波羅奈城夏安居竟。隨多少時。然後重告諸比丘等。使更遊方隨緣教化。而世尊從波羅捺城。遊行漸至優婁頻螺聚落之所。是昔如來行苦行處。其村有一大婆羅門。名曰兵將。達到彼村。從舊往來道路而行。為教化故<p>爾時世尊行舊路時。於其道傍見一園林蓊鬱可愛。是時世尊從路下僻。深入彼林。從樹至樹。見有一樹。端正可喜。即坐其下。一日消息。時彼林內有諸丈夫。伴侶朋友足三十人。二十九人悉皆有妻。唯獨一人隻身無婦。時彼朋友二十九人。共為此一無妻之人。求覓於婦。而不能得稱可其意。忽然雇得一箇婬女將來。與其共相娛樂。而彼婬女即共彼人。隨意娛樂。行於世事。伺候彼等三十丈夫並皆眠睡。所有好物。皆選擇取。即將逃走<p>爾時彼人及諸朋友。相共尋求彼之婬女。遍歷彼林。而不能得。遙見世尊坐一樹下。可喜端正。眾人樂見。調伏諸根。心意寂靜。已得最上最勝之法。猶如象王最善最妙。如彼大池滿於清淨涼冷之水。有一尋光。猶如金挺。身相具足。如娑羅樹遍滿於花。乃至猶如虛空星宿<p>爾時彼等諸人。見已往詣佛所。到佛所已。而白佛言。尊者。此處頗見如是婦女已不。佛報問言。汝諸人輩。所問之者。是何婦女。此婦女者。緣何而來。是時彼等共答佛言。大善尊者。我等朋友合三十人。皆是良善。在於此林居停住止。二十九人。並皆有婦。唯獨一人。單身無妻。而我等輩相共雇得一箇婬女。與其作妻。令蹔娛樂。而彼婬女見於我等歡樂之極自恣眠睡。彼婬女選我等好物。即將逃走。我等亦為此朋友故。亦復各為自許物。來此林之內。求彼婬女<p>爾時佛告彼等人言。諸男子輩。我今問汝。於意云何。汝等今者寧求自身。寧欲求覓彼婬婦女。二事之中何者為勝。彼等男子共報佛言。善哉世尊。我等今者若求自身。此最為勝。寧可莫求彼之婦女<p>爾時世尊復更告言。諸善男子。若如此者。汝等安坐。我今當為汝等說法。是時彼等三十男子朋友伴侶。同白佛言。唯然世尊。一依聖教。不敢有違。是時彼等三十朋友。頂禮佛足。卻坐一面<p>爾時世尊為其次第如應說法。所謂布施持戒行忍。乃至有法。皆是滅相。如實觀察。既證知已。猶如淨衣。無有黑縷。無有垢膩。隨其所染。即受彼色。如是如是。彼等三十男子朋友。即於彼座。遠塵離垢。即時滅盡一切煩惱。於諸法中。得法眼淨。所有垢法。悉是滅相。如是觀知<p>爾時彼等男子如是見諸法相。得是法相。證是法相。入是法相。度是法相。除滅所疑。無復惑著。到無畏地。不隨他行。既知世尊聖教法已。從坐而起。頂禮佛足。而白佛言。善哉世尊。願與我等出家受戒<p>爾時佛告彼等男子作如是言。來汝男子。入我所說法教之中。行於梵行。正盡苦集。滅於苦邊。是時彼等諸長老輩。即成出家。具足戒品<p>爾時世尊更為彼等。而說法要。慇懃教誨。是時彼等。以佛更為說於法。教誨示之時。不久之間。彼善男子以其正信捨家出家。求於最上梵行已訖。現見自證神通之後。口自唱言。我今已得梵行之報。所作已辦。更不復受後世之有。如是知時。彼等長老。皆成羅漢。心善解脫<p>爾時世尊教彼三十長老朋友。得知證已。遊行履歷。經白[<a href='javascript:showpic("../fontimg/057087.gif")'>疊*毛</a>]林。到彼林已。深入林中。見有一樹。微妙可喜。即坐其下。一日消息<p>爾時彼處。忽有六十雲種姓人。從彼林路道便而過。彼等諸人遙見世尊坐於樹下。端正可喜。眾人樂見。乃至猶如虛空眾星之所莊嚴。見已心得清淨正信。生大歡喜。以歡喜故。往詣佛所。到佛所已。頂禮佛足。卻坐一面。坐一面已。默然而住<p>爾時佛。為彼等六十雲種姓人。次第說法。所謂教行布施持戒。乃至證知。彼等長老一切皆得阿羅漢果。心善解脫。是時世尊。教化彼等六十長老雲姓比丘。令發心已。即捨而去。更遊餘方<p class='juan'>
佛本行集經卷第三十九</p>
</body></html>
