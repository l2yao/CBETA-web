<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p class='juan'>
佛本行集經卷第五十三<p><span class='byline'>　　　　隋天竺三藏闍那崛多譯</span><br><p><b>　　<A NAME="n628"></A>優陀夷因緣品下</b></p>
<p>爾時輸頭檀王。將自宮內諸眷屬等。前後圍遶。復將悉達太子宮內一切眷屬。及將其餘外眷屬等。并釋童子及諸左右。復將四兵百官大臣將帥僚佐。及諸居士城邑聚落長者耆年。以顯大王威勢之力。并顯大王神德自在。將大親族兵眾左右前後圍遶。爾時釋種宗族士眾。一切合有九萬九千。及迦毘羅婆蘇都城。所居人民。從城共往。欲見如來。世尊遙見輸頭檀王與諸大眾嚴備而來。即作是念。我若見彼。不起迎奉。人當說我。此豈戒行果報人乎。云何見父不起迎逆。我今若見父及大眾。起往迎者。彼等獲得無量大罪。若我今者。持其威儀。在此住者。彼等於我。不生敬心。如來作此三種念觀。見有如此三種因緣。思量如是三種義已。從坐而起。以神通力。飛騰虛空。在虛空中。經行來往。或立或坐。或臥或睡。身或放煙。或放炎火。或隱或現。出如是等種種神通變化顯示<p>時迦毘婆婆蘇都城。有護城神守門神等。在於輸頭檀王之前。飛騰虛空。詣向佛所。頂禮佛足。卻住一面。以其偈頌。向佛說言<p class='lg'>　如來初始出家日　　夜叉諸神為開門<br>　毘沙門等示道路　　世尊是大功德器<br>　如來當爾出門時　　發心作是大誓願<br>　若不降伏諸魔眾　　我更不入此城中<br>　彼願今者已滿足　　世尊已復降諸魔<br>　得證菩提無上道　　成於昔日之誓願<br>　夫丈為福出於世　　已證無上菩提道<br>　憐愍一切親族故　　今者還來入此城　</p><p>爾時輸頭檀王。遙見世尊。以神通力。飛騰虛空。示現種種神通變化。即作是念。我憶往昔。悉達太子。捨家出家。今成大仙。有大威德。具大神通。輸頭檀王。作是念已。從其馬車下地足步。往向佛所。輸頭檀王。漸欲近佛。佛復從空漸漸而下。輸頭檀王。至佛住所佛即從空下至本處。輸頭檀王。見佛頭上無有天冠。剃除鬚髮。身著袈裟。以愛子故。悶絕[<a href='javascript:showpic("../fontimg/037912.gif")'>跳-兆+辟</a>]地。經於少時。方乃還穌。在地宛轉。悲啼涕泣。流淚被面。時彼釋種九萬九千。及以內外諸眷屬等。悉亦悶絕宛轉于地。悲號啼哭涕淚交流。煩冤懊惱而受大苦。時彼大眾。而說偈言<p class='lg'>　大王將眾至佛邊　　父見世尊未共語<br>　王欲稱子不得言　　欲道比丘復不得<br>　王見如來沙門相　　自於傘下生羞慚<br>　長叫口中出熱氣　　迷悶[<a href='javascript:showpic("../fontimg/037912.gif")'>跳-兆+辟</a>]地種種道<br>　如來默然入禪定　　王見如是自憂煎<br>　猶如渴人從遠來　　遙見水已還枯竭　</p><p>爾時世尊。復作是念。此釋種輩。有大我慢。貢高自在。若其以頂著地禮我。即生懈倦。作是念已。即騰虛空。去地一丈。又念我今離地若干。彼輩應當僂身作禮。而有偈說<p class='lg'>　佛觀王輩懷我慢　　飛住虛空高一丈<br>　憐愍自餘諸人等　　是故佛在空中住　</p><p>爾時輸頭檀王。從地而起。頂禮佛足。而說偈言<p class='lg'>　我今三禮真如尊　　初生已復禮佛足<br>　昔在宮內相師記　　當坐樹下蔭覆身<br>　今見行於第一行　　面目清淨如華開<br>　令我身心大欣悅　　是故今還三頂禮　</p><p>爾時輸頭檀王。頂禮佛足。然後次第二宮眷屬。頭面頂禮。次有外親諸眷屬等。亦禮佛足。復有釋種諸童子等。亦復頂禮。復有左右將士僚佐百官大臣。次第作禮。復有如是大姓居士。頂禮佛足。次第復有大富長者諸老宿等。亦復作禮<p>然佛世尊。深有如是微妙之法。但恐大眾未生歡喜渴仰之心。未生希有奇特之意。是故未說如此法耳<p>爾時世尊。欲令時眾生歡喜心信敬心故。以神通力。飛騰空堙C在於東方。去地高至一多羅樹。住空中已。又作種種神通變現。所謂一身分作多身。或以多身合作一身。從下橫行。足不蹈地。從下上行。從上下行。石壁山障皆過無礙。入地如水。履水如地。在於虛空。結加趺坐安然不動。經行虛空猶如飛鳥。身上放煙。身下出火。如大火聚。亦如日月。有大威德。有大神通。威德熾盛。光明顯赫。或時以手捫摸日月。其身長大。乃至梵天。出如是等種種神通變化之事<p>爾時世尊。作是事已。復現如是雙對神通。所謂如來。於其半身。身下出煙。又於半身。身上出火<p>如來或復於其半身。身上出煙。或於半身。身下出火<p>如來或復左廂出火。右廂放煙。右廂出火。左廂出煙<p>如來又時。於其半身。身下出煙。或復半身。身上出於清涼冷水<p>如來又時。於其半身。身下出於清涼冷水。或於半身。身上出煙<p>如來或時。左廂出煙。於其右廂。出涼冷水。須臾或復右廂出煙。於其左廂。出涼冷水<p>如來又時。於半身下。出其炎火。於半身上。出涼冷水。又半身上。出其炎火。於半身下。出清冷水。又時如來。左廂出火。復於右廂。出清冷水<p>如來又時。左廂出火。於其右廂。出清冷水。或復右廂出清冷水。於其左廂。放其焰火<p>如來又時。遍身出火。於兩目間。出清冷水。或於目間。出其焰火。或復遍身。放清冷水<p>如來或時。現下分身。上分不現。而說其法。或時唯現上分之身下分不現。而說其法<p>如來又時。或復入於火光三昧。於諸毛孔出種種光。所謂青色光明。黃色光明。赤色光明。白色光明。蒨草色光。頗梨色光<p>如來或復乘於空中。去地高於一多羅樹。而現神通。或復去地。高二多羅。或三四五。或七多羅。住於空中而現神通。所謂一身分作多身。乃至放於頗梨色光。種種神變悉皆示現<p>爾時世尊。或復從於南方出身。西方去地。高一多羅。而作種種神通變化。世尊或復西方沒身。北方去地。高一多羅。住虛空中。作於種種神通變化。所謂一身分作多身。乃至放於頗梨色光。乃至一一諸方亦爾。皆乘虛空。去地高至七多羅樹。俱現種種神道變化。所謂一身分作多身。乃至放於頗梨色光<p>爾時大眾。見佛世尊現是神通。即於佛邊。生歡喜心信敬希有如是等心。爾時世尊。見彼大眾生於信敬希有心故。從空而下。在其眾首。敷座而坐。為其大眾。次第說法。言說法者。所謂眾生長夜。在於煩惱之中。聞是語者。令生厭離。是故勸行布施持戒精進忍辱。得生善處。教行厭離欲有漏等。令出煩惱。亦復讚歎出家功德。復讚解脫有如是法。如來說此諸法之時。知其大眾生歡喜心踊躍之心。柔軟等心。得無外心<p>爾時世尊。亦有諸佛攝受之法。所謂苦集滅道等法。於時世尊。為彼大眾。方便顯說。宣通示現。時彼大眾。無量百千萬億眾類。即於座上。遠塵離垢。無復煩惱。斷諸結使。得法眼淨。所有集法。悉皆滅相。得如實智。譬如清淨無垢衣裳。堪入諸色。入諸色者。尋受其色。如是說已。彼時大眾無量無邊百千萬億諸眾生類。即於座上。遠塵離垢。無復煩惱。斷諸結使。得法眼淨。乃至一切滅相。得如實智。而彼大眾。自見諸法。已得諸法。已證諸法。已入諸法。眾疑已度。諸惑已滅。無復疑心。已得無畏。我生因緣。悉皆盡滅。如是知已。歸依於佛。歸依於法。歸依於僧。受優婆塞五戒之法。輸頭檀王。為於愛子煩惱羅網之所覆故。遂不獲果。坐世尊前。以哀愍音悲泣哽咽。而說偈言<p class='lg'>　汝昔首戴七寶冠　　微妙莊嚴捨何處<br>　又捨髻中明淨珠　　露頭毀形無威德<br>　昔日上妙迦尸服　　汝亦當於何處捨<br>　如此麤澀糞掃衣　　我所愛子云何著　</p><p>爾時世尊以偈報彼輸頭檀王作如是言<p class='lg'>　大王有國名奴師　　我於彼處捨天冠<br>　心欲除其我慢故　　又欲證彼甘露句<br>　為諸染色袈裟衣　　故我棄彼迦尸服<br>　袈裟既著身體已　　我證無上妙菩提　</p><p>於是輸頭檀王復向如來而說偈言<p class='lg'>　我昔在宮求百願　　願得生子作輪王<br>　今見剃頭手執缽　　子為我說得何勝　</p><p>爾時世尊復以偈報輸頭檀王作是言曰<p class='lg'>　輪王得萬心無厭　　雖得命長不自在<br>　我心自在無邊際　　願子輪王實愚癡　</p><p>爾時輸頭檀王復以偈頌向佛說言<p class='lg'>　七寶革屣汝先著　　臥具柔軟種種鋪<br>　宮殿樓閣安隱居　　頭上罩籠白傘蓋<br>　足相軟淨如蓮華　　沙棘礫磧云何踏　</p><p>爾時世尊復以偈報輸頭檀言<p class='lg'>　我今一切遍知尊　　諸法不染如蓮華<br>　諸有已捨無愛著　　如我今者無諸惱　</p><p>爾時輸頭檀王復以偈頌而白佛言<p class='lg'>　昔在宮殿栴檀等　　及以諸香涼似月<br>　隨時用此摩汝身　　摩已遍體受安隱<br>　今時初夏正以熱　　獨步林藪若為行<br>　本在宮內微妙音　　今無婇女誰娛樂　</p><p>爾時世尊以偈復報輸頭檀言<p class='lg'>　我有法池清涼水　　智人所歎無憂處<br>　功德寶池洗浴身　　不為水溺至彼岸　</p><p>輸頭檀王復以偈頌向佛說言<p class='lg'>　在宮昔著迦尸衣　　蓮華瞻蔔香熏體<br>　柔軟疊華貯衣內　　坐釋宮殿威顯赫<br>　今者麤麻糞掃物　　隨處樹皮之所染<br>　纔覆身體可羞慚　　汝大丈夫不厭惡　</p><p>爾時世尊復以偈頌報輸頭檀王作如是言<p class='lg'>　衣服臥具飲食等　　我於過去悉生貪<br>　微妙端正色愛處　　於今正念皆已捨　</p><p>輸頭檀王復以偈頌向佛說言<p class='lg'>　汝昔宮中七寶器　　及用金銀槃案等<br>　種種餚膳甘美味　　諸王隨意所堪食<br>　今得冷熱麤澀等　　非妙薄淡云何餐<br>　云何不嫌如是食　　不生臭穢嫌恨想　</p><p>佛復以偈報輸頭檀王作如是言<p class='lg'>　傳聞過去今現在　　及以未來諸聖者<br>　隨餐麤澀及苦味　　憐愍世間故不嫌　</p><p>輸頭檀王復以偈頌而說之言<p class='lg'>　汝昔在我宮內時　　坐臥微妙柔軟鋪<br>　世間最勝無比方　　倚枕稱意無嫌者<br>　今於麤澀[<a href='javascript:showpic("../fontimg/042744.gif")'>革*卬</a>]地上　　唯鋪諸草及樹葉<br>　云何眠臥而無嫌　　身體柔軟不傷損　</p><p>爾時世尊復以偈頌報輸頭檀王作如是言<p class='lg'>　我今得諸自在智　　一切苦惱悉已脫<br>　為拔諸苦煩惱刺　　憐愍世間故不嫌　</p><p>輸頭檀王復以偈頌向佛說言<p class='lg'>　汝於昔日愛樂家　　種種妙華散地上<br>　室內無風燈明照　　及以樓閣諸窗牖<br>　華鬘瓔珞莊嚴身　　婦人端正猶玉女<br>　語言婉媚相隨順　　瞻仰不亂聽夫敕　</p><p>佛復以偈報輸頭檀王作如是言<p class='lg'>　釋王我有新學行　　微妙天中諸梵行<br>　我以得心自在行　　隨我意去皆得行　</p><p>輸頭檀王復以偈頌向佛說言<p class='lg'>　音聲鼓瑟箜篌等　　微妙歌詠覺汝眠<br>　猶如帝釋在天中　　汝昔在宮亦復爾　</p><p>佛復以偈報輸頭檀王作如是言<p class='lg'>　修多祇夜出妙音　　如意解脫今覺我<br>　我有梵行諸友等　　大王我住如是眾　</p><p>輸頭檀王復以偈頌向佛說言<p class='lg'>　降伏大地諸山川　　并及欲具諸千子<br>　微妙七寶捨棄來　　云何行此沙門行　</p><p>佛復以偈報輸頭檀王作如是言<p class='lg'>　智慧三昧我大地　　千數禪定是我子<br>　七種覺分是其寶　　大王知我悉已得　</p><p>輸頭檀王復以偈頌而說言曰<p class='lg'>　汝昔駕車調善馬　　其車雜寶所莊嚴<br>　潔白傘蓋持覆身　　素拂清淨琉璃把　</p><p>佛復以偈而報王言<p class='lg'>　我持正勤為駟馬　　慧思慚愧以為車<br>　精進駿疾作所乘　　我乘以入無憂處　</p><p>輸頭檀王復說偈言<p class='lg'>　汝昔在家乘揵陟　　其身潔白清淨勝<br>　眾寶莊嚴鞍轡等　　乘此調馬隨意行　</p><p>佛復以偈而報王言<p class='lg'>　大地所有諸眾馬　　世間無數多人乘<br>　彼等一切無常定　　觀已隨意馭神通　</p><p>輸頭檀王復以偈頌而說之言<p class='lg'>　汝昔在於宮內時　　殿閤如天無有異<br>　執刀弓箭眾所護　　身著鎧甲甚精微<br>　今汝在林無護者　　夜叉羅剎可畏所<br>　闇夜種種諸獸鳴　　云何能生是無畏　</p><p>佛復以偈而報王言<p class='lg'>　所有夜叉卑舍遮　　種種諸獸可畏者<br>　黑闇夜行在林內　　不能動我一毛端<br>　不畏他聲如師子　　如風繩所不能羈<br>　亦如蓮華不著水　　吾在世法濁不污　</p><p>爾時長老目揵連長老摩訶迦葉。長老優樓頻螺迦葉。那提迦葉。伽耶迦葉。優婆斯那摩訶俱郗羅村陀離波多等。無量大眾。坐佛左右。時彼諸德。以苦行故。身無精光。勤體疲勞。形容羸瘦。色不光澤。氣力尟少。唯有筋皮纏裹其形。爾時輸頭檀王白佛言。世尊。今在世尊右邊坐者。此等人輩。從何而來得出家也<p>爾時世尊。伸金色臂。向輸頭檀王。指彼一一諸比丘等。口悉稱名而示王言。此是舍利弗。此是摩訶迦葉。此是優樓頻螺迦葉。此是那提迦葉。此是伽耶迦葉。此是優婆斯那。此是離波多。此別離波多。如是等輩。皆是摩伽陀國大姓婆羅門種<p>輸頭檀王復問佛言。今在世尊左邊坐者。復是何人。從何而來在世尊邊。而出家也。佛告王言。此是摩訶目揵連。此是摩訶迦旃延。此是摩訶俱郗羅。此是摩訶純陀。諸如是等。亦摩伽陀村邑聚落大姓諸子。時輸頭檀王。聞此語已。悵怏不樂。作如是念。此我子者。真是大姓剎利童子。端正可喜。視者不厭。猶如金像。既是大姓剎利童子。以婆羅門左右圍遶。此事非宜。既是剎利大姓童子。還應剎利大姓圍遶。此順其法。作是念已。為欲成就如是事故。即從坐起。還其宮內<p><b>　　<A NAME="n629"></A>佛本行集經優波離因緣品第五十五上</b><p>爾時輸頭檀王。還宮未久。有一童子。名優波離。從其前眾來至佛所。時優波離童子之母。牽捉其子優波離手。將以奉佛。唱如是言。此優波離。曾為世尊。剃除鬚髮。時優波離。即為世尊。而剃髮鬚。時優波離童子之母白佛言。世尊。優波離童子。剃佛鬚髮。善能已不。佛告優波離童子母言。雖復善能剃除鬚髮。身太低也<p>爾時優波離童子之母。告優波離。作如是言。汝優波離。汝為如來。剃除鬚髮。身莫太低令尊心亂。時優波離。即入初禪<p>時優波離童子之母。復白佛言。世尊。優波離童子剃除鬚髮善能已不。佛告優波離童子母言。雖復善能剃除鬚髮。其身太仰<p>爾時優波離童子之母。復告優波離童子言。汝優波離。身莫太仰令尊心亂。時優波離入第二禪<p>時優波離童子之母。復白佛言。世尊。優波離童子。剃除鬚髮善能已不。佛告優波離童子母言。雖復善能剃除鬚髮。但以入息稍復太多。時優波離童子之母。告優波離。作如是言。汝與如來剃除鬚髮。勿使入息如是太多令尊心亂。時優波離童子。於即入第三禪。時優波離童子之母。復白佛言。世尊。優波離童子剃除鬚髮善能已不。佛告優波離童子母言。雖復善能剃除鬚髮。然其出息稍太多也<p>爾時童子優波離母。語優波離。作如是言。汝與如來剃除鬚髮。勿令出息如是太多令尊心亂。時優波離童子。於即入第四禪<p>爾時世尊告諸比丘言。諸比丘。汝等速疾取優波離手中剃刀。勿使倒地。所以者何。其彼童子。已入四禪。時優波離童子之母。從優波離童子手中即取刀也<p>爾時輸頭檀王。入迦毘羅婆蘇都城。喚諸釋種。悉皆來集。於大殿庭而敕之言。汝等釋種應當知我王子悉達。若不出家。必定當作轉輪聖王。汝等釋種亦應承事。何以故。而彼出家。已成阿耨多羅三藐三菩提。已能轉於無上法輪。人天中勝。彼既剎利種姓王子。可喜端嚴。猶如金像。人皆樂見。而彼乃用婆羅門種。以為弟子。左右圍遶。此實非宜。既是剎利釋種王子。還應剎利釋種圍遶。乃可為善<p>爾時諸釋。咸皆共白輸頭檀言。大王。今者欲於我等先作何事。爾時輸頭檀王告諸釋言。汝等諸釋。若知時者。必須家別一人出家。若其釋種。兄弟五人。令三出家。二人在家。若四人者。二人出家。二人在家。若三人者。二人出家。一人在家。若二人者。一人出家。一人在家。若一人者。不令出家。何以故。不使斷我諸釋種故<p>爾時諸釋咸復共白輸頭檀言。大王若爾。必須分明立其言契。輸頭檀王即集諸釋。而問之言。我子今者既已出家。誰能隨從而出家也。若能隨從而出家者。可自抄名署以為記<p>爾時五百諸釋童子。各自手抄己之名字。咸謂能隨太子出家<p>爾時五百釋種童子。各解己身所服瓔珞。自相謂言。阿誰合取我等瓔珞。作籌量已。復作念言。此優波離。昔於長夜。勤事我等諸釋種來。是優波離。堪受我等所脫瓔珞。爾時五百諸釋童子。各脫瓔珞。付優波離。既付囑已。俱還本家。諮其父母。時優波離。尋作是念彼等諸釋。今既能捨珍寶瓔珞。我若受用。是所不應。而諸釋子。有大威勢。有大神德。既能棄捨所重官位及諸財寶。尚欲出家。我今何事不出家也。時優波離。剃鬚髮師。見諸釋子。各往諮白父母之時。便即捨彼所施瓔珞。即詣佛所。頂禮佛足。卻住一面。其優波離。住一面已。而白佛言。善哉世尊。唯願聽我隨佛出家。爾時世尊。即聽出家受具足戒。時彼五百釋種童子。各至己家。諮父母已。還復來至輸頭檀邊而白之曰。大王。今者可將我等至世尊所。彼既出家。我亦應當隨從出家。時輸頭檀。共彼五百諸釋童子。往詣佛所。頂禮佛足。卻坐一面。既安坐已。輸頭檀王而白佛言。世尊。善哉大德剎利種姓。不合將彼婆羅門種共相圍遶。實謂非宜。今者世尊。剎利種姓。還應以此剎利圍遶。乃可為善。然今世尊釋種之內。五百童子。欲於世尊法中出家受具足戒。唯願世尊。哀愍聽許。兼受具戒<p>爾時世尊聽彼五百釋種出家受具戒已。教學威儀而告之言。汝等比丘。咸可俱來禮優波離上座比丘。時彼五百諸比丘等先禮佛足。然後頂禮彼優波離上座比丘。修禮已畢次第而坐<p>爾時世尊復告輸頭檀王言曰。大王。今可頂禮比丘優波離已。次第應禮五百比丘。爾時大王。聞佛教已。即白佛言唯然世尊。我不敢違。即從坐起。頂禮佛足。然後禮彼上坐比丘優波離已。次第復禮五百比丘。禮已次第還其本坐<p>爾時世尊。威顏悅豫。作如是言。今者釋種。已自降伏釋種憍豪。亦復摧撲諸釋驁慢時諸比丘即白佛言。希有世尊。其優波離。今因世尊。得此五百釋種比丘。及輸頭檀王尊敬禮拜。作是語已。佛告諸比丘。汝諸比丘。此優波離非但今日因我得此五百比丘輸頭檀等恭敬禮拜。汝諸比丘。過去世時。其優波離。亦因我故。曾得五百大臣跪拜。亦得彼王名曰梵德之所敬禮。時諸比丘各白佛言。此事云何。唯願世尊。為我分別說其本業<p>爾時世尊告諸比丘。我念往昔波羅奈城。時有二人。共為親友。其人貧下。世無名聞。彼人有時。自持家內菉豆一升。從波羅奈出城客作。爾時琣酗@辟支佛。往來住彼波羅奈城。時辟支佛。於晨朝時。著衣持缽。入城乞食。彼二貧人。遙見尊者辟支佛來。威儀庠序平視而進。著僧伽梨。齊亭相稱。執缽不動。彼人見已。得清淨信。於辟支佛。生勇悅心。各相謂言。我等貧窮。皆由過去未曾逢值如是福田。雖復逢遇。或不恭敬供養瞻侍。我等若當值遇如是勝上福田恭敬供養。今應不遭如此厄難。所謂無財痡`客作。以自存活。我等今者應當持此一升菉豆。奉施仙人。若其憐愍受我所施。我等即應脫此貧苦。作是念已。將此菉豆奉辟支佛。作如是言。唯願尊者。起憐愍心。受我此施。時辟支佛。於彼二人生憐愍故。受其所施。雖受施已。但辟支佛。皆有一法。欲化眾生。唯現神通。更無方便。時辟支佛。愍彼二人受其施已。即從彼方騰空而行<p class='juan'>
佛本行集經卷第五十三</p>
</body></html>
