<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T03 </TITLE>
</head>
<BODY>

<p class='juan'>
佛說眾許摩訶帝經卷第七</p>
<p><span class='byline'>　　　　西天譯經三藏朝散大夫試鴻臚少卿明教大師臣法賢奉　詔譯</span><br><p>爾時有二梵天子。住自梵界而作是念。今南贍部洲有佛世尊。於烏嚕尾羅池側尼連河邊菩提樹下成等正覺。彼佛世尊而於樹下結跏趺坐。於七晝夜入於火界。時二梵天互相謂言。我等天人亦有大力。如展臂頃能到於彼。我等今者宜速往彼。以妙伽陀而伸讚請。於是二天從彼梵界速至佛所。旋遶瞻仰禮重畢已。住立佛前。時一天子先以伽陀。而讚請曰<p class='lg'>　願佛起道樹　　救度眾生界<br>　為說最上法　　令得智法寶　</p><p>第二天子說伽陀。而讚請曰<p class='lg'>　佛面如滿月　　心淨煩惱除<br>　願說甘露法　　行安樂世間　</p><p>二梵天子說是伽陀讚請佛已。隱而不現<p>爾時世尊出彼禪定。觀諸世間。說伽陀曰<p class='lg'>　世間所有諸欲樂　　乃至天上所有樂<br>　若比斷貪之大樂　　十六分之不及一　</p><p>復說伽陀曰<p class='lg'>　擔世苦重擔　　迷苦而不捨<br>　若捨苦重擔　　能擔最上樂　</p><p>復說伽陀曰<p class='lg'>　能斷世間一切愛　　一切煩惱自除滅<br>　知煩惱者脫輪迴　　當得解脫之快樂　</p><p>爾時世尊於七晝夜。跏趺而坐入於禪定。當爾之際亦無有人持食供養。纔說偈已。忽有商主。名布薩婆梨迦。將五百量車載諸寶貨。欲往他國經過近地。時布薩娑梨迦。以宿善根力常起思念。云何令我獲得善友及妙眷屬。忽聞人言。世尊入定七日不飲不食。作是念言。今佛世尊在烏嚕尾羅池側尼連河邊菩提樹下經七晝夜。不飲不食而入禪定。得解脫樂成等正覺此我善友當為我益我今宜速詣彼奉食作最上供養。發是心已。時有天人以天報通聞知布薩婆梨迦。發如是心。乃觀照布薩婆梨迦及一切所將車乘等已。乃先白佛言。今商主布薩婆梨迦。聞佛在此得解脫樂成等正覺。於菩提樹下跏趺而坐。入於禪定經七晝夜不飲不食。彼人定來獻食供養。希望果報求大安樂。及利益故。作是語已隱而不見。於是布薩婆梨迦。與同行親友。自手辦造種種飲食美妙香潔品味。成已即專注虔誠持以奉佛。未至佛所復作斯念。我今奉食為最上供養。如來必當演說最上之法。而使我等以獻食因得天樂果。作是念已。尋至佛所即用頭面禮如來足。禮已起立瞻仰而住。時布薩婆梨迦。白佛言。世尊。我與親友辦種種飲食而來供養。願佛慈愍唯垂納受<p>爾時世尊許而未受。何以故。佛初成道未有應器。作是思惟。我若不以應器受斯供養者。彼外道天魔必生毀謗。作如是言。豈有過去正等正覺為利益眾生故。如是受其供養耶。佛作念時。彼梵天子白佛言。世尊。過去正等正覺為利益眾生故。皆持應器而受檀施飲食供養。於是世尊思欲應器。彼四大天王即知佛意。乃各於自天令其妙工選取寶石。於少時間造成應器。清淨瑩徹殊妙無比。時四天王造成缽已。各各自持同來奉獻。至佛所已。即以頭面禮世尊足。禮已瞻仰住立一面。爾時四大天王異口同聲白世尊言。我等今者。各以寶石造得應器同來奉上。唯願世尊。哀愍納受。作是語已。顒聽佛旨<p>爾時世尊復自思惟。今此四王各獻一缽。我若受一三天不喜。我若受三一天生惱。我今等受四天之缽。既受缽已又復思惟。用唯一器四缽孰先。即以神力合四為一。四器雖合楞際疊存。於是世尊為利生故。即持此缽於布薩婆梨迦處受所施食。既納受已。即謂布薩婆梨迦曰。我今為汝演說三歸。汝當諦受。時布薩婆梨迦奉教而住<p>世尊曰。歸依佛歸依法歸依未來僧伽。此是三歸。盡汝形壽不得違悔。時布薩婆梨迦白佛言。我今歸依佛歸依法歸依未來僧伽。盡此形壽不敢違悔<p>爾時世尊謂布薩婆梨迦曰。隨喜布施感果不虛。汝自捨施定獲快樂。所求福報依願皆得。亦復當證最上寂靜。布薩婆梨迦。若行布施所作福利。人天及魔不能迷惑。乃至禪定智慧。若能盡行能竭苦源。見前證聖。是時布薩婆梨迦聞是說已。心意快然歡喜踊躍。願於未來世中憶念受持亦不忘失。作是語已禮佛而退<p>爾時世尊受得商主布薩婆梨迦所施之食。即持往彼尼連河邊。即於岸上敷草而坐喫所受食。食既畢已。又復盥漱。如是之際忽覺體中而發風病。何以故。佛出世間示斯為緣。欲令眾生知身如幻故。是時天魔。恐佛出世教化眾生出離三界。當空我境。常伺其隙欲來惑亂。忽知發疾速離天界來至佛所。而作是言。善逝。汝今不安涅槃時至。我今請佛入大涅槃。爾時世尊知是魔來欲亂我心。佛謂魔言。我涅槃未至。我今直待聲聞弟子。解佛法分智慧明達。了知教本廣演法相。乃至苾芻苾芻尼優婆塞優婆夷等。修持梵行。有眾多人欲周大地及彼天人皆證解脫。我於是時方入涅槃。時彼天魔聞佛語已。知不涅槃心生懊惱。於是天魔慚恥而退<p>爾時帝釋天主遙知世尊體發風病。自天而下至贍部洲。去菩提樹不近不遠。有大訶梨勒林於中而住。於此林中取得上好訶梨勒已。疾往佛所。到佛所已。頭面著地禮世尊足。禮已瞻仰住立一面白言。世尊。我知聖體小有風病。此贍部洲有訶梨勒。色妙馨香可療斯恙。我今持來奉上世尊。唯願大慈納受而食。世尊受已尋便服食。風病即除體安如故。世尊慰勞。帝釋乃退還歸天宮<p>爾時世尊又復離菩提樹。往彼母唧鱗那龍王宮。到彼宮已。於一樹下跏趺而坐入於禪定。是時彼處七日七夜降[<a href='javascript:showpic("../fontimg/042333.gif")'>雨/注</a>]大雨。時母唧鱗那龍王。以雨方[<a href='javascript:showpic("../fontimg/042333.gif")'>雨/注</a>]知佛在定。恐其風雨之氣互侵佛身。又恐蚊蚋虻蠅唼擾聖體。遂以自身纏繞七匝卯首上覆。如傘蓋相。經七晝夜不動不搖。佛將出定龍自攝身龍王還宮。復以種種花鬘塗香嚴飾其身。來至佛所頂禮佛足白言。世尊。七日已來風雨之氣。蚊虻之類侵擾以否。聖體云何。於是世尊。說伽陀曰<p class='lg'>　觀察於世間　　一切眾生等<br>　若得無侵害　　歡喜復快樂<br>　離欲斷煩惱　　此樂難比喻<br>　無明若調伏　　斯為最上樂　</p><p>爾時世尊說是伽陀答龍王已。即離彼處還來菩提樹下。結跏趺坐經七晝夜。入定觀察十二緣生。云何根本而因得生。所謂因於無明乃緣於行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦惱。由如是因得一大苦蘊集如是。根本不生則一切得滅。所謂無明滅即行滅。行滅即識滅。滅識即名色滅。名色滅即。六入滅。六入滅即觸滅。觸滅即受滅。受滅即愛滅。愛滅即取滅。取滅即有滅。有滅即生滅。生滅即老死憂悲苦惱滅。解如是滅則得一大苦蘊滅<p>爾時世尊於七晝夜。在於禪定如是觀察十二緣生已。乃出三摩地。而說伽陀曰<p class='lg'>　淨行觀察苦相時　　知一一法有所因<br>　若知苦相之不生　　自然一切所愛斷<br>　淨行觀察滅受時　　知滅受法之無盡<br>　若知滅受之不生　　自然一切所愛斷<br>　淨行觀察緣生時　　乃知緣生法無盡<br>　若知緣生之不生　　自然一切所愛斷<br>　淨行觀察有漏時　　乃知有漏法無盡<br>　若知有漏法不生　　自然一切所愛斷<br>　淨行觀察如是法　　知如是法悉無生<br>　如日遍照於世間　　行住虛空無所礙<br>　淨行觀察於苦相　　知一一苦悉無生<br>　破壞煩惱得無餘　　如佛降伏魔羅軍　</p><p>爾時世尊說伽陀已。復說是言。若有眾生斷於輪迴。知甚深法微妙言辭悉能通解。如是之人是有智者。我為此等人說。我令此等人知。我今如是獨處林野。依相應行見行法樂。是時世尊說是語已。自在行住無諸繫著。不云說法亦不生心。是時娑婆世界主大梵天王。知於世尊不云說法亦不生心。而作斯念若如是者世間滅壞。何以故。如來應正等覺出於世間。如優曇缽花時乃一現。今不說法自取法樂。當令一切有貪欲者樂邪法者不覺不悟。云何世間而不滅壞。我今往彼伸其勸請。是時梵王娑婆世界主離彼梵界。如展臂頃即至佛所住立佛前。說伽陀曰<p class='lg'>　出世摩伽國　　過去法無垢<br>　悉開甘露門　　演法濟眾生　</p><p>世尊告言。我法甚深難見難了。我若輒說速取滅壞。何以故。世間一切樂邪法者。有貪欲者。不樂聽受不能覺悟。何以故。貪欲之者。黑闇覆障故。梵王白言。世尊。眾生者。世間生世間老有利根鈍根及以中根乃至相好易化。塵垢輕微諸異生等。世尊。譬如青蓮花或白蓮花等生於水中。於水而長於水而老。其中或有出水者。或不出水者。亦復如是。世尊諸異生等。若不為說種種妙法。皆趣沈墜。唯願善逝。賜其法寶。唯願善逝。降於甘露<p>爾時世尊受於梵王慇勤勸請已。默而許之。遂以佛眼。審諦觀察世間眾生。世間生世間老。鈍根者利根者。乃至於中下。顏貌之好醜。易化與難化。少塵極少塵。如是眾生等。我若不為說種種之妙法。不知諸苦本。悉趣於沈墜。世尊如是觀察知已。而起大悲將演妙法。先說偈言<p class='lg'>　我今降法甘露雨　　當潤樂聞及一切<br>　從此人間得法因　　若見弊魔不廣說　</p><p>是時梵王娑婆世界主聞此偈已。定知世尊演說妙法。身心快樂喜不自勝。即以頭面禮世尊足。右繞三匝隱沒而退。爾時世尊即自思惟。今者何人先得聞法。乃憶往昔阿囉拏迦羅摩等仙人可先聞法。何以故。我於往昔過彼住處。受其妙供及受其囑。我今先為彼人說法。作是念時乃有天人。來白佛言。彼阿囉拏迦羅摩等。皆已命終方今七日。世尊默知。又聞天告。乃嗟歎曰。無常大事世不驚乎。又念阿囉拏迦羅摩等。薄祐如是。不聞正法耶<p>爾時世尊復念。何人可先聞法。彼嚕捺囉迦囉摩子。亦曾供我亦曾囑我。作是念次彼有天人。名曰囉吒。又告佛曰。彼嚕捺囉迦囉摩子亦趣無常。世尊默知。復聞天告。世尊又歎曰。正法難聞薄祐乃爾。於是世尊思念五人。我出王宮入山苦行。是等尋來供侍於我。我應先為彼人說法。於是以淨天眼觀在何處。見彼五人在波羅奈國鹿野苑中。於是世尊自菩提樹。往波羅奈國鹿野之苑。時於路次有一仙人。名烏波[<a href='javascript:showpic("../fontimg/035509.gif")'>言*我</a>]。相逆而來。時彼仙人忽於路次得見世尊。又見身長丈六金色晃然。相好端嚴殊特超世。驚歎良久乃作是言。瞿曇瞿曇。睹汝相好湛然清淨。復如金色非世所同。何因出家。歸依何法。誰為汝師。今復何去<p>爾時世尊乃說伽陀。答仙人曰<p class='lg'>　我今無所師　　處世獨無侶<br>　悟正等菩提　　為最天人師<br>　知世間諸法　　不染亦不斷<br>　具一切智力　　當降魔羅軍　</p><p>烏波[<a href='javascript:showpic("../fontimg/035509.gif")'>言*我</a>]仙人言。瞿曇。實如汝言是佛無疑。佛言。如是了知及得漏盡。降伏罪業故號為佛。時烏波[<a href='javascript:showpic("../fontimg/035509.gif")'>言*我</a>]仙人又復問言。瞿曇今往何處。佛言。往波羅奈國擊大法鼓轉大法輪。當說世間未曾有說。亦復宣示過去佛敕。當令世間知法離欲。佛說是已。彼烏波[<a href='javascript:showpic("../fontimg/035509.gif")'>言*我</a>]仙人頂禮世尊隨路而去<p>爾時世尊即自往彼波羅奈國鹿野之苑。時彼五人其名灑替梨迦摩斛梨迦未斛羅[<a href='javascript:showpic("../fontimg/061971.gif")'>口*爾</a>][<a href='javascript:showpic("../fontimg/004555.gif")'>口*縛</a>]缽囉賀拏尾婆囉多等。方新澡沐香油塗身。廣排飲饌列坐食次。彼五人等遙見世尊。知非他人皆大驚怪。互相議曰。今此太子居山苦行欲成佛道。今乃退志還尋我等。我等安坐勿得迎侍。世尊遙知默而行詣。佛身巍巍由如金山。尊貴吉祥相好具足。有大威德無能儔匹。時五人等見佛俯近威德加臨。無能安坐皆起迎侍。於是五人咸言善來。請當就坐。是時五人或為佛敷座者。或汲水洗足者。或奉上名衣者。或接手扶侍者。於是五人承事於佛同於往昔。是彼世尊安詳就坐。從容而言謂五人曰。汝等五人。初見我時共有要議欲輕於我。汝等甚愚。汝等皆是我族當行我戒。是時世尊復告五人曰。汝等。莫於如來生起輕慢。何以故。汝等。若於如來起於輕慢者得無利益。後於長夜獲大苦惱。五人白言。佛於昔時所有威儀最上世法殊妙之事。後行苦行得最聖清淨無上之智。通達妙法。本所觸行今在何處。佛言。汝灑替梨迦末斛梨迦末斛羅[<a href='javascript:showpic("../fontimg/061971.gif")'>口*爾</a>][<a href='javascript:showpic("../fontimg/004555.gif")'>口*縛</a>]缽囉賀拏尾娑囉多等。若於眾生廣大供養廣大之施。上妙飲食酥乳之味。食畢沐浴香油塗身。潔淨諸根嚴好殊麗。前後顧視容色適悅。汝等如是為見我者非見於我。灑替梨迦等言。如是如是。時彼五人常行乞食。世尊到已。或三人乞食二人奉事。或二人乞食三人奉事。互為給侍精進無懈。佛因制之日。有二事法。修行之人而不得行。云何二事。為於色欲生貪。此輪迴根非上人法。若有人能自正其心修其苦行。於此五蘊三毒如是諸法無迷無執。智眼觀察斷彼輪迴。離於苦樂行於中道。復於正見正思惟正語正業正命正勤正念正定。於此八正而廣修習。獲於神通證於涅槃。得名中道。當趣無上正等正覺。我於是事悉辦無餘<p>爾時世尊如是說已。又復觀知五人堪能受法。即復告曰此是苦汝須知。於是五人思惟。以慧眼觀是法。於過去世曾所聞聽。菩提發生而得了知。又復告曰。此是集汝應斷。於是五人復思是法。以慧眼觀。於過去世曾所聽聞。菩提發生而得了知。又復告曰。此是滅汝應證。於是五人又復思惟。以慧眼觀此法。過去已曾聞聽。菩提發生還得了知。又復告曰。此是道汝應修。於是五人又復思惟。以慧眼觀察此法。亦於過去之世曾所聞聽。菩提發生還得了知<p>爾時世尊又告五人曰。苦法我已知。集法我已斷。滅法我已證。道法我已修。我以是法乃成佛道<p>爾時世尊又告五人曰。汝等可應學。吾知於苦斷於集。證於滅修其道。汝等。若能於此四諦真實之道而得了覺。自然知彼無集無解無明無慧無菩提無不生。乃至梵界魔界諸天世人。沙門婆羅門等亦無所住。離顛倒相心意快然。當來決證無上正等正覺<p>爾時世尊如是三轉十二行法輪。時尊者鉤抳等。除去塵垢得法眼淨。及彼八萬天人得法眼淨。於是五人既悟道已。乃白佛言。我等欲於佛法出家。願賜聽許。爾時如來謂五人曰。善來苾芻。於是五人鬚髮自落。袈裟著身成沙門形。爾時世尊復謂鉤抳等言。色是常是無常。是苦是非苦。是空是非空。是有我是無我。受想行識是常是無常。是苦是非苦。是空是不空。是有我是無我。鉤抳答言。世尊。我觀色受想行識。皆是無常苦空無我之法。爾時五苾芻聞佛說是五蘊之法。乃得漏盡證於無學。時佛謂言。汝等。所作已辦梵行已立。我生已滅永斷輪迴。我與汝等六人。當為世間第一福田。三寶之名今已具足<p>爾時世尊說是法時。有一夜叉名曰菩摩。高聲唱言。今日世尊於波羅奈國鹿野苑中仙人住處三轉四諦十二行法輪。為愍念利益世出世間梵魔天人沙門婆羅門等。時彼菩摩夜叉作是唱已。彼四大王天三十三天。及彼諸天互相告唱。須叟之間。乃至梵界諸梵天等。皆悉聞知。世尊在彼波羅奈國鹿野苑中仙人住處。三轉法輪。三寶出見。利樂人天及諸有情。是時地即大動天亦大明。於是梵王帝釋及諸天等。各各執持寶幢幡蓋來詣佛所。雨天妙花作天妓樂歌唄讚歎種種供養。歡喜踊躍禮佛而退<p class='juan'>
佛說眾許摩訶帝經卷第七</p>
</body></html>
