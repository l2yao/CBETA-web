<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p><b>　　<A NAME="n1"></A>No. 192</b><p class='juan'>
佛所行讚卷第一(亦云佛本行經)</p>
<p><span class='byline'>　　　　馬鳴菩薩造</span><br><p><span class='byline'>　　　　北涼天竺三藏曇無讖譯</span><br><p><b>　　<A NAME="n3"></A>生品第一</b><p class='lg'>　甘蔗之苗裔　　釋迦無勝王<br>　淨財德純備　　故名曰淨飯<br>　群生樂瞻仰　　猶如初生月<br>　王如天帝釋　　夫人猶舍脂<br>　執志安如地　　心淨若蓮花<br>　假譬名摩耶　　其實無倫比<br>　於彼象天后　　降神而處胎<br>　母悉離憂患　　不生幻偽心<br>　厭惡彼諠俗　　樂處空閑林<br>　藍毘尼勝園　　流泉花果茂<br>　寂靜順禪思　　啟王請遊彼<br>　王知其志願　　而生奇特想<br>　敕內外眷屬　　俱詣彼園林<br>　爾時摩耶后　　自知產時至<br>　偃寢安勝床　　百千婇女侍<br>　時四月八日　　清和氣調適<br>　齋戒修淨德　　菩薩右脅生<br>　大悲救世間　　不令母苦惱<br>　優留王股生　　畀偷王手生<br>　曼陀王頂生　　伽叉王腋生<br>　菩薩亦如是　　誕從右脅生<br>　漸漸從胎出　　光明普照耀<br>　如從虛空墮　　不由於生門<br>　修德無量劫　　自知生不死<br>　安諦不傾動　　明顯妙端嚴<br>　晃然後胎現　　猶如日初昇<br>　觀察極明耀　　而不害眼根<br>　縱視而不耀　　如觀空中月<br>　自身光照耀　　如日奪燈明<br>　菩薩真金身　　普照亦如是<br>　正真心不亂　　安庠行七步<br>　足下安平趾　　炳徹猶七星<br>　獸王師子步　　觀察於四方<br>　通達真實義　　堪能如是說<br>　此生為佛生　　則為後邊生<br>　我唯此一生　　當度於一切<br>　應時虛空中　　淨水雙流下<br>　一溫一清涼　　灌頂令身樂<br>　安處寶宮殿　　臥於琉璃床<br>　天王金華手　　奉持床四足<br>　諸天於空中　　執持寶蓋侍<br>　承威神讚歎　　勸發成佛道<br>　諸龍王歡喜　　渴仰殊勝法<br>　曾奉過去佛　　今得值菩薩<br>　散曼陀羅花　　專心樂供養<br>　如來出興世　　淨居天歡喜<br>　已除愛欲歡　　為法而欣悅<br>　眾生沒苦海　　令得解脫故<br>　須彌寶山王　　堅持此大地<br>　菩薩出興世　　功德風所飄<br>　普皆大震動　　如風鼓浪舟<br>　栴檀細末香　　眾寶蓮花藏<br>　風吹隨空流　　繽紛而亂墜<br>　天衣從空下　　觸身生妙樂<br>　日月如常度　　光耀倍增明<br>　世界諸火光　　無薪自炎熾<br>　淨水清涼井　　前後自然生<br>　中宮婇女眾　　怪歎未曾有<br>　競赴而飲浴　　皆起安樂想<br>　無量部多天　　樂法悉雲集<br>　於藍毘尼園　　遍滿林樹間<br>　奇特眾妙花　　非時而敷榮<br>　凶暴眾生類　　一時生慈心<br>　世間諸疾病　　不療自然除<br>　亂鳴諸禽獸　　恬默寂無聲<br>　萬川皆停流　　濁水悉澄清<br>　空中無雲翳　　天鼓自然鳴<br>　一切諸世間　　悉得安隱樂<br>　猶如荒難國　　忽得賢明主<br>　菩薩所以生　　為濟世眾苦<br>　唯彼魔天王　　震動大憂惱<br>　父王見生子　　奇特未曾有<br>　素性雖安重　　驚駭改常容<br>　二息交胸起　　一喜復一懼<br>　夫人見其子　　不由常道生<br>　女人性怯弱　　[<a href='javascript:showpic("../fontimg/010685.gif")'>怡-台+求</a>]惕懷冰炭<br>　不別吉凶相　　反更生憂怖<br>　長宿諸母人　　互亂祈神明<br>　各請常所事　　願令太子安<br>　時彼林中有　　知相婆羅門<br>　威儀具多聞　　才辯高名稱<br>　見相心歡喜　　踊躍未曾有<br>　知王心驚怖　　白王以真實<br>　人生於世間　　唯求殊勝子<br>　王今如滿月　　應生大歡喜<br>　今生奇特子　　必光顯宗族<br>　安心自欣慶　　莫生餘疑慮<br>　靈祥集家國　　從今轉休盛<br>　所生殊勝子　　必為世間救<br>　惟此上士身　　金色妙光明<br>　如是殊勝相　　必成等正覺<br>　若習樂世間　　必作轉輪王<br>　普為大地主　　勇猛正法治<br>　王領四天下　　統御一切王<br>　猶如世光明　　日光為最勝<br>　若處於山林　　專心求解脫<br>　成就實智慧　　普照於世間<br>　譬如須彌山　　普為諸山王<br>　眾寶金為最　　眾流海為最<br>　諸宿月為最　　諸明日為最<br>　如來處世間　　兩足中為最<br>　淨目脩且廣　　上下瞬長睫<br>　瞪矚紺青色　　明煥半月形<br>　此相云何非　　平等殊勝目<br>　時王告二生　　若如汝所說<br>　如此奇特相　　以何因緣故<br>　不應於先王　　乃現於我世<br>　婆羅門白王　　不應如是說<br>　多聞與智慧　　名稱及事業<br>　如是四事者　　不應顧先後<br>　物性之所生　　各從因緣起<br>　今當說諸譬　　王今且諦聽<br>　毘求央耆羅　　此二仙人族<br>　經歷久遠世　　各生殊異子<br>　毘利訶缽低　　及與儵迦羅<br>　能造帝王論　　不從先族來<br>　薩羅薩仙人　　經論久斷絕<br>　而生婆羅婆　　續復明經論<br>　現在知見生　　不必由先胄<br>　毘耶娑仙人　　多造諸經論<br>　末後胤跋彌　　廣集偈章句<br>　阿低利仙人　　不解醫方論<br>　後生阿低離　　善能治百病<br>　二生駒尸仙　　不閑外道論<br>　後伽提那王　　悉解外道法<br>　甘蔗王始族　　不能制海潮<br>　至娑伽羅王　　生育千王子<br>　能制大海潮　　使不越常限<br>　闍那駒仙人　　無師得禪道<br>　凡得名稱者　　皆生於自力<br>　或先勝後劣　　或先劣後勝<br>　帝王諸神仙　　不必承本族<br>　是故諸世間　　不應顧先後<br>　大王今如是　　應生歡喜心<br>　以心歡喜故　　永離於疑惑<br>　王聞仙人說　　歡喜增供養<br>　我今生勝子　　當紹轉輪位<br>　我年已朽邁　　出家修梵行<br>　無令聖王子　　捨世遊山林<br>　時近處園中　　有苦行仙人<br>　名曰阿私陀　　善解於相法<br>　來詣王宮門　　王謂梵天應<br>　苦行樂正法　　此二相俱現<br>　梵行相具足　　時王大歡喜<br>　即請入宮內　　恭敬設供養<br>　將入內宮中　　唯樂見王子<br>　雖有婇女眾　　如在空閑林<br>　安處正法座　　加敬尊奉事<br>　如安低牒王　　奉事波尸吒<br>　時王白仙人　　我今得大利<br>　勞屈大仙人　　辱來攝受我<br>　諸有所應為　　唯願時教敕<br>　如是勸請已　　仙人大歡喜<br>　善哉常勝王　　眾德悉皆備<br>　愛樂來求者　　惠施崇正法<br>　仁智殊勝族　　謙恭善隨順<br>　宿殖眾妙因　　勝果現於今<br>　汝當聽我說　　今者來因緣<br>　我從日道來　　聞空中天說<br>　言王生太子　　當成正覺道<br>　并見先瑞相　　今故來到此<br>　欲觀釋迦王　　建立正法幢<br>　王聞仙人說　　決定離疑網<br>　命持太子出　　以示於仙人<br>　仙人觀太子　　足下千輻輪<br>　手足網縵指　　眉間白毫跱<br>　馬藏隱密相　　容色炎光明<br>　見生未曾想　　流淚長歎息<br>　王見仙人泣　　念子心戰慄<br>　氣結盈心胸　　驚悸不自安<br>　不覺從坐起　　稽首仙人足<br>　而白仙人言　　此子生奇特<br>　容貌極端嚴　　天人殆不異<br>　汝言人中上　　何故生憂悲<br>　將非短壽子　　生我憂悲乎<br>　久渴得甘露　　而反復失耶<br>　將非失財寶　　喪家亡國乎<br>　若有勝子存　　國嗣有所寄<br>　我死時心悅　　安樂生他世<br>　猶如人兩目　　一眠而一覺<br>　莫如秋霜花　　雖敷而無實<br>　人於親族中　　愛深無過子<br>　宜時為記說　　令我得蘇息<br>　仙人知父王　　心懷大憂懼<br>　即告言大王　　王今勿恐怖<br>　前已語大王　　慎勿自生疑<br>　今相猶如前　　不應懷異想<br>　自惟我年暮　　悲慨泣歎耳<br>　今我臨終時　　此子應世生<br>　為盡生故生　　斯人難得遇<br>　當捨聖王位　　不著五欲境<br>　精勤修苦行　　開覺得真實<br>　常為諸群生　　滅除癡冥障<br>　於世永熾燃　　智慧日光明<br>　眾生沒苦海　　眾病為聚沫<br>　衰老為巨浪　　死為海洪濤<br>　乘輕智慧舟　　渡此眾流難<br>　智慧泝流水　　淨戒為傍岸<br>　三昧清涼池　　正受眾奇鳥<br>　如此甚深廣　　正法之大河<br>　渴愛諸群生　　飲之以蘇息<br>　染著五欲境　　眾苦所驅迫<br>　迷生死曠野　　莫知所歸趣<br>　菩薩出世間　　為通解脫道<br>　世間貪欲火　　境界薪熾然<br>　興發大悲雲　　法雨雨令滅<br>　癡闇門重扇　　貪欲為關鑰<br>　閉塞諸群生　　出要解脫門<br>　金剛智慧鑷　　拔恩愛逆鑽<br>　愚癡網自纏　　窮苦無所依<br>　法王出世間　　能解眾生縛<br>　王莫以此子　　自生憂悲患<br>　當憂彼眾生　　著欲違正法<br>　我今老死壞　　遠離聖功德<br>　雖得諸禪定　　而不獲其利<br>　於此菩薩所　　竟不聞正法<br>　身壞命終後　　必生三難天<br>　王及諸眷屬　　聞彼仙人說<br>　知其自憂歎　　恐怖悉以除<br>　生此奇特子　　我心得大安<br>　出家捨世榮　　修習仙人道<br>　遂不紹國位　　復令我不悅<br>　爾時彼仙人　　向王真實說<br>　必如王所慮　　當成正覺道<br>　於王眷屬中　　安慰眾心已<br>　自以己神力　　騰虛而遠逝<br>　爾時白淨王　　見子奇特相<br>　又聞阿私陀　　決定真實說<br>　於子心敬重　　珍護兼常念<br>　大赦於天下　　牢獄悉解脫<br>　世人生子法　　隨宜取捨事<br>　依諸經方論　　一切悉皆為<br>　生子滿十日　　安隱心已泰<br>　普祠諸天神　　廣施於有道<br>　沙門婆羅門　　咒願祈吉福<br>　嚫施諸群臣　　及國中貧乏<br>　村城婇女眾　　牛馬象財錢<br>　各隨彼所須　　一切皆給與<br>　卜擇選良時　　遷子還本宮<br>　二飯白淨牙　　七寶莊嚴輿<br>　雜色珠絞絡　　明焰極光澤<br>　夫人抱太子　　周匝禮天神<br>　然後昇寶輿　　婇女眾隨侍<br>　王與諸臣民　　一切俱導從<br>　猶如天帝釋　　諸天眾圍遶<br>　如摩醯首羅　　忽生六面子<br>　設種種眾具　　供給及請福<br>　今王生太子　　設眾具亦然<br>　毘沙門天王　　生那羅鳩婆<br>　一切諸天眾　　皆悉大歡喜<br>　王今生太子　　迦毘羅衛國<br>　一切諸人民　　歡喜亦如是　</p><p><b>　　<A NAME="n4"></A>佛所行讚處宮品第二</b><p class='lg'>　時白淨王家　　以生聖子故<br>　親族名子弟　　群臣悉忠良<br>　象馬寶車輿　　國財七寶器<br>　日日轉增勝　　隨應而集生<br>　無量諸伏藏　　自然從地出<br>　清淨雪山中　　兇狂群白象<br>　不呼自然至　　不御自調伏<br>　種種雜色馬　　形體極端嚴<br>　朱髦纖長尾　　超騰駿若飛<br>　又野之所生　　應時自然至<br>　純色調善牛　　肥壯形端正<br>　平步淳香乳　　應時悉雲集<br>　怨憎者心平　　中平益淳厚<br>　素篤增親密　　亂逆悉消除<br>　微風隨時雨　　雷霆不震裂<br>　種殖不待時　　收實倍豐積<br>　五穀鮮香美　　輕軟易消化<br>　諸有懷孕者　　身安體和適<br>　除受四聖種　　諸餘世間人<br>　資生各自如　　無有他求想<br>　無慢無慳嫉　　亦無恚害心<br>　一切諸士女　　玄同劫諸人<br>　天廟諸寺舍　　園林井泉池<br>　一切如天物　　應時自然生<br>　合境無飢餓　　刀兵疾疫息<br>　國中諸人民　　親族相愛敬<br>　法愛相娛樂　　不生染污欲<br>　以義求財物　　無有貪利心<br>　為法行惠施　　無求反報想<br>　脩習四梵行　　滅除恚害心<br>　過去摩[<a href='javascript:showpic("../fontimg/060797.gif")'>少/兔</a>]王　　生日光太子<br>　舉國蒙吉祥　　眾惡一時息<br>　今王生太子　　其德亦復爾<br>　以備眾德義　　名悉達羅他<br>　時摩耶夫人　　見其所生子<br>　端正如天童　　眾美悉備足<br>　過喜不自勝　　命終生天上<br>　大愛瞿曇彌　　見太子天童<br>　德貌世奇挺　　既生母命終<br>　愛育如其子　　子敬亦如母<br>　猶日月火光　　從微照漸廣<br>　太子長日新　　德貌亦復爾<br>　無價栴檀香　　閻浮檀名寶<br>　護身神仙藥　　瓔珞莊嚴身<br>　附庸諸鄰國　　聞王生太子<br>　奉獻諸珍異　　牛羊鹿馬車<br>　寶器莊嚴具　　助悅太子心<br>　雖有諸嚴飾　　嬰童玩好物<br>　太子性安重　　形少而心宿<br>　心栖高勝境　　不染於榮華<br>　修學諸術藝　　一聞超師匠<br>　父王見聰達　　深慮踰世表<br>　廣訪名豪族　　風教禮義門<br>　容姿端正女　　名耶輪陀羅<br>　應嫂太子妃　　誘導留其心<br>　太子志高遠　　德盛貌清明<br>　猶梵天長子　　舍那鳩摩羅<br>　賢妃美容貌　　窈窕淑妙姿<br>　瑰艷若天后　　同處日夜歡<br>　為立清淨宮　　宏麗極莊嚴<br>　高峙在虛空　　迢遰若秋雲<br>　溫涼四時適　　隨時擇善居<br>　妓女眾圍遶　　奏合天樂音<br>　勿鄰穢聲色<br>　令生厭世想　　如天犍撻婆<br>　自然寶宮殿　　樂女奏天音<br>　聲色耀心目　　菩薩處高宮<br>　音樂亦如是　　父王為太子<br>　靜居修純德　　仁慈正法化<br>　親賢遠惡友　　心不染恩愛<br>　於欲起毒想　　攝情撿諸根<br>　滅除輕躁意　　和顏善聽訟<br>　慈教厭眾心　　宣化諸外道<br>　斷諸謀逆術　　教學濟世方<br>　萬民得安樂　　如令我子安<br>　萬民亦如是　　事火奉諸神<br>　叉手飲月光　　琱籊N浴身<br>　法水澡其心　　祈福非存己<br>　唯子及萬民　　愛言非無義<br>　義言非不愛　　愛言非不實<br>　實言非不愛　　以有慚愧故<br>　不能如實說　　於愛不愛事<br>　不依貪恚想　　志存於寂默<br>　平正止諍訟　　不以祠天會<br>　勝於斷事福　　見彼多求眾<br>　豐施過其望　　心無戰爭想<br>　以德降怨敵　　調一而護七<br>　離七防制五　　得三覺了三<br>　知二捨於二　　求情得其罪<br>　應死垂仁恕　　不加麤惡言<br>　軟語而教敕　　務施以財物<br>　指授資生路　　受學神仙道<br>　滅除怨恚心　　名德普流聞<br>　世間永消亡　　主匠修明德<br>　率土皆承習　　如人心安靜<br>　四體諸根從<br>　時白淨太子　　賢妃耶輸陀<br>　年並漸長大　　孕生羅[<a href='javascript:showpic("../fontimg/023523.gif")'>目*侯</a>]羅<br>　白淨王自念　　太子已生子<br>　歷世相繼嗣　　正化無終極<br>　太子既生子　　愛子與我同<br>　不復慮出家　　但當力修善<br>　我今心大安　　無異生天樂<br>　猶若劫初時　　仙王所住道<br>　愛行清淨業　　祠祀不害生<br>　熾然修勝業　　王勝梵行勝<br>　宗族財寶勝　　勇健伎藝勝<br>　明顯照世間　　如日千光耀<br>　所以為王者　　將為顯其子<br>　顯子為宗族　　榮族以名聞<br>　名高得生天　　生天為樂已<br>　已樂智慧增　　悟道弘正法<br>　先勝名聞所　　受行眾妙道<br>　唯願令太子　　愛子不捨家<br>　一切諸國王　　生子年尚小<br>　不令王國土　　慮其心放逸<br>　縱情著世樂　　不能紹王種<br>　今王生太子　　隨心恣五欲<br>　唯願樂世榮　　不欲令學道<br>　過去菩薩王　　其道雖深固<br>　要習世榮樂　　生子繼宗嗣<br>　然後入山林　　修行寂默道　</p><p><b>　　<A NAME="n5"></A>佛所行讚厭患品第三</b><p class='lg'>　外有諸園林　　流泉清涼池<br>　眾雜華果樹　　行列垂玄蔭<br>　異類諸奇鳥　　奮飛戲其中<br>　水陸四種花　　炎色流妙香<br>　伎女因奏樂　　弦歌告太子<br>　太子聞音樂　　歎美彼園林<br>　內懷甚踊悅　　思樂出遊觀<br>　猶如繫狂象　　常慕閑曠野<br>　父王聞太子　　樂出彼園遊<br>　即敕諸群臣　　嚴飾備羽儀<br>　平治正王路　　并除諸醜穢<br>　老病形殘類　　羸劣貧窮苦<br>　無令少樂子　　見起厭惡心<br>　莊嚴悉備已　　啟請求拜辭<br>　王見太子至　　摩頭瞻顏色<br>　悲喜情交結　　口許而心留<br>　眾寶軒飾車　　結駟駿平流<br>　賢良善術藝　　年少美姿容<br>　妙淨鮮花服　　同車為執御<br>　街巷散眾華　　寶縵蔽路傍<br>　垣樹列道側　　寶器以莊嚴<br>　繒蓋諸幢幡　　繽紛隨風揚<br>　觀者挾長路　　側身目連光<br>　瞪矚而不瞬　　如並青蓮花<br>　臣民悉扈從　　如星隨宿王<br>　異口同聲歎　　稱慶世希有<br>　貴賤及貧富　　長幼及中年<br>　悉皆恭敬禮　　唯願令吉祥<br>　郭邑及田里　　聞太子當出<br>　尊卑不待辭　　寤寐不相告<br>　六畜不遑收　　錢財不及斂<br>　門戶不容閉　　奔馳走路傍<br>　樓閣堤塘樹　　窗牖衢巷間<br>　側身競容目　　瞪矚觀無厭<br>　高觀謂投地　　步者謂乘虛<br>　意專不自覺　　形神若雙飛<br>　虔虔恭形觀　　不生放逸心<br>　圓體傭支節　　色若蓮花敷<br>　今出處園林　　願成聖法仙<br>　太子見修塗　　莊嚴從人眾<br>　服乘鮮光澤　　欣然心歡悅<br>　國人瞻太子　　嚴儀勝羽從<br>　亦如諸天眾　　見天太子生<br>　時淨居天王　　忽然在道側<br>　變形衰老相　　勸生厭離心<br>　太子見老人　　驚怪問御者<br>　此是何等人　　頭白而背僂<br>　目冥身戰搖　　任杖而羸步<br>　為是身卒變　　為受性自爾<br>　御者心躊躇　　不敢以實答<br>　淨居加神力　　令其表真言<br>　色變氣虛微　　多憂少歡樂<br>　喜忘諸根羸　　是名衰老相<br>　此本為嬰兒　　長養於母乳<br>　及童子嬉遊　　端正恣五欲<br>　年逝形枯朽　　今為老所壞<br>　太子長歎息　　而問御者言<br>　但彼獨衰老　　吾等亦當然<br>　御者又答言　　尊亦有此分<br>　時移形自變　　必至無所疑<br>　少壯無不老　　舉世知而求<br>　菩薩久修習　　清淨智慧業<br>　廣殖諸德本　　願果華於今<br>　聞說衰老苦　　戰慄身毛豎<br>　雷霆霹靂聲　　群獸怖奔走<br>　菩薩亦如是　　震怖長噓息<br>　繫心於老苦　　頷頭而瞪矚<br>　念此衰老苦　　世人何愛樂<br>　老相之所壞　　觸類無所擇<br>　雖有壯色力　　無一不遷變<br>　目前見證相　　如何不厭離<br>　菩薩謂御者　　宜速迴車還<br>　念念衰老至　　園林何足歡<br>　受命即風馳　　飛輪旋本宮<br>　心存朽暮境　　如歸空[<a href='javascript:showpic("../fontimg/005344.gif")'>土*(蒙-卄)</a>]間<br>　觸事不留情　　所居無暫安<br>　王聞子不悅　　勸令重出遊<br>　即敕諸群臣　　莊嚴復勝前<br>　天復化病人　　守命在路傍<br>　身瘦而腹大　　呼吸長喘息<br>　手腳攣枯燥　　悲泣而呻吟<br>　太子問御者　　此復何等人<br>　對曰是病者　　四大俱錯亂<br>　羸劣無所堪　　轉側恃仰人<br>　太子聞所說　　即生哀愍心<br>　問唯此人病　　餘亦當復爾<br>　對曰此世間　　一切俱亦然<br>　有身必有患　　愚癡樂朝歡<br>　太子聞其說　　即生大恐怖<br>　身心悉戰動　　譬如揚波月<br>　處斯大苦器　　云何能自安<br>　嗚呼世間人　　愚惑癡闇障<br>　病賊至無期　　而生喜樂心<br>　於是迴車還　　愁憂念病苦<br>　如人被打害　　捲身待杖至<br>　靜息於閑宮　　專求反世樂<br>　王復聞子還　　敕問何因緣<br>　對曰見病人　　王怖猶失身<br>　深責治路者　　心結口不言<br>　復增伎女眾　　音樂倍勝前<br>　以此悅視聽　　樂俗不厭家<br>　晝夜進聲色　　其心未始歡<br>　王自出遊歷　　更求勝妙園<br>　簡擇諸婇女　　美艷極恣顏<br>　諂黠能奉事　　容媚能惑人<br>　增修王御道　　防制諸不淨<br>　并敕善御者　　瞻察擇路行<br>　時彼淨居天　　復化為死人<br>　四人共持輿　　現於菩薩前<br>　餘人悉不覺　　菩薩御者見<br>　問此何等輿　　幡花雜莊嚴<br>　從者悉憂慼　　散髮號哭隨<br>　天神教御者　　對曰為死人<br>　諸根壞命斷　　心散念識離<br>　神逝形乾燥　　挺直如枯木<br>　親戚諸朋友　　恩愛素纏綿<br>　今悉不喜見　　遠棄空[<a href='javascript:showpic("../fontimg/005344.gif")'>土*(蒙-卄)</a>]間<br>　太子聞死聲　　悲痛心交結<br>　問唯此人死　　天下亦俱然<br>　對曰普皆爾　　夫始必有終<br>　長幼及中年　　有身莫不壞<br>　太子心驚怛　　身垂車軾前<br>　息殆絕而嘆　　世人一何誤<br>　公見身磨滅　　猶尚放逸生<br>　心非枯木石　　曾不慮無常<br>　即敕迴車還　　非復遊戲時<br>　命絕死無期　　如何縱心遊<br>　御者奉王敕　　畏怖不敢旋<br>　正御疾驅馳　　徑往至彼園<br>　林流滿清淨　　嘉木悉敷榮<br>　靈禽雜奇獸　　飛走欣和鳴<br>　光耀悅耳目　　猶天難陀園　</p><p><b>　　<A NAME="n6"></A>佛所行讚離欲品第四</b><p class='lg'>　太子入園林　　眾女來奉迎<br>　並生希遇想　　競媚進幽誠<br>　各盡伎姿態　　供侍隨所宜<br>　或有執手足　　或遍摩其身<br>　或復對言笑　　或現憂慼容<br>　規以悅太子　　令生愛樂心<br>　眾女見太子　　光顏狀天身<br>　不假諸飾好　　素體踰莊嚴<br>　一切皆瞻仰　　謂月天子來<br>　種種設方便　　不動菩薩心<br>　更互相顧視　　抱愧寂無言<br>　有婆羅門子　　名曰優陀夷<br>　謂諸婇女言　　汝等悉端正<br>　聰明多技術　　色力亦不常<br>　兼解諸世間　　隱祕隨欲方<br>　容色世希有　　狀如王女形<br>　天見捨妃后　　神仙為之傾<br>　如何人王子　　不能感其情<br>　今此王太子　　持心雖堅固<br>　清淨德純備　　不勝女人力<br>　古昔孫陀利　　能壞大仙人<br>　令習於愛欲　　以足蹈其頂<br>　長苦行瞿曇　　亦為天后壞<br>　勝渠仙人子　　習欲隨沿流<br>　毘尸婆梵仙　　修道十千歲<br>　深著於天后　　一日頓破壞<br>　如彼諸美女　　力勝諸梵行<br>　況汝等技術　　不能感王子<br>　當更勤方便　　勿令絕王嗣<br>　女人性雖賤　　尊榮隨勝天<br>　何不盡其術　　令彼生染心<br>　爾時婇女眾　　慶聞優陀說<br>　增其踊悅心　　如鞭策良馬<br>　往到太子前　　各進種種術<br>　歌舞或言笑　　揚眉露白齒<br>　美目相眄睞　　輕衣現素身<br>　妖搖而徐步　　詐親漸習近<br>　情欲實其心　　兼奉大王旨<br>　慢形媟隱陋　　忘其慚愧情<br>　太子心堅固　　傲然不改容<br>　猶如大龍象　　群象眾園遶<br>　不能亂其心　　處眾若閑居<br>　猶如天帝釋　　諸天女圍繞<br>　太子在園林　　圍繞亦如是<br>　或為整衣服　　或為洗手足<br>　或以香塗身　　或以華嚴飾<br>　或為貫瓔珞　　或有扶抱身<br>　或為安枕席　　或傾身密語<br>　或世俗調戲　　或說眾欲事<br>　或作諸欲形　　規以動其心<br>　菩薩心清淨　　堅固難可轉<br>　聞諸婇女說　　不憂亦不喜<br>　倍生厭思惟　　嘆此為奇怪<br>　始知諸女人　　欲心盛如是<br>　不知少壯色　　俄頃老死壞<br>　哀哉此大惑　　愚癡覆其心<br>　當思老病死　　晝夜勤勗勵<br>　鋒刃臨其頸　　如何猶嬉笑<br>　見他老病死　　不知自觀察<br>　是則泥木人　　當有何心慮<br>　如空野雙樹　　華葉俱茂盛<br>　一已被斬伐　　第二不知怖<br>　此等諸人輩　　無心亦如是<br>　爾時優陀夷　　來至太子所<br>　見宴默禪思　　心無五欲想<br>　即白太子言　　大王先見敕<br>　為子作良友　　今當奉誠言<br>　朋友有三種　　能除不饒益<br>　成人饒益事　　遭難不遺棄<br>　我既名善友　　棄捨丈夫義<br>　言不盡所懷　　何名為三益<br>　今故說真言　　以表我丹誠<br>　年在於盛時　　容色得充備<br>　不重於女人　　斯非勝人體<br>　正使無實心　　宜應方便納<br>　當生軟下心　　隨順取其意<br>　愛欲增憍慢　　無過於女人<br>　且今心雖背　　法應方便隨<br>　順女心為樂　　順為莊嚴具<br>　若人離於順　　如樹無花果<br>　何故應隨順　　攝受其事故<br>　已得難得境　　勿起輕易想<br>　欲為最第一　　天猶不能忘<br>　帝釋尚私通　　瞿曇仙人妻<br>　阿伽陀仙人　　長夜脩苦行<br>　為以求天后　　而遂願不果<br>　婆羅墮仙人　　及與月天子<br>　婆羅舍仙人　　與迦賓闍羅<br>　如是比眾多　　悉為女人壞<br>　況今自境界　　而不能娛樂<br>　宿世殖德本　　得此妙眾具<br>　世間皆樂著　　而心反不珍<br>　爾時王太子　　聞友優陀夷<br>　甜辭利口辯　　善說世間相<br>　答言優陀夷　　感汝誠心說<br>　我今當語汝　　且復留心聽<br>　不薄妙境界　　亦知世人樂<br>　但見無常相　　故生患累心<br>　若此法常存　　無老病死苦<br>　我亦應受樂　　終無厭離心<br>　若令諸女色　　至竟無衰變<br>　愛欲雖為過　　猶可留人情<br>　人有老病死　　彼應自不樂<br>　何況於他人　　而生染著心<br>　非常五欲境　　自身俱亦然<br>　而生愛樂心　　此則同禽獸<br>　汝所引諸仙　　習著五欲者<br>　彼即可厭患　　習欲故磨滅<br>　又稱彼勝士　　樂著五欲境<br>　亦復同磨滅　　當知彼非勝<br>　若言假方便　　隨順習近者<br>　習則真染著　　何名為方便<br>　虛誑偽隨順　　是事我不為<br>　真實隨順者　　是則為非法<br>　此心難裁抑　　隨事即生著<br>　著則不見過　　如何方便隨<br>　處順而心乖　　此理我不見<br>　如是老病死　　大苦之積聚<br>　令我墜其中　　此非知識說<br>　嗚呼優陀夷　　真為大肝膽<br>　生老病死患　　此苦甚可畏<br>　眼見悉朽壞　　而猶樂追逐<br>　今我至儜劣　　其心亦狹小<br>　思惟老病死　　卒至不預期<br>　晝夜忘睡眠　　何由習五欲<br>　老病死熾然　　決定至無疑<br>　猶不知憂慼　　真為木石心<br>　太子為優陀　　種種巧方便<br>　說欲為深患　　不覺至日暮<br>　時諸婇女眾　　伎樂莊嚴具<br>　一切悉無用　　慚愧還入城<br>　太子見園林　　莊嚴悉休廢<br>　伎女盡還歸　　其處盡虛寂<br>　倍增非常想　　俛仰還本宮<br>　父王聞太子　　心絕於五欲<br>　極生大憂苦　　如利刺貫心<br>　即召諸群臣　　問欲設何方<br>　咸言非五欲　　所能留其心　</p><p><b>　　<A NAME="n7"></A>佛所行讚出城品第五</b><p class='lg'>　王復增種種　　勝妙五欲具<br>　晝夜以娛樂　　冀悅太子心<br>　太子深厭離　　了無愛樂情<br>　但思生死苦　　如被箭師子<br>　王使諸大臣　　貴族名子弟<br>　年少勝姿顏　　聰慧執禮儀<br>　晝夜同遊止　　以取太子心<br>　如是未幾時　　啟王復出遊<br>　服乘駿足馬　　眾寶具莊嚴<br>　與諸貴族子　　圍遶俱出城<br>　譬如四種華　　日照悉開敷<br>　太子耀神景　　羽從悉蒙光<br>　出城遊園林　　修路廣且平<br>　樹木花果茂　　心樂遂忘歸<br>　路傍見耕人　　墾壤殺諸虫<br>　其心生悲惻　　痛踰刺貫心<br>　又見彼農夫　　勤苦形枯悴<br>　蓬髮而流汗　　塵土坌其身<br>　耕牛亦疲困　　吐舌而急喘<br>　太子性慈悲　　極生憐愍心<br>　慨然興長歎　　降身委地坐<br>　觀察此眾苦　　思惟生滅法<br>　嗚呼諸世間　　愚癡莫能覺<br>　安慰諸人眾　　各令隨處坐<br>　自蔭閻浮樹　　端坐正思惟<br>　觀察諸生死　　起滅無常變<br>　心定安不動　　五欲廓雲消<br>　有覺亦有觀　　入初無漏禪<br>　離欲生喜樂　　正受三摩提<br>　世間甚辛苦　　老病死所壞<br>　終身受大苦　　而不自覺知<br>　厭他老病死　　此則為大患<br>　我今求勝法　　不應同世間<br>　自嬰老病死　　而反惡他人<br>　如是真實觀　　少壯色力壽<br>　新新不暫停　　終歸磨滅法<br>　不喜亦不憂　　不疑亦不亂<br>　不眠不著欲　　不壞不嫌彼<br>　寂靜離諸蓋　　慧光轉增明<br>　爾時淨居天　　化為比丘形<br>　來詣太子所　　太子敬起迎<br>　問言汝何人　　答言是沙門<br>　畏厭老病死　　出家求解脫<br>　眾生老病死　　變壞無暫停<br>　故我求常樂　　無滅亦無生<br>　怨親平等心　　不務於財色<br>　所安唯山林　　空寂無所營<br>　塵想既已息　　蕭條倚空閑<br>　精麤無所擇　　乞求以支身<br>　即於太子前　　輕舉騰虛逝<br>　太子心歡喜　　惟念過去佛<br>　建立此威儀　　遺像見於今<br>　端坐正思惟　　即得正法念<br>　當作何方便　　遂心長出家<br>　歛情抑諸根　　徐起還入城<br>　眷屬悉隨從　　謂止不遠逝<br>　內密興愍念　　方欲超世表<br>　形雖隨路歸　　心實留山林<br>　猶如繫狂象　　常念遊曠野<br>　太子時入城　　士女挾路迎<br>　老者願為子　　少願為夫妻<br>　或願為兄弟　　諸親內眷屬<br>　若當從所願　　諸集悕望斷<br>　太子心歡喜　　忽聞斷集聲<br>　若當從所願　　斯願要當成<br>　深思斷集樂　　增長涅槃心<br>　身如金山峰　　傭臂如象手<br>　其音若春雷　　紺眼譬牛王<br>　無盡法為心　　面如滿月光<br>　師子王遊步　　徐入於本宮<br>　猶如帝釋子　　心敬形亦恭<br>　往詣父王所　　稽首問和安<br>　并啟生死畏　　哀請求出家<br>　一切諸世間　　合會要別離<br>　是故願出家　　欲求真解脫<br>　父王聞出家　　心即大戰懼<br>　猶如大狂象　　動搖小樹枝<br>　前執太子手　　流淚而告言<br>　且止此所說　　未是依法時<br>　少壯心動搖　　行法多生過<br>　奇特五欲境　　心尚未厭離<br>　出家修苦行　　未能決定心<br>　空閑曠野中　　其心未寂滅<br>　汝心雖樂法　　未若我是時<br>　汝應領國事　　令我先出家<br>　棄父絕宗嗣　　此則為非法<br>　當息出家心　　受習世間法<br>　安樂善名聞　　然後可出家<br>　太子恭遜辭　　復啟於父王<br>　惟為保四事　　當息出家心<br>　保子命常存　　無病不衰老<br>　眾具不損減　　奉命停出家<br>　父王告太子　　汝勿說此言<br>　如此四事者　　誰能保令無<br>　汝求此四願　　正為人所笑<br>　且停出家心　　服習於五欲<br>　太子復啟王　　四願不可保<br>　應聽子出家　　願不為留難<br>　子在被燒舍　　如何不聽出<br>　分析為常理　　孰能不聽求<br>　脫當自磨滅　　不如以法離<br>　若不以法離　　死至孰能持<br>　父王知子心　　決定不可轉<br>　但當盡力留　　何須復多言<br>　更增諸婇女　　上妙五欲樂<br>　晝夜苦防衛　　要不令出家<br>　國中諸群臣　　來詣太子所<br>　廣引諸禮律　　勸令順王命<br>　太子見父王　　悲感泣流淚<br>　且還本宮中　　端坐默思惟<br>　宮中諸婇女　　親近圍遶侍<br>　伺候瞻顏色　　矚目不暫瞬<br>　猶若秋林鹿　　端視彼獵師<br>　太子正容貌　　猶若真金山<br>　伎女共瞻察　　聽教候音顏<br>　敬畏察其心　　猶彼林中鹿<br>　漸已至日暮<br>　太子處幽夜　　光明甚輝耀<br>　如日照須彌　　坐於七寶座<br>　薰以妙栴檀　　婇女眾圍遶<br>　奏犍撻婆音　　如毘沙門子<br>　眾妙天樂聲　　太子心所念<br>　第一遠離樂　　雖作眾妙音<br>　亦不在其懷　　時淨居天子<br>　知太子時至　　決定應出家<br>　忽然化來下　　厭諸伎女眾<br>　悉皆令睡眠　　容儀不歛攝<br>　委縱露醜形　　惛睡互低仰<br>　樂器亂縱橫　　傍倚或反側<br>　或復似投深　　纓絡如曳鎖<br>　衣裳絞縛身　　抱琴而偃地<br>　猶若受苦人　　黃綠衣流散<br>　如摧迦尼華　　縱體倚壁眠<br>　狀若懸角弓　　或手攀窗牖<br>　如似絞死尸　　頻呻長欠呿<br>　魘呼涕流涎　　蓬頭露醜形<br>　見若顛狂人　　華鬘垂覆面<br>　或以面掩地　　或舉身戰掉<br>　猶若獨搖鳥　　委身更相枕<br>　手足互相加　　或顰蹙皺眉<br>　或合眼開口　　種種身散亂<br>　狼籍猶橫屍　　時太子端坐<br>　觀察諸婇女　　先皆極端嚴<br>　言笑心諂黠　　妖豔巧姿媚<br>　而今悉醜穢　　女人性如是<br>　云何可親近　　沐浴假緣飾<br>　誑惑男子心　　我今已覺了<br>　決定出無疑　</p><p class='lg'>　爾時淨居天　　來下為開門<br>　太子時徐起　　出諸婇女間<br>　踟躕於內閣　　而告車匿言<br>　吾今心渴仰　　欲飲甘露泉<br>　被馬速牽來　　欲至不死鄉<br>　自知心決定　　堅固誓莊嚴<br>　婇女本端正　　今悉見醜形<br>　門戶先關閉　　今已悉自開<br>　觀此諸瑞相　　第一義之筌<br>　車匿內思惟　　應奉太子教<br>　脫令父王知　　復應深罪責<br>　諸天加神力　　不覺牽馬來<br>　平乘駿良馬　　眾寶鏤乘具<br>　高翠長髦尾　　局背短毛耳<br>　鹿腹鵝王頸　　額廣圓瓠鼻<br>　龍咽臗臆方　　具足驎驥相<br>　太子撫馬頸　　摩身而告言<br>　父王常乘汝　　臨敵輒勝怨<br>　吾今欲相依　　遠涉甘露津<br>　戰鬥多眾旅　　榮樂多伴遊<br>　商人求珍寶　　樂從者亦眾<br>　遭苦良友難　　求法必寡朋<br>　堪此二友者　　終獲於吉安<br>　吾今欲出遊　　為度苦眾生<br>　汝今欲自利　　兼濟諸群萌<br>　宜當竭其力　　長驅勿疲惓<br>　勸已徐跨馬　　理轡倏晨征<br>　人狀日殿流　　馬如白雲浮<br>　束身不奮迅　　屏氣不噴鳴<br>　四神來捧足　　潛密寂無聲<br>　重門固關鑰　　天神令自開<br>　敬重無過父　　愛深莫踰子<br>　內外諸眷屬　　恩愛亦纏綿<br>　遣情無遺念　　飄然超出城<br>　清淨蓮花目　　從淤泥中生<br>　顧瞻父王宮　　而說告離篇<br>　不度生老死　　永無遊此緣<br>　一切諸天眾　　虛空龍鬼神<br>　隨喜稱善哉　　唯此真諦言<br>　諸天龍神眾　　慶得難得心<br>　各以自力光　　引導助其明<br>　人馬心俱銳　　奔逝若流星<br>　東方猶未曉　　已進三由旬　</p><p class='juan'>
佛所行讚卷第一</p>
</body></html>
