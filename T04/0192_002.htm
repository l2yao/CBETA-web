<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
佛所行讚卷第二(亦云佛本行經)</p>
<p><span class='byline'>　　　　馬鳴菩薩造</span><br><p><span class='byline'>　　　　北涼天竺三藏曇無讖譯</span><br><p><b>　　<A NAME="n9"></A>車匿還品第六</b><p class='lg'>　須臾夜已過　　眾生眼光出<br>　顧見林樹間　　跋伽仙人處<br>　林流極清曠　　禽獸親附人<br>　太子見心喜　　形勞自然息<br>　此則為祥瑞　　必獲未曾利<br>　又見彼仙人　　是所應供養<br>　并自護其儀　　滅除高慢跡<br>　下馬手摩頭　　汝今已度我<br>　慈目視車匿　　猶清涼水洗<br>　駿足馳若飛　　汝常係馬後<br>　感汝深敬勤　　精勤無懈惓<br>　餘事不足計　　唯取汝真心<br>　心敬形堪勤　　此二今始見<br>　人有心至誠　　身力無所堪<br>　力堪心不至　　汝今二俱備<br>　捐棄世榮利　　進步隨我來<br>　何人不向利　　無利親戚離<br>　汝今空隨我　　不求現世報<br>　夫人生育子　　為以紹宗嗣<br>　所以奉敬王　　為以報恩養<br>　一切皆求利　　汝獨背利遊<br>　至言不煩多　　今當略告汝<br>　汝事我已畢　　今且乘馬還<br>　自我長夜來　　所求處今得<br>　即脫寶瓔珞　　以授於車匿<br>　具持是賜汝　　以慰汝憂悲<br>　寶冠頂摩尼　　光明照其身<br>　即脫置掌中　　如日曜須彌<br>　車匿持此珠　　還歸父王所<br>　持珠禮王足　　以表我虔心<br>　為我啟請王　　願捨愛戀情<br>　為脫生老死　　故入苦行林<br>　亦不求生天　　非無仰戀心<br>　亦不懷結恨　　唯欲捨憂悲<br>　長夜集恩愛　　要當有別離<br>　以有當離故　　故求解脫因<br>　若得解脫者　　永無離親期<br>　為斷憂出家　　勿為子生憂<br>　五欲為憂根　　應憂著欲者<br>　乃祖諸勝王　　堅固志不移<br>　今我襲餘財　　唯法捨非宜<br>　夫人命終時　　財產悉遺子<br>　子多貪俗利　　而我樂法財<br>　若言年少壯　　非是遊學時<br>　當知求正法　　無時非為時<br>　無常無定期　　死怨常隨伺<br>　是故我今日　　決定求法時<br>　如上諸所啟　　汝悉為我宣<br>　唯願今父王　　不復我顧戀<br>　若以形毀我　　令王割愛者<br>　汝慎勿惜言　　使王念不絕<br>　車匿奉教敕　　悲塞情惛迷<br>　合掌而胡跪　　還答太子言<br>　如敕具宣言　　恐更增憂悲<br>　憂悲增轉深　　如象溺深泥<br>　決定恩愛乖　　有心孰不哀<br>　金石尚摧碎　　何況溺哀情<br>　太子長深宮　　少樂身細軟<br>　投身刺棘林　　苦行安可堪<br>　初命我索馬　　下情甚不安<br>　天神見驅逼　　命我速莊嚴<br>　何意令太子　　決定捨深宮<br>　迦毘羅衛國　　合境生悲痛<br>　父王年已老　　念子愛亦深<br>　決定捨出家　　此則非所應<br>　邪見無父母　　此則無復論<br>　瞿曇彌長養　　乳哺形枯乾<br>　慈愛難可忘　　莫作背恩人<br>　嬰兒功德母　　勝族能奉事<br>　得勝而復棄　　此則非勝人<br>　耶輸陀勝子　　嗣國掌正法<br>　厥年尚幼少　　是亦不應捨<br>　已違捨父王　　及宗親眷屬<br>　勿復遺棄我　　要不離尊足<br>　我心懷湯火　　不堪獨還國<br>　今於空野中　　棄捐太子歸<br>　則同須曼提　　棄捨於羅摩<br>　今若獨還宮　　白王當何言<br>　合宮同見責　　復以何辭答<br>　太子向告我　　隨方便形毀<br>　牟尼功德所　　云何而虛說<br>　我深慚愧故　　舌亦不能言<br>　設使有所說　　天下誰復信<br>　若言月光熱　　世間有信者<br>　脫有信太子　　所行非法行<br>　太子心柔軟　　常慈悲一切<br>　深愛而棄捨　　此則違宿心<br>　願可思還宮　　以慰我愚誠<br>　太子聞車匿　　悲切苦諫言<br>　心安轉堅固　　而復告之曰<br>　汝今為我故　　而生別離苦<br>　當捨此悲念　　且自慰其心<br>　眾生各異趣　　乖離理自常<br>　縱令我今日　　不捨諸親族<br>　死至形神乖　　當復云何留<br>　慈母懷妊我　　深愛常抱苦<br>　生已即命終　　竟不蒙子養<br>　存亡各異路　　今為何處求<br>　曠野茂高樹　　眾鳥群聚栖<br>　暮集晨必散　　世間離亦然<br>　浮雲興高山　　四集盈虛空<br>　俄而復消散　　人理亦復然<br>　世間本自乖　　暫會恩愛纏<br>　如夢中聚散　　不應計我親<br>　譬如春生樹　　漸長柯葉茂<br>　秋霜遂零落　　同體尚分離<br>　況人暫合會　　親戚豈常俱<br>　汝且息憂苦　　順我教而歸<br>　歸意猶存我　　且歸後更還<br>　迦毘羅衛人　　聞我心決定<br>　顧遺念我者　　汝當宣我言<br>　越度生死海　　然後當來還<br>　情願若不果　　身滅山林間<br>　白馬聞太子　　發斯真實言<br>　屈膝而舐足　　長息淚流連<br>　輪掌網鞔手　　順摩白馬頂<br>　汝莫生憂悲　　我今懺謝汝<br>　良馬之勤勞　　其功今已畢<br>　惡道苦長息　　妙果現於今<br>　眾寶莊嚴劍　　車匿常執隨<br>　太子拔利劍　　如龍曜光明<br>　寶冠籠玄髮　　合剃置空中<br>　上昇凝虛境　　飄若鸞鳥翔<br>　忉利諸天下　　執髮還天宮<br>　常欲奉事足　　況今得頂髮<br>　盡心加供養　　至於正法盡<br>　太子時自念　　莊嚴具悉除<br>　唯有素繒衣　　猶非出家儀<br>　時淨居天子　　知太子心念<br>　化為獵師像　　持弓佩利箭<br>　身被袈裟衣　　徑至太子前<br>　太子念此衣　　染色清淨服<br>　仙人上標飾　　獵者非所應<br>　即呼獵師前　　軟語而告曰<br>　汝於此衣服　　貪愛似不深<br>　以我身上服　　與汝相貿易<br>　獵師白太子　　非不惜此衣<br>　用謀諸群鹿　　誘之令見趣<br>　苟是汝所須　　今當與交易<br>　獵者既貿衣　　還自復天身<br>　太子及車匿　　見生奇特想<br>　此必無事衣　　定非世人服<br>　內心大歡喜　　於衣倍增敬<br>　即與車匿別　　被著袈裟衣<br>　猶若青絳雲　　圍繞日月輪<br>　安詳而諦步　　入於仙人窟<br>　車匿自隨矚　　漸隱不復見<br>　太子捨父王　　眷屬及我身<br>　愛著袈裟衣　　入於苦行林<br>　舉首仰呼天　　迷悶而[<a href='javascript:showpic("../fontimg/037912.gif")'>跳-兆+辟</a>]地<br>　起抱白馬頸　　望絕隨路歸<br>　徘徊屢反顧　　形往心反馳<br>　或沈思失魂　　或俯仰垂身<br>　或倒而復起　　悲泣隨路還　</p><p><b>　　<A NAME="n10"></A>佛所行讚入苦行林品第七</b><p class='lg'>　太子遣車匿　　將入仙人處<br>　端嚴身光曜　　普照苦行林<br>　具足一切義　　隨義而之彼<br>　譬如師子王　　入于群獸中<br>　俗容悉已捨　　唯見道真形<br>　彼諸學仙士　　忽睹未曾見<br>　懍然心驚喜　　合掌端目矚<br>　男女隨執事　　即視不改儀<br>　如天觀帝釋　　瞪視目不瞬<br>　諸仙不移足　　瞪視亦復然<br>　任重手執作　　瞻敬不釋事<br>　如牛在轅軛　　形來而心依<br>　俱學神仙者　　咸說未曾見<br>　孔雀等眾鳥　　亂聲而翔鳴<br>　持鹿戒梵志　　隨鹿遊山林<br>　麤性鹿睒[<a href='javascript:showpic("../fontimg/023520.gif")'>目*昜</a>]　　見太子端視<br>　隨鹿諸梵志　　端視亦復然<br>　甘蔗燈重明　　猶如初日光<br>　能感群乳牛　　增出甜香乳<br>　彼諸梵志等　　驚喜傳相告<br>　為八婆藪天　　為二阿濕波<br>　為第六魔王　　為梵迦夷天<br>　為日月天子　　而來下此耶<br>　要是所應敬　　奔競來供養<br>　太子亦謙下　　敬辭以問訊<br>　菩薩遍觀察　　林中諸梵志<br>　種種修福業　　悉求生天樂<br>　問長宿梵志　　所行真實道<br>　今我初至此　　未知行何法<br>　隨事而請問　　願為我解說<br>　爾時彼二生　　具以諸苦行<br>　及與苦行果　　次第隨事答<br>　非聚落所出　　清淨水生物<br>　或食根莖葉　　或復食華果<br>　種種各異道　　服食亦不同<br>　或習於鳥生　　兩足鉗取食<br>　有隨鹿食草　　吸風蟒陀仙<br>　木石舂不食　　兩齒嚙為痕<br>　或乞食施人　　取殘而自食<br>　或常水沐頭　　或復奉事火<br>　水居習魚仙　　如是等種種<br>　梵志修苦行　　壽終得生天<br>　以因苦行故　　當得安樂果<br>　兩足尊賢士　　聞此諸苦行<br>　不見真實義　　內心不欣悅<br>　思惟哀念彼　　心口自相告<br>　哀哉大苦行　　唯求人天報<br>　輪迴向生死　　苦多而果少<br>　違親捨勝境　　決定求天樂<br>　雖免於小苦　　終為大苦縛<br>　自枯槁其形　　修行諸苦行<br>　而求於受生　　增長五欲因<br>　不觀生死故　　以苦而求苦<br>　一切眾生類　　心常畏於死<br>　精勤求受生　　生已會當死<br>　雖復畏於苦　　而長沒苦海<br>　此生極疲勞　　將生復不息<br>　任苦求現樂　　求生天亦勞<br>　求樂心下劣　　俱墮於非義<br>　方於極鄙劣　　精勤則為勝<br>　未若修智慧　　兩捨永無為<br>　苦身是法者　　安樂為非法<br>　行法而後樂　　因法果非法<br>　身所行起滅　　皆由心意力<br>　若離心意者　　此身如枯木<br>　是故當調心　　心調形自正<br>　食淨為福者　　禽獸貧窮子<br>　常食於果葉　　斯等應有福<br>　若言善心起　　苦行為福因<br>　彼諸安樂行　　何不善心起<br>　樂非善心起　　善亦非苦因<br>　若彼諸外道　　以水為淨者<br>　樂水居眾生　　惡業能常淨<br>　彼本功德仙　　所可住止處<br>　功德仙住故　　普世之所重<br>　應尊彼功德　　不應重其處<br>　如是廣說法　　遂至日云暮<br>　見有事火者　　或鑽或吹然<br>　或有酥油灑　　或舉聲咒願<br>　如是竟日夜　　觀察彼所行<br>　不見真實義　　則便欲捨去<br>　時彼諸梵志　　悉來請留住<br>　眷仰菩薩德　　無不勤勸請<br>　汝從非法處　　來至正法林<br>　而復欲棄捨　　是故勸請留<br>　諸長宿梵志　　蓬髮服草衣<br>　追隨菩薩後　　願請小留神<br>　菩薩見諸老　　隨逐身疲勞<br>　止住一樹下　　安慰遣令還<br>　梵志諸長幼　　圍繞合掌請<br>　汝忽來至此　　園林妙充滿<br>　而今棄捨去　　遂成丘曠野<br>　如人愛壽命　　不欲捨其身<br>　我等亦如是　　唯願小留住<br>　此處諸梵志　　王仙及天仙<br>　皆依於此處　　又鄰雪山側<br>　增長人苦行　　其處莫過此<br>　眾多諸學士　　由此路生天<br>　求福學仙者　　皆從此已北<br>　攝受於正法　　慧者不遊南<br>　若汝見我等　　懈怠不精進<br>　行諸不淨法　　而不樂住者<br>　我等悉應去　　汝可留止此<br>　此諸梵志等　　常求苦行伴<br>　汝為苦行長　　云何相棄捨<br>　若能止住此　　奉事如帝釋<br>　亦如天奉事　　毘梨訶缽低<br>　菩薩向梵志　　說己心所期<br>　我修正方便　　唯欲滅諸有<br>　汝等心質直　　行法亦寂默<br>　親念於來賓　　我心實愛樂<br>　美說感人懷　　聞者皆沐浴<br>　聞汝等所說　　增我樂法情<br>　汝等悉歸我　　以為法良朋<br>　而今棄捨汝　　其心甚悵然<br>　先違本親屬　　今與汝等乖<br>　合會別離苦　　其苦等無異<br>　非我心不樂　　亦不見他過<br>　但汝等苦行　　悉求生天樂<br>　我求滅三有　　形背而心乖<br>　汝等所行法　　自習先師業<br>　我為滅諸集　　以求無集法<br>　是故於此林　　永無久停理<br>　爾時諸梵志　　聞菩薩所說<br>　真實有義言　　辭辯理高勝<br>　其心大歡喜　　倍深加宗敬<br>　時有一梵志　　常臥塵土中<br>　縈髮衣樹皮　　黃眼脩高鼻<br>　而白菩薩言　　志固智慧明<br>　決定了生過　　善知離生安<br>　祠祀祈天神　　及種種苦行<br>　悉求生天樂　　未離貪欲境<br>　能與貪欲爭　　志求真解脫<br>　此則為丈夫　　決定正覺士<br>　斯處不足留　　當至頻陀山<br>　彼有大牟尼　　名曰阿羅藍<br>　唯彼得究竟　　第一增勝眼<br>　汝當往詣彼　　得聞真實道<br>　能使心悅者　　必當行其法<br>　我觀汝志樂　　恐亦非所安<br>　當復捨彼遊　　更求餘多聞<br>　隆鼻廣長目　　丹脣素利齒<br>　薄膚面光澤　　朱舌長軟薄<br>　如是眾妙相　　悉飲爾炎水<br>　當度不測深　　世間無有比<br>　耆舊諸仙人　　不得者當得<br>　菩薩領其言　　與諸仙人別<br>　彼諸仙人眾　　右繞各辭還　</p><p><b>　　<A NAME="n11"></A>佛所行讚合宮憂悲品第八</b><p class='lg'>　車匿牽馬還　　望絕心悲塞<br>　隨路號泣行　　不能自開割<br>　先與太子俱　　一宿之徑路<br>　今捨太子還　　生奪天蔭故<br>　徘徊心顧戀　　八日乃至城<br>　良馬素體駿　　奮迅有威相<br>　躑躅顧瞻仰　　不睹太子形<br>　流淚四體垂　　憔悴失光澤<br>　旋轉慟悲鳴　　日夜忘水草<br>　遺失救世主　　還歸迦毘羅<br>　國土悉廓然　　如入空聚落<br>　如日隱須彌　　舉世悉曛冥<br>　泉池不澄清　　華果不榮茂<br>　巷路諸士女　　憂慼失歡容<br>　車匿與白馬　　悵怏行不前<br>　問事不能答　　遲遲若尸行<br>　眾見車匿還　　不見釋王子<br>　舉聲大號泣　　如棄羅摩還<br>　有人來路傍　　傾身問車匿<br>　王子世所愛　　舉國人之命<br>　汝輒盜將去　　今為何所在<br>　車匿抑悲心　　而答眾人言<br>　我眷戀追逐　　不捨於王子<br>　王子捐棄我　　并捨俗威儀<br>　剃頭被法服　　遂入苦行林<br>　眾人聞出家　　驚起奇特想<br>　嗚咽而啼泣　　涕淚交流下<br>　各各相告語　　我等作何計<br>　眾人咸議言　　悉當追隨去<br>　如人命根壞　　身死形神離<br>　王子是我命　　失命我豈生<br>　此邑成丘林　　彼林城郭邑<br>　此城失威德　　如殺毘梨多<br>　城內諸士女　　虛傳王子還<br>　奔馳出路上　　唯見馬空歸<br>　莫知其存亡　　悲泣種種聲<br>　車匿步牽馬　　歔欷垂淚還<br>　失太子憂悲　　加增怖懼心<br>　如戰士破敵　　執怨送王前<br>　入門淚雨下　　滿目無所見<br>　仰天大啼哭　　白馬亦悲鳴<br>　宮中雜鳥獸　　內廄諸群馬<br>　聞白馬悲鳴　　長鳴而應之<br>　謂呼太子還　　不見而絕聲<br>　後宮諸婇女　　聞馬鳥獸鳴<br>　亂髮面萎黃　　形瘦脣口乾<br>　弊衣不浣濯　　垢穢不浴身<br>　悉捨莊嚴具　　毀悴不鮮明<br>　舉體無光耀　　猶如細小星<br>　衣裳壞[<a href='javascript:showpic("../fontimg/028009.gif")'>糸*監</a>]縷　　狀如被賊形<br>　見車匿白馬　　涕泣絕望歸<br>　感結而號咷　　猶如新喪親<br>　狂亂而搔擾　　如牛失其道<br>　大愛瞿曇彌　　聞太子不還<br>　竦身自投地　　四體悉傷壞<br>　猶如狂風摧　　金色芭蕉樹<br>　又聞子出家　　長歎增悲感<br>　右旋細軟髮　　一孔一髮生<br>　黑淨鮮光澤　　平住而灑地<br>　何意合天冠　　剃著草土中<br>　傭臂師子步　　脩廣牛王目<br>　身光黃金炎　　方臆梵音聲<br>　持是上妙相　　入於苦行林<br>　世間何薄福　　失斯聖地主<br>　妙網柔軟足　　清淨蓮花色<br>　土石刺棘林　　云何而可蹈<br>　生長於深宮　　溫衣細軟服<br>　沐浴以香湯　　末香以塗身<br>　今則置風露　　寒暑安可堪<br>　華族大丈夫　　標挺勝多聞<br>　德備名稱高　　常施無所求<br>　云何忽一朝　　乞食以活身<br>　清淨寶床臥　　奏樂以覺惛<br>　豈能山樹間　　草土以籍身<br>　念子心悲痛　　悶絕而躄地<br>　侍人扶令起　　為拭其目淚<br>　其餘諸夫人　　憂苦四體垂<br>　內感心慘結　　不動如畫人<br>　時耶輸陀羅　　深責車匿言<br>　生亡我所欽　　今為在何所<br>　人馬三共行　　今唯二來歸<br>　我心極惶怖　　戰慄不自安<br>　終是不正人　　不昵非善友<br>　不吉縱強暴　　應笑用啼為<br>　將去而啼還　　反覆不相應<br>　愛念自在伴　　隨欲恣心作<br>　故使聖王子　　一去不復歸<br>　汝今應大喜　　作惡已果成<br>　寧近智慧怨　　不習愚癡友<br>　假名為良朋　　內實懷怨結<br>　今此勝王家　　一旦悉破壞<br>　此諸貴夫人　　憂悴毀形好<br>　涕泣氣息絕　　雨淚橫流下<br>　夫主尚在世　　依止如雪山<br>　安意如大地　　憂悲殆至死<br>　況此窗牖中　　悲泣長叫者<br>　生亡其所天　　是苦何可堪<br>　告馬汝無義　　奪人心所重<br>　猶如闇冥中　　怨賊劫珍寶<br>　乘汝戰鬥時　　刀刃鋒利箭<br>　一切悉能堪　　今有何不忍<br>　一族之殊勝　　強奪我心去<br>　汝是弊惡蟲　　造諸不正業<br>　今日大嗚呼　　聲滿於王宮<br>　先劫我所念　　爾時何以啞<br>　若爾時有聲　　舉宮悉應覺<br>　爾時若覺者　　不生今苦惱<br>　車匿聞苦言　　飲氣而息結<br>　收淚合掌答　　願聽我自陳<br>　莫嫌責白馬　　亦莫恚於我<br>　我等悉無過　　天神之所為<br>　我極畏王法　　天神所驅逼<br>　速牽馬與之　　俱去疾如飛<br>　厭氣令無聲　　足亦不觸地<br>　城門自然開　　虛空自然明<br>　斯皆天神力　　豈是我所為<br>　耶輸陀聞說　　心生奇特想<br>　天神之所為　　非是斯等咎<br>　嫌責心消除　　熾然大苦息<br>　[<a href='javascript:showpic("../fontimg/037912.gif")'>跳-兆+辟</a>]地稱怨歎　　雙輸鳥分乖<br>　我今失依怙　　同法行生離<br>　樂法捨同行　　何處更求法<br>　古昔諸先勝　　大快見王等<br>　斯皆夫妻俱　　學道遊林野<br>　而今捨於我　　為求何等法<br>　梵志祠祀典　　夫妻必同行<br>　同行法為因　　終則同受報<br>　汝何獨法慳　　棄我而隻遊<br>　或見我嫉惡　　更求無嫉者<br>　或當嫌薄我　　更求淨天女<br>　為何勝德色　　修習於苦行<br>　以我薄命故　　夫妻生別離<br>　羅[<a href='javascript:showpic("../fontimg/023523.gif")'>目*侯</a>]羅何故　　不蒙於膝下<br>　嗚呼不吉士　　貌柔而心剛<br>　勝族盛光榮　　怨憎猶宗仰<br>　又子生未孩　　而能永棄捨<br>　我亦無心腸　　夫棄遊山林<br>　不能自泯沒　　此則木石人<br>　言已心迷亂　　或哭或狂言<br>　或瞪視沈思　　哽咽不自勝<br>　惙惙氣殆盡　　臥於塵土中<br>　諸餘婇女眾　　見生悲痛心<br>　猶如盛蓮花　　風雹摧令萎<br>　父王失太子　　晝夜心悲戀<br>　齋戒求天神　　願令子速還<br>　發願祈請已　　出於天祠門<br>　聞諸啼哭聲　　驚怖心迷亂<br>　如天大雷震　　群象亂奔馳<br>　見車匿白馬　　廣問知出家<br>　舉身投於地　　如崩帝釋幢<br>　諸臣徐扶起　　以法勸令安<br>　久而心小醒　　而告白馬言<br>　我數乘汝戰　　每念汝有功<br>　今者憎惡汝　　倍於愛念時<br>　所念功德子　　汝輒運令去<br>　擲著山林中　　猶自空來歸<br>　汝速持我往　　不爾往將還<br>　不為此二者　　我命將不存<br>　更無餘方治　　唯待子為藥<br>　如珊闍梵志　　為子死殺身<br>　我失行法子　　自殺令無身<br>　魔[<a href='javascript:showpic("../fontimg/060797.gif")'>少/兔</a>]眾生主　　亦當為子憂<br>　況復我常人　　失子能自安<br>　古昔阿闍王　　愛子遊山林<br>　感思而命終　　即時得生天<br>　吾今不能死　　長夜住憂苦<br>　合宮念吾子　　虛渴如餓鬼<br>　如人渴探水　　欲飲而奪之<br>　守渴而命終　　必生餓鬼趣<br>　今我至虛渴　　得子水復失<br>　及我未命終　　速語我子處<br>　勿令我渴死　　墮於餓鬼中<br>　我素志力強　　難動如大地<br>　失子心躁亂　　如昔十車王<br>　王師多聞士　　大臣智聰達<br>　二人勸諫王　　不緩亦不切<br>　願自寬情念　　勿以憂自傷<br>　古昔諸勝王　　棄國如散花<br>　子今行學道　　何足苦憂悲<br>　當憶阿私記　　理數自應然<br>　天樂轉輪聖　　蕭然不累清<br>　豈曰世界王　　能移金王心<br>　今當使我等　　推求到其所<br>　方便苦諫諍　　以表我丹誠<br>　要望降其志　　以慰王憂悲<br>　王喜即答言　　唯汝等速行<br>　如舍君陀鳥　　為子空中旋<br>　我今念太子　　便悁心亦然<br>　二人既受命　　王與諸眷屬<br>　其心小清涼　　氣宣餐飲通　</p><p><b>　　<A NAME="n12"></A>佛所行讚推求太子品第九</b><p class='lg'>　王正以憂悲　　感切師大臣<br>　如鞭策良馬　　馳駛若迅流<br>　身疲不辭勞　　逕詣苦行林<br>　捨俗五儀飾　　善攝諸情根<br>　入梵志精廬　　敬禮彼諸仙<br>　諸仙請就座　　說法安慰之<br>　即白仙人言　　意有所諮問<br>　淨稱淨飲王　　甘蔗名勝胄<br>　我等為師臣　　法教典要事<br>　王如天帝釋　　子如闍延多<br>　為度老病死　　出家或投此<br>　我等為彼來　　惟尊應當知<br>　答言有此人　　長臂大人相<br>　擇我等所行　　隨順生死法<br>　往詣阿羅藍　　以求勝解脫<br>　既得定實已　　遵崇王速命<br>　不敢計疲勞　　尋路而馳進<br>　見太子處林　　悉捨俗儀飾<br>　真體猶光耀　　如日出烏雲<br>　國奉天神師　　執正法大臣<br>　捨除俗威儀　　下乘而步進<br>　猶王婆摩疊　　仙人婆私吒<br>　往詣山林中　　見王子羅摩<br>　各隨其本儀　　恭敬禮問訊<br>　猶如儵迦羅　　及與央耆羅<br>　盡心加恭敬　　奉事天帝釋<br>　王子亦隨敬　　王師及大臣<br>　如帝釋安慰　　儵迦央耆羅<br>　即命彼二人　　坐於王子前<br>　如富那婆藪　　兩星侍月傍<br>　王師及大臣　　啟請於王子<br>　如毘利波低　　語彼闍延多<br>　父王念太子　　如利刺貫心<br>　荒迷發狂亂　　臥於塵土中<br>　日夜增悲思　　流淚常如雨<br>　敕我有所命　　唯願留心聽<br>　知汝樂法情　　決定無所疑<br>　非時入林藪　　悲戀嬈我心<br>　汝若念法者　　應當哀愍我<br>　望寬遠遊情　　以慰我懸心<br>　勿令憂悲水　　崩壞我心岸<br>　如雲水草山　　風日火雹災<br>　憂悲為四患　　飄乾燒壞心<br>　且還食土邑　　時至更遊仙<br>　不顧於親戚　　父母亦棄捐<br>　此豈名慈悲　　覆護一切耶<br>　法不必山林　　在家亦脩閑<br>　覺悟勤方便　　是則名出家<br>　剃髮服染衣　　自放山藪間<br>　此則懷畏怖　　何足名學仙<br>　願得一抱汝　　以水雨其頂<br>　冠汝以天冠　　置於傘蓋下<br>　矚目一觀汝　　然後我出家<br>　頭留摩先王　　阿[<a href='javascript:showpic("../fontimg/060797.gif")'>少/兔</a>]闍阿涉<br>　跋闍羅婆休　　毘跋羅安提<br>　毘提訶闍那　　那羅濕波羅<br>　如是等諸王　　悉皆著天冠<br>　瓔珞以嚴容　　手足貫珠環<br>　婇女眾娛樂　　不違解脫因<br>　汝今可還家　　崇習於二事<br>　心修增上法　　為地增上主<br>　垂淚約敕我　　令宣如是言<br>　既有此敕旨　　汝應奉教還<br>　父王因汝故　　沒溺憂悲海<br>　無救無所依　　無由自開釋<br>　汝當為船師　　渡著安隱處<br>　毘林摩王子　　二羅彌跋祇<br>　聞父敕恭命　　汝今亦應然<br>　慈母鞠養恩　　盡壽報罔極<br>　如牛失其犢　　悲呼忘眠食<br>　汝今應速還　　以救我生命<br>　孤鳥離群哀　　龍象獨遊苦<br>　憑依者失蔭　　當思為救護<br>　一子孩幼孤　　遭苦莫知告<br>　勉彼煢煢苦　　如人救月蝕<br>　舉國諸士女　　別離苦熾然<br>　歎息煙衝天　　熏慧眼令闇<br>　唯求見汝水　　滅火目開明<br>　菩薩聞父王　　切教苦備至<br>　端坐正思惟　　隨宜遜順答<br>　我亦知父王　　慈念心過厚<br>　畏生老病死　　故違罔極恩<br>　誰不重所生　　以終別離故<br>　正使生相守　　死至莫能留<br>　是故知所重　　長辭而出家<br>　聞父王憂悲　　增戀切我心<br>　但如夢暫會　　倏忽歸無常<br>　汝當決定知　　眾生性不同<br>　憂苦之所生　　不必子與親<br>　所以生離苦　　皆從癡惑生<br>　如人隨路行　　中道暫相逢<br>　須臾各分析　　乖理本自然<br>　合會暫成親　　隨緣理自分<br>　深達親假合　　不應生憂悲<br>　此世違親愛　　他世更求親<br>　暫親復乖離　　處處無非親<br>　常合而常散　　散散何足哀<br>　處胎漸漸變　　分分死更生<br>　一切時有死　　山林何非時<br>　侍時受五欲　　求財時亦然<br>　一切時死故　　除死法無時<br>　欲使我為王　　慈愛法難違<br>　如病服非藥　　是故我不堪<br>　高位愚癡處　　放逸隨愛憎<br>　終身常畏怖　　思慮形神疲<br>　順眾心違法　　智者所不為<br>　七寶妙宮殿　　於中盛火然<br>　天廚百味飯　　於中有雜毒<br>　蓮華清涼池　　於中多毒蟲<br>　位高為災宅　　慧者所不居<br>　古昔先勝王　　見居國多愆<br>　楚毒加眾生　　厭患而出家<br>　故知王正苦　　不如行法安<br>　寧處於山林　　食草同禽獸<br>　不堪處深宮　　黑蛇同其穴<br>　捨王位五欲　　任苦遊山林<br>　此則為隨順　　樂法漸增明<br>　今棄閑靜林　　還家受五欲<br>　日夜苦法增　　此則非所應<br>　名族大丈夫　　樂法而出家<br>　永背名稱族　　建大丈夫志<br>　毀形被法服　　樂法遊山林<br>　今復棄法服　　有違慚愧心<br>　天王尚不可　　況歸人勝宅<br>　已吐貪恚癡　　而復還服食<br>　如人反食吐　　此苦安可堪<br>　如世舍被燒　　方便馳走出<br>　須臾還復入　　此豈為黠夫<br>　見生老死過　　厭患而出家<br>　今當還復入　　愚癡與彼同<br>　處宮修解脫　　則無有是處<br>　解脫寂靜生　　王者如楚罰<br>　寂靜廢王威　　王正解脫乖<br>　動靜猶水火　　二理何得俱<br>　決定修解脫　　亦不居王位<br>　若言居王位　　兼修解脫者<br>　此則非決定　　決定解亦然<br>　既非決定心　　或出還復入<br>　我今已決定　　斷親屬鉤餌<br>　正方便出家　　云何還復入<br>　大臣內思惟　　太子大丈夫<br>　深識德隨順　　所說有因緣<br>　而告太子言　　如王子所說<br>　求法法應爾　　但今非是時<br>　父王衰暮年　　念子增憂悲<br>　雖曰樂解脫　　反更為非法<br>　雖樂出無慧　　不思深細理<br>　不見因求果　　徒捨現法歡<br>　有言有後世　　又復有言無<br>　有無既不判　　何為捨現樂<br>　若當有後世　　應任其所得<br>　若言後世無　　無即為解脫<br>　有言有後世　　不說解脫因<br>　如地堅火暖　　水濕風飄動<br>　後世亦復然　　此則性自爾<br>　有說淨不淨　　各從自性起<br>　言可方便移　　此則愚癡說<br>　諸根行境界　　自性皆決定<br>　愛念與不念　　自性定亦然<br>　老病死等苦　　誰方便使然<br>　謂水能滅火　　火令水煎消<br>　自性增相壞　　性和成眾生<br>　如人處胎中　　手足諸體分<br>　神識自然成　　誰有為之者<br>　蕀刺誰令利　　此則性自然<br>　及種種禽獸　　無欲使爾者<br>　諸有生天者　　自在天所為<br>　及餘造化者　　無自力方便<br>　若有所由生　　彼亦能令滅<br>　何須自方便　　而求於解脫<br>　有言我令生　　亦復我令滅<br>　有言無由生　　要方便而滅<br>　如人生育子　　不負於祖宗<br>　學仙人遺典　　奉天大祠祀<br>　此三無所負　　則名為解脫<br>　古今之所傳　　此三求解脫<br>　若以餘方便　　徒勞而無實<br>　汝欲求解脫　　唯習上方便<br>　父王憂悲息　　解脫道得申<br>　捨家遊山林　　還歸亦非過<br>　昔奄婆梨王　　久處苦行林<br>　捨徒眾眷屬　　還家居王位<br>　國王子羅摩　　去國處山林<br>　聞國風俗離　　還歸維正化<br>　娑樓婆國王　　名曰頭樓摩<br>　父子遊山林　　終亦俱還國<br>　婆私晝牟尼　　及與安低疊<br>　山林修梵行　　父亦歸本國<br>　如是等先勝　　正法善名稱<br>　悉還王領國　　如燈照世間<br>　是故捨山林　　正法化非過<br>　太子聞大臣　　愛語饒益說<br>　以常理不亂　　無礙而庠序<br>　固志安隱說　　而答於大臣<br>　有無等猶豫　　二心疑惑增<br>　而作有無說　　我不決定取<br>　淨智修苦行　　決定我自知<br>　世間猶豫論　　展轉相傳習<br>　無有真實義　　此則我不安<br>　明人別真偽　　信豈由他生<br>　猶如生盲人　　以盲人為導<br>　於夜大闇中　　當復何所從<br>　於淨不淨法　　世間生疑惑<br>　設不見真實　　應行清淨道<br>　寧苦行淨法　　非樂行不淨<br>　觀彼相承說　　無一決定相<br>　真言虛心受　　永離諸過患<br>　語過虛偽說　　智者所不言<br>　如說羅摩等　　捨家修梵行<br>　終歸還本國　　服習五欲者<br>　此等為陋行　　智者所不依<br>　我今當為汝　　略說其要義<br>　日月墜於地　　須彌雪山轉<br>　我身終不易　　退入於非處<br>　寧身投盛火　　不以義不畢<br>　還歸於本國　　入於五欲火<br>　表斯要誓已　　除起而長辭<br>　太子辯鋒炎　　猶如盛日光<br>　王師及大臣　　言論莫能勝<br>　相謂計已盡　　唯當辭退還<br>　深敬嘆太子　　不敢強逼留<br>　敬奉王命故　　不敢速疾還<br>　徘徊於中路　　行邁顧遲遲<br>　選擇黠慧人　　審諦機悟士<br>　隱身密伺候　　然後捨而還　</p><p class='juan'>
佛所行讚卷第二</p>
</body></html>
