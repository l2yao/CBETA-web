<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
佛所行讚卷第三(亦云佛本行經)</p>
<p><span class='byline'>　　　　馬鳴菩薩造</span><br><p><span class='byline'>　　　　北涼天竺三藏曇無讖譯</span><br><p><b>　　<A NAME="n14"></A>瓶沙王詣太子品第十</b><p class='lg'>　太子辭王師　　及正法大臣<br>　冒浪濟琲e　　路由靈鷲巖<br>　藏根於五山　　特秀峙中亭<br>　林木花果茂　　流泉溫涼分<br>　入彼五山城　　寂靜猶昇天<br>　國人見太子　　容德深且明<br>　少年身光澤　　無比丈夫形<br>　悉起奇特想　　如見自在幢<br>　橫行為止足　　隨後者速馳<br>　先進悉迴顧　　瞻目視無厭<br>　四體諸相好　　隨見目不移<br>　恭敬來奉迎　　合掌禮問訊<br>　咸皆大歡喜　　隨宜而供養<br>　瞻仰尊勝顏　　俯愧種種形<br>　政素輕躁儀　　寂默加肅敬<br>　結恨心永解　　慈和情頓增<br>　士女公私業　　一時悉休廢<br>　敬形宗其德　　隨觀盡忘歸<br>　眉間白毫相　　脩廣紺青目<br>　舉體金光曜　　清淨網縵手<br>　雖為出家形　　有應聖王相<br>　王舍城士女　　長幼悉不安<br>　此人尚出家　　我等何俗歡<br>　爾時瓶沙王　　處於高觀上<br>　見彼諸士女　　惶惶異常儀<br>　敕召一外人　　備問何因緣<br>　恭跪王樓下　　具白所見聞<br>　昔聞釋氏種　　殊特殊勝子<br>　神慧超世表　　應王領八方<br>　今出家在此　　眾人悉奉迎<br>　王聞心驚喜　　形留神已馳<br>　敕使者速還　　伺候進趣宜<br>　奉教密隨從　　瞻察所施為<br>　澄靜端目視　　庠步顯真儀<br>　入里行乞食　　為諸乞士光<br>　歛形心不亂　　好惡靡不安<br>　精麤隨所得　　持缽歸閑林<br>　食訖漱清流　　樂靜安白山<br>　青林別高崖　　丹華殖其間<br>　孔雀等眾鳥　　翻飛而亂鳴<br>　法服助鮮明　　如日照扶桑<br>　使見安住彼　　次第具上聞<br>　王聞心馳敬　　即敕嚴駕行<br>　天冠佩花服　　師子王遊步<br>　簡擇諸宿重　　安靜審諦士<br>　導從百千眾　　雲騰昇白山<br>　見菩薩嚴儀　　寂靜諸情根<br>　端坐山巖室　　如月麗青天<br>　妙色淨端嚴　　猶若法化身<br>　虔心肅然發　　恭步漸親近<br>　猶如天帝釋　　詣摩醯首羅<br>　歛容執禮儀　　敬問彼和安<br>　菩薩詳而動　　隨順反相酬<br>　時王勞問畢　　端坐清淨石<br>　瞪矚瞻神儀　　顏和情交悅<br>　伏聞名高族　　盛德相承襲<br>　欽情久蘊積　　今欲決所疑<br>　日光之元宗　　祚隆已萬世<br>　令德紹遺嗣　　弘廣萃於今<br>　賢明年幼少　　何故而出家<br>　超世聖王子　　乞食不存榮<br>　妙體應塗香　　何故服袈裟<br>　手宜握天下　　反以受薄餐<br>　若不代父王　　受禪享其土<br>　吾今分半國　　庶望少留情<br>　既免逼親嫌　　時過隨所從<br>　當體我誠言　　貪德為良鄰<br>　或恃名勝族　　才德容貌兼<br>　不欲降高節　　屈下受人恩<br>　當給勇健士　　器仗隨軍資<br>　自力廣收羅　　天下孰不推<br>　明人知時取　　法財五欲增<br>　若不獲三利　　終始徒勞勤<br>　崇法捨財色　　財為一分人<br>　富財捨法欲　　此則保財資<br>　貧窶而忘法　　五欲孰能歡<br>　是故三事俱　　德流而道宣<br>　法財五欲備　　名世大丈夫<br>　無令圓相身　　徒勞而無功<br>　曼陀轉輪王　　王領四天下<br>　帝釋分半坐　　力不能王天<br>　今汝傭長臂　　足攬人天境<br>　我不恃王力　　而欲強相留<br>　見汝改形好　　愛著出家衣<br>　既以敬其德　　矜苦惜其人<br>　今見行乞求　　我願奉其土<br>　少壯受五欲　　中年習用財<br>　年耆諸根熟　　是乃順法時<br>　壯年守法財　　必為欲所壞<br>　老則氣虛微　　隨順求寂默<br>　耆年愧財欲　　行法舉世宗<br>　壯年心輕躁　　馳騁五欲境<br>　疇侶契纏綿　　情交相感深<br>　年宿寡綢繆　　順法者所宗<br>　五欲悉休廢　　增長樂法心<br>　具崇王者法　　大會奉天神<br>　當乘神龍背　　受樂上昇天<br>　先勝諸聖王　　嚴身寶瓔珞<br>　祠祀設大會　　終歸受天福<br>　如是瓶沙王　　種種方便說<br>　太子志堅固　　不動如須彌　</p><p><b>　　<A NAME="n15"></A>佛所行讚答瓶沙王品第十一</b><p class='lg'>　瓶沙王隨順　　安慰勸請已<br>　太子敬答謝　　深感於來言<br>　善得世間宜　　所說不乖理<br>　訶梨名族胄　　為人善知識<br>　義懷心虛盡　　法應如是說<br>　世間說凡品　　不能處仁義<br>　薄德遇近情　　豈達名勝事<br>　承習先勝宗　　崇禮修敬讓<br>　能於苦難中　　周濟不相棄<br>　是則為世間　　真善知識相<br>　善友財通濟　　是名牢固藏<br>　守惜封己利　　是必速亡失<br>　國財非常寶　　惠施為福業<br>　兼施善知識　　雖散後無悔<br>　既知汝厚懷　　不為違逆論<br>　且今以所見　　率心而相告<br>　畏生老病死　　欲求真解脫<br>　捨親離恩愛　　豈還習五欲<br>　不畏盛毒蛇　　凍電猛盛火<br>　唯畏五欲境　　流轉勞我心<br>　五欲非常賊　　劫人善珍寶<br>　詐偽虛非實　　猶若幻化人<br>　暫思令人惑　　況常處其中<br>　五欲為大礙　　永障寂滅法<br>　天樂尚不可　　況處人間欲<br>　五欲生渴愛　　終無滿足時<br>　猶盛風猛火　　投薪亦無足<br>　世間諸非義　　莫過五欲境<br>　眾生愚貪故　　樂著而不覺<br>　智者畏五欲　　不墮於非義<br>　王領四海內　　猶外更希求<br>　愛欲如大海　　終無止足時<br>　曼陀轉輪王　　普天雨黃金<br>　王領四天下　　復希忉利天<br>　帝釋分半座　　欲圖致命終<br>　農沙修苦行　　王三十三天<br>　縱欲心高慢　　仙人挽步車<br>　緣斯放逸行　　即墮蟒蛇中<br>　罣羅轉輪王　　遊於忉利天<br>　取天女為后　　賦歛仙人金<br>　仙人忿如咒　　國滅而命終<br>　波羅大帝釋　　大帝釋農沙<br>　農沙歸帝釋　　天主豈有常<br>　國土非堅固　　唯大力所居<br>　被服於草衣　　食果飲流泉<br>　長髮如垂地　　寂默無所求<br>　如是修苦行　　終為欲所壞<br>　當知五欲境　　行道者怨家<br>　千臂大力王　　勇健難為敵<br>　羅摩仙人殺　　亦由貪欲故<br>　況我剎利種　　不為欲所牽<br>　少味境界欲　　子息長彌增<br>　慧者之所惡　　欲毒誰服食<br>　種種苦求利　　悉為貪所使<br>　若無貪欲者　　勤苦則不生<br>　慧者見苦過　　滅除於貪欲<br>　世間謂為善　　即皆是惡法<br>　眾生所貪樂　　生諸放逸故<br>　放逸反自傷　　死當墮惡趣<br>　勤方便所得　　而方便所護<br>　不勤自亡失　　非方便能留<br>　猶若假借物　　智者不貪著<br>　貪欲勤苦求　　得以增愛著<br>　非常離散時　　益復增苦惱<br>　執炬還自燒　　智者所不著<br>　愚癡卑賤人　　慳貪毒燒心<br>　終身長受苦　　未曾得安樂<br>　貪恚如蛇毒　　智者何由近<br>　勤苦嚙枯骨　　無味不充飽<br>　徒自困牙齒　　智者所不嘗<br>　王賊水火分　　惡子等共財<br>　亦如臭[<a href='javascript:showpic("../fontimg/003165.gif")'>暇-日</a>]肉　　一聚群鳥爭<br>　貪財亦如是　　智者所不欣<br>　有財所集處　　多起於怨憎<br>　晝夜自守衛　　如人畏重怨<br>　東市殺標下　　人情所憎惡<br>　貪恚癡長標　　智者常遠離<br>　入山林河海　　多敗而少安<br>　如樹高條果　　貪取多墮死<br>　貪欲境如是　　雖見難可取<br>　苦方便求財　　難集而易散<br>　猶如夢所得　　智者豈保持<br>　如偽覆火坑　　蹈者必燒死<br>　貪欲火如是　　智者所不遊<br>　如彼鳩羅步　　弼瑟膩難陀<br>　彌郗利檀茶　　如屠家刀机<br>　愛欲形亦然　　智者所不為<br>　束身投水火　　或投於高巖<br>　而求於天樂　　徒苦不獲利<br>　孫陶缽孫陶　　阿修輪兄弟<br>　同生相愛念　　為欲相殘殺<br>　身死名俱滅　　皆由貪欲故<br>　貪愛令人賤　　鞭杖驅策苦<br>　愛欲卑希望　　長夜形神疲<br>　麋鹿貪聲死　　飛鳥隨色貪<br>　淵魚貪鉤餌　　悉為欲所困<br>　觀察資生具　　非為自在法<br>　食以療飢患　　除渴故飲水<br>　衣被卻風寒　　臥以治睡眠<br>　行疲故求乘　　立惓求床座<br>　除垢故沐浴　　皆為息苦故<br>　是故應當知　　五欲非自在<br>　如人得熱病　　求諸冷治藥<br>　貪求止苦患　　愚夫謂自在<br>　而彼資生具　　亦非定止苦<br>　又令苦法增　　故非自在法<br>　溫衣非常樂　　時過亦生苦<br>　月光夏則涼　　冬則增寒苦<br>　乃至世八法　　悉非決定相<br>　苦樂相不定　　奴王豈有間<br>　教令眾奉用　　以王為勝者<br>　教令即是苦　　猶擔能任重<br>　普銓世輕重　　眾苦集其身<br>　為王多怨憎　　雖親或成患<br>　無親而獨立　　此復有何歡<br>　雖王四天下　　用皆不過一<br>　營求於萬事　　唐苦何益身<br>　未若止貪求　　息事為大安<br>　居王五欲樂　　不王閑寂歡<br>　歡樂既同等　　何用王位為<br>　汝勿作方便　　導我於五欲<br>　我情之所期　　清涼虛通道<br>　汝欲相饒益　　助成我所求<br>　我不畏怨家　　不求生天樂<br>　心不懷俗利　　而捨於天冠<br>　是故違汝情　　不從於來旨<br>　如免毒蛇口　　豈復還執持<br>　執炬而自燒　　何能不速捨<br>　有目<span class='corr'>羨</span>盲人　　已解復求縛<br>　富者願貧窮　　智者習愚癡<br>　世有如此人　　則我應樂國<br>　欲度生老死　　節身行乞食<br>　寡欲守空閑　　後世免惡道<br>　是則二世安　　汝今勿哀我<br>　當哀為王者　　其心常虛渴<br>　今世不獲安　　後世受苦報<br>　汝以名勝族　　大丈夫禮義<br>　厚懷處於我　　樂同世歡娛<br>　我亦應報德　　勸汝同我利<br>　若習三品樂　　是名世丈夫<br>　此亦為非義　　常求無足故<br>　若無生老死　　乃名大丈夫<br>　汝言少輕躁　　老則應出家<br>　我見年耆者　　力劣無所堪<br>　不如盛壯時　　志猛心決定<br>　死賊執劍隨　　常伺求其便<br>　豈聽至年老　　遂志而出家<br>　無常為獵師　　老弓病利箭<br>　於生死曠野　　常伺眾生鹿<br>　得便斷其命　　孰聽終年壽<br>　夫人之所為　　若生若滅事<br>　少長及中年　　悉應勤方便<br>　祠祀修大會　　是皆愚癡故<br>　應當崇正法　　反殺以祠天<br>　害生而求福　　此則無慈人<br>　害生果有常　　猶尚不應殺<br>　況復求無常　　而害生祠祀<br>　若無戒聞慧　　修禪寂靜者<br>　不應從世間　　祠祀設大會<br>　殺生得現樂　　慧者不應殺<br>　況復殺眾生　　而求後世福<br>　三界有為果　　悉非我所樂<br>　諸趣流動法　　如風水[<a href='javascript:showpic("../fontimg/018497.gif")'>漂*寸</a>]草<br>　是故我遠來　　為求真解脫<br>　聞有阿羅灆　　善說解脫道<br>　今當往詣彼　　大仙牟尼所<br>　誠言苦抑斷　　我今誨謝汝<br>　願汝國安隱　　善護如帝釋<br>　慧明照天下　　猶如盛日光<br>　殊勝大地主　　端心護其命<br>　正化護其子　　以法王天下<br>　水雪火為怨　　緣火煙幢起<br>　煙幢成浮雲　　浮雲興大雨<br>　有鳥於空中　　飲雨不雨身<br>　殺重怨為宅　　居宅怨重殺<br>　有殺重怨者　　汝今應伏彼<br>　令其得解脫　　如飲不雨身<br>　時王即叉手　　敬德心歡喜<br>　如汝之所求　　願令果速成<br>　汝速成果已　　當還攝受我<br>　菩薩心內許　　要令隨汝願<br>　交辭而隨路　　往詣阿羅藍<br>　王與諸群屬　　合掌自隨送<br>　咸起奇特想　　而還王舍城　</p><p><b>　　<A NAME="n16"></A>佛所行讚阿羅藍鬱頭藍品第十二</b><p class='lg'>　甘蔗月光胄　　到彼寂靜林<br>　敬詣於牟尼　　大仙阿羅藍<br>　迦藍玄族子　　遠見菩薩來<br>　高聲遙讚歎　　安慰言善來<br>　合掌交恭敬　　相問安吉不<br>　相勞問畢已　　庠序而就坐<br>　梵志見太子　　容貌審諦儀<br>　沐浴伏其德　　如渴飲甘露<br>　舉手告太子　　久知汝出家<br>　斷親愛纏鎖　　猶如象脫羈<br>　深智覺慧明　　能免斯毒果<br>　古昔明勝王　　捨位付其子<br>　如人佩花鬘　　朽故而棄捨<br>　未若汝盛年　　不受聖王位<br>　觀汝深固志　　堪為正法器<br>　當乘智慧舟　　超度生死海<br>　凡人誘來學　　審才而後教<br>　我今已知汝　　堅固決定志<br>　但當任意學　　終無隱於子<br>　太子聞其教　　歡喜而報言<br>　汝以平等心　　善誨無愛憎<br>　但當虛心受　　所願便已獲<br>　夜行得炬火　　迷方者蒙導<br>　度海得輕舟　　我今亦如是<br>　今已蒙哀許　　敢問心所疑<br>　生老病死患　　云何而可免<br>　爾時阿羅藍　　聞太子所問<br>　自以諸經論　　略為其解說<br>　汝是機悟士　　聰中之第一<br>　今當聽我說　　生死起滅義<br>　性變生老死　　此五為眾生<br>　性者為純淨　　轉變者五大<br>　我覺及與見　　隨境根名變<br>　色聲香味觸　　是等名境界<br>　手足語二道　　是五名業根<br>　眼耳鼻舌身　　是名為覺根<br>　意根兼二義　　亦業亦名覺<br>　性轉變為因　　知因者為我<br>　迦毘羅仙人　　及弟子眷屬<br>　於此我要義　　修學得解脫<br>　彼迦毘羅者　　今波闍波提<br>　覺知生老死　　是說名為見<br>　與上相違者　　說名為不見<br>　愚癡業愛欲　　是說為轉輪<br>　若住此三種　　是眾生不離<br>　不信我疑濫　　不別無方便<br>　境界深計著　　纏綿於我所<br>　不信顛倒轉　　異作亦異解<br>　我說我知覺　　我去來我住<br>　如是等計我　　是名我作轉<br>　於諸性猶豫　　是非不得實<br>　如是不決定　　是說名為疑<br>　若說法是我　　說彼即是意<br>　亦說覺與業　　諸數復說我<br>　如是不分別　　是說名總攬<br>　愚黠性變等　　不了名不別<br>　禮拜誦諸典　　殺生祀天祠<br>　水火等為淨　　而作解脫想<br>　如是種種見　　是名無方便<br>　愚癡所計著　　意言語覺業<br>　及境界計著　　是說名為著<br>　諸物悉我所　　是名為攝受<br>　如此八種惑　　彌淪於生死<br>　諸世間愚夫　　攝受於五節<br>　闇癡與大癡　　瞋恚與恐怖<br>　嬾惰名為闇　　生死名為癡<br>　愛欲名大癡　　大人生惑故<br>　懷恨名瞋恚　　心懼名恐怖<br>　此愚癡凡夫　　計著於五欲<br>　生死大苦本　　輪轉五道生<br>　轉生我見聞　　我知我所作<br>　緣斯計我故　　隨順生死流<br>　此因非性者　　果亦非有性<br>　謂彼正思惟　　四法向解脫<br>　黠慧與愚闇　　顯現不顯現<br>　若知此四法　　能離生老死<br>　生老死既盡　　逮得無盡處<br>　世間婆羅門　　皆悉依此義<br>　修行於梵行　　亦為人廣說<br>　太子聞斯說　　復問阿羅藍<br>　云何為方便　　究竟至何所<br>　行何等梵行　　復應齊幾時<br>　何故修梵行　　法應至何所<br>　如是諸要義　　為我具足說<br>　時彼阿羅藍　　如其經論說<br>　自以慧方便　　更為略分別<br>　初離俗出家　　依倚於乞食<br>　廣集諸威儀　　奉持於正戒<br>　少欲知足止　　精麤任所得<br>　樂獨修閑居　　勤習諸經論<br>　見貪欲怖畏　　及離欲清涼<br>　攝諸根聚落　　安心於寂默<br>　離欲惡不善　　欲界諸煩惱<br>　遠離生喜樂　　得初覺觀禪<br>　既得初禪樂　　及與覺觀心<br>　而生奇特想　　愚癡心樂著<br>　心依遠離樂　　命終生梵天<br>　慧者能自知　　方便止覺觀<br>　精勤求上進　　第二禪相應<br>　味著彼喜樂　　得生光音天<br>　方便離喜樂　　增修第三禪<br>　安樂不求勝　　生於遍淨天<br>　捨彼意樂者　　逮得第四禪<br>　苦樂已俱息　　或生解脫想<br>　任彼四禪報　　得生廣果天<br>　以彼久壽故　　名之為廣果<br>　於彼禪定起　　見有身為過<br>　增進修智慧　　厭離第四禪<br>　決定增進求　　方便除色欲<br>　始自身諸竅　　漸次修虛解<br>　終則堅固分　　悉成於空觀<br>　略空觀境界　　進觀無量識<br>　善於內寂靜　　離我及我所<br>　觀察無所有　　是無所有處<br>　文闇皮骨離　　野鳥離樊籠<br>　遠離於境界　　解脫亦復然<br>　是上婆羅門　　離形常不盡<br>　慧者應當知　　是為真解脫<br>　汝所問方便　　及求解脫者<br>　如我上所說　　深信者當學<br>　林祇沙仙人　　及與闍那伽<br>　毘陀波羅沙　　及餘求道者<br>　悉從於此道　　而得真解脫<br>　太子聞彼說　　思惟其義趣<br>　發其先宿緣　　而復重請問<br>　聞汝勝智慧　　微妙深細義<br>　於知因不捨　　則非究竟道<br>　性轉變知因　　說言解脫者<br>　我觀是生法　　亦為種子法<br>　汝謂我清淨　　則是真解脫<br>　若遇因緣會　　則應還復縛<br>　猶如彼種子　　時地水火風<br>　離散生理乖　　遇緣種復生<br>　無知業因愛　　捨則名解者<br>　存我諸眾生　　無畢竟解脫<br>　處處捨三種　　而復得三勝<br>　以我常有故　　彼則微細隨<br>　微細過隨故　　心則離方便<br>　壽命得長久　　汝謂真解脫<br>　汝言離我所　　離者則無有<br>　眾數既不離　　云何離求那<br>　是故有求那　　當知非解脫<br>　求尼與求那　　義異而體一<br>　若言相離者　　終無有是處<br>　暖色離於火　　別火不可得<br>　譬如身之前　　則無有身者<br>　如是求那前　　亦無有求尼<br>　是故先解脫　　然後為身縛<br>　又知因離身　　或知或無知<br>　若言有知者　　則應有所知<br>　若有所知者　　則非為解脫<br>　若言無知者　　我則無所用<br>　離我而有知　　我即同木石<br>　具知其精麤　　背麤而崇微<br>　若能一切捨　　所作則畢竟<br>　於阿羅藍說　　不能悅其心<br>　知非一切智　　應行更求勝<br>　往詣鬱陀仙　　彼亦計有我<br>　雖觀細微境　　見想不想過<br>　離想非想住　　更無有出塗<br>　以眾生至彼　　必當還退轉<br>　菩薩求出故　　復捨鬱陀仙<br>　更求勝妙道　　進登伽闍山<br>　城名苦行林　　五比丘先住<br>　見彼五比丘　　善攝諸情根<br>　持戒修苦行　　居彼苦行林<br>　尼連禪河側　　寂靜甚可樂<br>　菩薩即於彼　　一處靜思惟<br>　五比丘知彼　　精心求解脫<br>　盡心加供養　　如敬自在天<br>　謙卑而師事　　進止常不離<br>　猶如修行者　　諸根隨心轉<br>　菩薩勤方便　　當度老病死<br>　專心修苦行　　節身而忘餐<br>　淨心守齋戒　　行人所不堪<br>　寂默而禪思　　遂經歷六年<br>　日食一麻米　　形體極消羸<br>　欲求度未度　　重惑逾更沈<br>　道由慧解成　　不食非其因<br>　四體雖微劣　　慧心轉增明<br>　神虛體輕微　　名德普流聞<br>　猶如月初生　　鳩牟頭華敷<br>　溢國勝名流　　士女競來觀<br>　苦形如枯木　　垂滿於六年<br>　怖畏生死苦　　專求正覺因<br>　自惟非由此　　離欲寂觀生<br>　未若我先時　　於閻浮樹下<br>　所得未曾有　　當知彼是道<br>　道非羸身得　　要須身力求<br>　飲食充諸根　　根悅令心安<br>　心安順寂靜　　靜為禪定筌<br>　由禪知聖法　　法力得難得<br>　寂靜離老死　　第一離諸垢<br>　如是等妙法　　悉由飲食生<br>　思惟斯義已　　澡浴尼連濱<br>　浴已欲出池　　羸劣莫能起<br>　天神按樹枝　　舉手攀而出<br>　時彼山林側　　有一牧牛長<br>　長女名難陀　　淨居天來告<br>　菩薩在林中　　汝應往供養<br>　難陀婆羅闍　　歡喜到其所<br>　手貫白珂釧　　身服青染衣<br>　青白相映發　　如水淨沈漫<br>　信心增踴躍　　稽首菩薩足<br>　敬奉香乳糜　　惟垂哀愍受<br>　菩薩受而食　　彼得現法果<br>　食已諸根悅　　堪受於菩提<br>　身體蒙光澤　　德問轉崇高<br>　如百川增海　　初月日增明<br>　五比丘見已　　驚起嫌怪想<br>　謂其道心退　　捨而擇善居<br>　如人得解脫　　五大悉遠離<br>　菩薩獨遊行　　詣彼吉祥樹<br>　當於彼樹下　　成等正覺道<br>　其地廣平正　　柔澤軟草生<br>　安祥師子步　　步步地震動<br>　地動感盲龍　　歡喜目開明<br>　言曾見先佛　　地動相如今<br>　牟尼德尊長　　大地所不勝<br>　步步足履地　　轟轟震動聲<br>　妙光照天下　　猶若朝日明<br>　五百群青雀　　右遶空中旋<br>　柔軟清涼風　　隨順而迴轉<br>　如斯諸瑞相　　悉同過去佛<br>　以是知菩薩　　當成正覺道<br>　從彼穫草人　　得淨柔軟草<br>　布施於樹下　　正身而安坐<br>　加趺不傾動　　如龍絞縛身<br>　要不起斯坐　　究竟其所作<br>　發斯真誓言　　天龍悉歡喜<br>　清涼微風起　　草木不鳴條<br>　一切諸禽獸　　寂靜悉無聲<br>　斯皆是菩薩　　必成覺道相　</p><p><b>　　<A NAME="n17"></A>佛所行讚破魔品第十三</b><p class='lg'>　仙王族大仙　　於菩提樹下<br>　建立堅固誓　　要成解脫道<br>　鬼龍諸天眾　　悉皆大歡喜<br>　法怨魔天王　　獨憂而不悅<br>　五欲自在王　　具諸戰鬥藝<br>　憎嫉解脫者　　故名為波旬<br>　魔王有三女　　美貌善儀容<br>　種種惑人術　　天女中第一<br>　第一名欲染　　次名能悅人<br>　三名可愛樂　　三女俱時進<br>　白父波旬言　　不審何憂慼<br>　父具以其事　　寫情告諸女<br>　世有大牟尼　　身被大誓鎧<br>　執持大我弓　　智慧剛利箭<br>　欲戰伏眾生　　破壞我境界<br>　我一旦不如　　眾生信於彼<br>　悉歸解脫道　　我土則空虛<br>　譬如人犯戒　　其身則空虛<br>　及慧眼未開　　我國猶得安<br>　當往壞其志　　斷截其橋梁<br>　執弓持五箭　　男女眷屬俱<br>　詣彼吉安林　　願眾生不安<br>　見牟尼靜默　　欲度三有海<br>　左手執強弓　　右手彈利箭<br>　而告菩薩言　　汝剎利速起<br>　死甚可怖畏　　當修汝自法<br>　捨離解脫法　　習戰施福會<br>　調伏諸世間　　終得生天樂<br>　此道善名稱　　先勝之所行<br>　仙王高宗胄　　乞士非所應<br>　今若不起者　　且當安汝意<br>　慎莫捨要誓　　試我一放箭<br>　罣羅月光孫　　亦由我此箭<br>　小觸如風吹　　其心發狂亂<br>　寂靜苦行仙　　聞我此箭聲<br>　心即大恐怖　　惛迷失本性<br>　況汝末世中　　望脫我此箭<br>　汝今速起者　　幸可得安全<br>　此箭毒熾盛　　慷慨而戰掉<br>　計力堪箭者　　自安猶尚難<br>　況汝不堪箭　　云何能不驚<br>　魔說如斯事　　迫脅於菩薩<br>　菩薩心怡然　　不疑亦不怖<br>　魔王即放箭　　兼進三玉女<br>　菩薩不視箭　　亦不顧三女<br>　魔王惕然疑　　心口自相語<br>　曾為雪山女　　射魔醯首羅<br>　能令其心變　　而不動菩薩<br>　非復以此箭　　及天三玉女<br>　所能移其心　　令起於愛恚<br>　當更合軍眾　　以力強逼迫<br>　作此思惟時　　魔軍忽然集<br>　種種各異形　　執戟持刀劍<br>　戟樹捉金杵　　種種戰鬥具<br>　豬魚驢馬頭　　駝牛兕虎形<br>　師子龍象首　　及餘禽獸類<br>　或一身多頭　　或面各一目<br>　或復眾多眼　　或大腹長身<br>　或羸瘦無腹　　或長腳大膝<br>　或大腳肥[跳-兆+專]　　或長牙利爪<br>　或無頭目面　　或兩足多身<br>　或大面傍面　　或作灰土色<br>　或似明星光　　或身放煙火<br>　或象耳負山　　或被髮裸身<br>　或被服皮革　　面色半赤白<br>　或著虎皮衣　　或復著蛇皮<br>　或腰帶大鈴　　或縈髮螺髻<br>　或散髮被身　　或吸人精氣<br>　或奪人生命　　或超擲大呼<br>　或奔走相逐　　迭自相打害<br>　或空中旋轉　　或飛騰樹間<br>　或呼叫吼喚　　惡聲震天地<br>　如是諸惡類　　圍遶菩提樹<br>　或欲擘裂身　　或復欲吞噉<br>　四面放火然　　煙焰盛衝天<br>　狂風四激起　　山林普震動<br>　風火煙塵合　　黑闇無所見<br>　愛法諸天人　　及諸龍鬼等<br>　悉皆忿魔眾　　瞋恚血淚流<br>　淨居諸天眾　　見魔亂菩薩<br>　離欲無瞋心　　哀愍而傷彼<br>　悉來見菩薩　　端坐不傾動<br>　無量魔圍繞　　惡聲動天地<br>　菩薩安靖默　　光顏無異相<br>　猶如師子王　　處於群獸中<br>　皆歎嗚呼呼　　奇特未曾有<br>　魔眾相驅策　　各進其威力<br>　迭共相催切　　須臾令摧滅<br>　裂目而切齒　　亂飛而超摧<br>　菩薩默然觀　　如看童兒戲<br>　眾魔益忿恚　　倍增戰鬥力<br>　抱石不能舉　　舉者不能下<br>　飛矛戟利槊　　凝虛而不下<br>　雷震雨大雹　　化成五色花<br>　惡龍蛇噀毒　　化成香風氣<br>　諸種種形類　　欲害菩薩者<br>　不能令傾動　　隨事還自傷<br>　魔王有姊妹　　名彌伽迦利<br>　手執髑髏器　　在於菩薩前<br>　作種種異儀　　婬惑亂菩薩<br>　如是等魔眾　　種種醜類身<br>　作種種惡聲　　欲恐怖菩薩<br>　不能動一毛　　諸魔悉憂慼<br>　空中負多神　　隱身出音聲<br>　我見大牟尼　　心無怨恨想<br>　眾魔惡毒心　　無怨處生怨<br>　愚癡諸惡魔　　徒勞無所為<br>　當捨恚害心　　寂靜默然住<br>　汝不能口氣　　吹動須彌山<br>　火冷水熾然　　地性平軟濡<br>　不能壞菩薩　　歷劫修善果<br>　菩薩正思惟　　精進勤方便<br>　淨智慧光明　　慈悲於一切<br>　此四妙功德　　無能中斷截<br>　而為作留難　　不成正覺道<br>　如日千光明　　必除世間闇<br>　鑽木而得火　　掘地而得水<br>　精勤正方便　　無求而不獲<br>　世間無救護　　中貪恚癡毒<br>　哀愍眾生故　　求智慧良藥<br>　為世除苦患　　汝云何惱亂<br>　世間諸癡惑　　悉皆著邪徑<br>　菩薩習正路　　欲引導眾生<br>　惱亂世尊師　　是則大不可<br>　如大曠野中　　欺誑商人導<br>　眾生墮大冥　　莫知所至處<br>　為燃智慧燈　　云何欲令滅<br>　眾生悉漂沒　　生死之大海<br>　為脩智慧舟　　云何欲令沒<br>　忍辱為法芽　　固志為法根<br>　律儀戒為地　　覺正為枝幹<br>　智慧之大樹　　無上法為果<br>　蔭護諸眾生　　云何而欲伐<br>　貪恚癡枷鎖　　軛縛於眾生<br>　長劫修苦行　　為解眾生縛<br>　決定成於今　　於此正基坐<br>　如過去諸佛　　堅豎金剛臺<br>　諸方悉輕動　　惟此地安隱<br>　能堪受妙定　　非汝所能壞<br>　但當輕下心　　除諸憍慢意<br>　應修智識想　　忍辱而奉事<br>　魔聞空中聲　　見菩薩安靜<br>　慚愧離憍慢　　復道還天上<br>　魔眾悉憂慼　　崩潰失威武<br>　鬥戰諸器仗　　縱橫棄林野<br>　如人殺怨主　　怨黨悉摧碎<br>　眾魔既退散　　菩薩心虛靜<br>　日光倍增明　　塵霧悉除滅<br>　月明眾星朗　　無復諸闇障<br>　空中雨天花　　以供養菩薩　</p><p><b>　　<A NAME="n18"></A>佛所行讚阿惟三菩提品第十四</b><p class='lg'>　菩薩降魔已　　志固心安隱<br>　求盡第一義　　入於深妙禪<br>　自在諸三昧　　次第現在前<br>　初夜入正受　　憶念過去生<br>　從某處某名　　而來生於此<br>　如是百千萬　　死生悉了知<br>　受生死無量　　一切眾生類<br>　悉曾為親屬　　而起大悲心<br>　大悲心念已　　又觀彼眾生<br>　輪迴六趣中　　生死無窮極<br>　虛偽無堅固　　如芭蕉夢幻<br>　即於中夜時　　逮得淨天眼<br>　見一切眾生　　如觀鏡中像<br>　眾生生生死　　貴賤與貧富<br>　清淨不淨業　　隨受苦樂報<br>　觀察惡業者　　當生惡趣中<br>　修習善業者　　生於人天中<br>　若生地獄者　　受無量種苦<br>　吞飲於洋銅　　鐵槍貫其體<br>　投之沸鑊湯　　驅入盛火聚<br>　長牙群犬食　　利嘴鳥啄腦<br>　畏火赴叢林　　劍葉截其體<br>　利刀解其身　　或利斧斫剉<br>　受斯極苦毒　　業行不令死<br>　樂修不淨業　　極苦受其報<br>　味著須臾頃　　苦報甚久長<br>　戲笑種禍因　　號泣而受罪<br>　惡業諸眾生　　若見自報者<br>　氣脈則應斷　　恐怖崩血死<br>　造諸畜生業　　業種種各異<br>　死墮畜生道　　種種各異身<br>　或為皮肉死　　毛角骨尾羽<br>　更互相殘殺　　親戚還相噉<br>　負重而抱軛　　鞭策鉤錐刺<br>　傷體膿血流　　飢渴莫能解<br>　展轉相殘殺　　無有自在力<br>　虛空水陸中　　逃死亦無處<br>　慳貪增上者　　生於餓鬼趣<br>　巨身如大山　　咽孔猶針鼻<br>　飢渴火毒然　　還自燒其身<br>　求者慳不與　　或遮人惠施<br>　生彼餓鬼中　　求食不能得<br>　不淨人所棄　　欲食而變失<br>　若人聞慳貪　　苦報如是者<br>　割肉以施人　　如彼尸毘王<br>　或生人道中　　身處於行廁<br>　動轉極大苦　　出胎生恐怖<br>　軟身觸外物　　猶如刀劍截<br>　任彼宿業分　　無時不有死<br>　勤苦而求生　　得生長受苦<br>　乘福生天者　　渴愛常燒身<br>　福盡命終時　　衰死五相至<br>　猶如樹華萎　　枯悴失光澤<br>　眷屬存亡分　　悲苦莫能留<br>　宮殿廓然空　　玉女悉遠離<br>　坐臥塵土中　　悲泣相戀慕<br>　生者哀墮落　　死者戀生悲<br>　精勤修苦行　　貪求生天樂<br>　既有如此苦　　鄙哉何可貪<br>　大方便所得　　不免別離苦<br>　嗚呼諸天人　　脩短無差別<br>　積劫修苦行　　永離於愛欲<br>　謂決定長存　　而今悉墮落<br>　地獄受眾苦　　畜生相殘殺<br>　餓鬼飢渴逼　　人間疲渴愛<br>　雖云諸天樂　　別離最大苦<br>　迷惑生世間　　無一蘇息處<br>　嗚呼生死海　　輪轉無窮已<br>　眾生沒長流　　漂泊無所依<br>　如是淨天眼　　觀察於五道<br>　虛偽不堅固　　如芭蕉泡沫<br>　即彼第三夜　　入於深正受<br>　觀察諸世間　　輪轉苦自性<br>　數數生老死　　其數無有量<br>　貪欲癡闇障　　莫知所由出<br>　正念內思惟　　生死何從起<br>　決定知老死　　必由生所致<br>　如人有身故　　則有身痛隨<br>　又觀生何因　　見從諸有業<br>　天眼觀有業　　非自在天生<br>　非自性非我　　亦復非無因<br>　如破竹初節　　餘節則無難<br>　既見生死因　　漸次見真實<br>　有業從取生　　猶如火得薪<br>　取以愛為因　　如小火焚山<br>　知愛從受生　　覺苦樂求安<br>　飢渴求飲食　　受生愛亦然<br>　諸受觸為因　　三等苦樂生<br>　鑽燧加人功　　則得火為用<br>　觸從六入生　　盲無明覺故<br>　六入名色起　　如芽長莖葉<br>　名色由識生　　如種芽葉生<br>　識還從名色　　展轉更無餘<br>　緣識生名色　　緣名色生識<br>　猶人船俱進　　水陸更相運<br>　如識生名色　　名色生諸根<br>　諸根生於觸　　觸復生於受<br>　受生於愛欲　　愛欲生於取<br>　取生於業有　　有則生於生<br>　生生於老死　　輪迴周無窮<br>　眾生因緣起　　正覺悉覺知<br>　決定正覺已　　生盡老死滅<br>　有滅則生滅　　取滅則有滅<br>　愛滅則取滅　　受滅則愛滅<br>　觸滅則受滅　　六入滅觸滅<br>　一切入滅盡　　由於名色滅<br>　識滅名色滅　　行滅則識滅<br>　癡滅則行滅　　大仙正覺成<br>　如是正覺成　　佛則興世間<br>　正見等八道　　坦然平直路<br>　畢竟無我所　　如薪盡火滅<br>　所作者已作　　得先正覺道<br>　究竟第一義　　入大仙人室<br>　闇謝明相生　　動靜悉寂默<br>　逮得無盡法　　一切智明朗<br>　大仙德淳厚　　地為普震動<br>　宇宙悉清明　　天龍神雲集<br>　空中奏天樂　　以供養於法<br>　微風清涼起　　無雲雨香雨<br>　妙華非時敷　　甘果違節熟<br>　摩訶曼陀羅　　種種天寶花<br>　從空而亂下　　供養牟尼尊<br>　異類諸眾生　　各慈心相向<br>　恐怖悉消除　　無諸恚慢心<br>　一切諸世間　　皆同漏盡人<br>　諸天樂解脫　　惡道暫安寧<br>　煩惱暫休息　　智月漸增明<br>　甘蔗族仙人　　諸有生天者<br>　見佛出興世　　歡喜充滿身<br>　即於天宮殿　　雨花以供養<br>　諸天神鬼龍　　同聲嘆佛德<br>　世人見供養　　及聞讚嘆聲<br>　一切皆隨喜　　踊躍不自勝<br>　唯有魔天王　　心生大憂苦<br>　佛於彼七日　　禪思心清淨<br>　觀察菩提樹　　瞪視目不瞬<br>　我依於此處　　得遂宿心願<br>　安住無我法　　佛眼觀眾生<br>　發上哀愍心　　欲令得清淨<br>　貪恚癡邪見　　飄流沒其心<br>　解脫甚深妙　　何由能得宣<br>　捨離勤方便　　安住於默然<br>　顧惟本誓願　　復生說法心<br>　觀察諸眾生　　煩惱孰增微<br>　梵天知其念　　法應請而轉<br>　普放梵光明　　為度苦眾生<br>　來見牟尼尊　　說法大人相<br>　妙義悉顯現　　安住實智中<br>　離於留難過　　無諸虛偽心<br>　恭敬心歡喜　　合掌勸請言<br>　世間何福慶　　遭遇大世尊<br>　一切眾生類　　塵穢滓雜心<br>　或有重煩惱　　或煩惱輕微<br>　世尊已免度　　生死大苦海<br>　願當濟度彼　　沈溺諸眾生<br>　如世間義士　　得利與物同<br>　世尊得法利　　唯應濟眾生<br>　凡人多自利　　彼我兼利難<br>　唯願垂慈悲　　為世難中難<br>　如是勸請已　　奉辭還梵天<br>　佛以梵天請　　心悅嘉其誠<br>　長養大悲心　　增其說法情<br>　念當行乞食　　四王咸奉缽<br>　如來為法故　　受四合成一<br>　時有商人行　　善友天神告<br>　大仙牟尼尊　　在彼山林中<br>　世間良福田　　汝應往供養<br>　聞命大歡喜　　奉施於初飯<br>　食已顧思惟　　誰應先聞法<br>　唯有阿羅藍　　鬱頭羅摩子<br>　彼堪受正法　　而今已命終<br>　次有五比丘　　應聞初說法<br>　欲說寂滅法　　如日光除冥<br>　行詣波羅奈　　古仙人住處<br>　牛王目平視　　安庠師子步<br>　為度眾生故　　往詣迦尸城<br>　步步獸王顧　　顧瞻菩提林　</p><p><b>　　<A NAME="n19"></A>佛所行讚轉法輪品第十五</b><p class='lg'>　如來善寂靜　　光明顯照曜<br>　嚴儀獨遊步　　猶若大眾隨<br>　道逢一梵志　　其名憂波迦<br>　執持比丘儀　　恭立於路傍<br>　欣遇未曾有　　合掌而啟問<br>　群生皆染著　　而有無著容<br>　世間心動搖　　而獨靜諸根<br>　光顏如滿月　　似味甘露津<br>　容貌大人相　　慧力自在王<br>　所作必已辦　　為宗稟何師<br>　答言我無師　　無宗無所勝<br>　自悟甚深法　　得人所不得<br>　人之所應覺　　舉世無覺者<br>　我今悉自覺　　是故名正覺<br>　煩惱如怨家　　伏以智慧劍<br>　是故世所稱　　名之為最勝<br>　當詣波羅奈　　擊甘露法鼓<br>　無慢不存名　　亦不求利樂<br>　唯為宣正法　　拔濟苦眾生<br>　以昔發弘誓　　度諸未度者<br>　誓果成於今　　當遂其本願<br>　當財自供已　　不稱名義士<br>　兼利於天下　　乃名大丈夫<br>　臨危不濟溺　　豈云勇健士<br>　疾病不救療　　何名為良醫<br>　見迷不示路　　孰云善導師<br>　如燈照幽冥　　無心而自明<br>　如來然慧燈　　無諸求欲情<br>　鑽燧必得火　　穴中風自然<br>　穿地必得水　　此皆理自然<br>　一切諸牟尼　　成道必伽耶<br>　亦同迦尸國　　而轉正法輪<br>　梵志憂波迦　　嗚呼嘆奇特<br>　隨心先所期　　從路各分乖<br>　計念未曾有　　步步顧踟躕<br>　如來漸前行　　至於迦尸城<br>　其地勝莊嚴　　如天帝釋宮<br>　琲e波羅奈　　二水雙流間<br>　林木花果茂　　禽獸同群遊<br>　閑寂無喧俗　　古仙人所居<br>　如來光照耀　　倍增其鮮明<br>　憍鄰如族子　　次十力迦葉<br>　三名婆澀波　　四阿濕波誓<br>　五名跋陀羅　　習苦樂山林<br>　遠見如來至　　集坐共議言<br>　瞿曇染世樂　　放捨諸苦行<br>　今復還至此　　慎勿起奉迎<br>　亦莫禮問訊　　供給其所須<br>　已壞本誓故　　不應受供養<br>　凡人見來賓　　應修先後宜<br>　且為設床座　　任彼之所安<br>　作此要言已　　各各正基坐<br>　如來漸次至　　不覺違要言<br>　有請讓其坐　　有為攝衣缽<br>　有為洗摩足　　有請問所須<br>　如是等種種　　尊敬師奉事<br>　唯不捨其族　　猶稱瞿曇名<br>　世尊告彼言　　莫稱我本性<br>　於阿羅呵所　　而生[蓺/衣]慢言<br>　於敬不敬者　　我心悉平等<br>　汝等心不恭　　當自招其罪<br>　佛能度世間　　是故稱為佛<br>　於一切眾生　　等心如子想<br>　而稱本名字　　如得慢父罪<br>　佛以大悲心　　哀愍而告彼<br>　彼率愚騃心　　不信正真覺<br>　言先修苦行　　猶尚無所得<br>　今恣身口樂　　何因得成佛<br>　如是等疑惑　　不信得佛道<br>　究竟真實義　　一切智具足<br>　如來即為彼　　略說其要道<br>　愚夫習苦行　　樂行悅諸根<br>　見彼二差別　　斯則為大過<br>　非是正真道　　以違解脫故<br>　疲身修苦行　　其心猶馳亂<br>　尚不生世智　　況能超諸根<br>　如以水燃燈　　終無破闇期<br>　疲身修慧燈　　不能壞愚癡<br>　朽木而求火　　徒勞而弗獲<br>　鑽鐩人方便　　即得火為用<br>　求道非苦身　　而得甘露法<br>　著欲為非義　　愚癡障慧明<br>　尚不了經論　　況得離欲道<br>　如人得重病　　食不隨病食<br>　無知之重病　　著欲豈能除<br>　放火於曠野　　乾草增猛風<br>　火盛孰能滅　　貪愛火亦然<br>　我已離二邊　　心存於中道<br>　眾苦畢竟息　　安靜離諸過<br>　正見踰日光　　平等覺觀佛<br>　正語為舍宅　　遊戲正業林<br>　正命為豐姿　　方便正修塗<br>　正念為城郭　　正定為床座<br>　八道坦平正<br>　免脫生死苦　　從此塗出者<br>　所作已究竟　　不墮於此彼<br>　二世苦數中　　三界純苦聚<br>　唯此道能滅　　本所未曾聞<br>　正法清淨眼　　等見解脫道<br>　唯我今始超　　生老病死苦<br>　愛離怨憎會　　所求事不果<br>　及餘種種苦　　離欲未離欲<br>　有身及無身　　離淨功德者<br>　略說斯皆苦　　猶如盛火息<br>　雖微不捨熱　　寂靜微細我<br>　大苦性猶存　　貪等諸煩惱<br>　及種種業過　　是則為苦因<br>　捨離則苦滅　　猶如諸種子<br>　離於地水等　　眾緣不和合<br>　芽葉則不生　　有有性相續<br>　從天至惡趣　　輪迴而不息<br>　斯由貪欲生　　軟中上差降<br>　種種業為因　　若滅於貪等<br>　則無有相續　　種種業盡者<br>　差別苦長息　　此有則彼有<br>　此滅則彼滅　　無生老病死<br>　無地水火風　　亦無初中邊<br>　亦非欺誑法　　賢聖之所住<br>　無盡之寂滅　　所說八正道<br>　是方便非餘　　世間所不見<br>　彼彼長迷惑　　我知苦斷集<br>　證滅修正道　　觀此四真諦<br>　遂成等正覺<br>　謂我已知苦　　已斷有漏因<br>　已滅盡作證　　已修八正道<br>　已知四真諦　　清淨法眼成<br>　於此四真諦　　未生平等眼<br>　不名得解脫　　不言作已作<br>　亦不言一切　　真實知覺成<br>　已知真諦故　　自知得解脫<br>　自知作已作　　自知等正覺<br>　說是真實時　　憍憐族姓子<br>　八萬諸天眾　　究竟真實義<br>　遠離諸塵垢　　清淨法眼成<br>　天人師知彼　　所作事已作<br>　歡喜師子吼　　問憍憐如來<br>　憍憐即白佛　　已知大師法<br>　以彼知法故　　名阿若憍憐<br>　於佛弟子中　　最先第一悟<br>　彼知正法聲　　聞於諸地神<br>　咸共舉聲唱　　善哉見深法<br>　如來於今日　　轉未曾所轉<br>　普為諸天人　　廣開甘露門<br>　淨戒為眾輻　　調伏寂定齊<br>　堅固智為輞　　慚愧楔其間<br>　正念以為轂　　成真實法輪<br>　正真出三界　　不退從邪師<br>　如是地神唱　　虛空神傳稱<br>　諸天轉讚嘆　　乃至徹梵天<br>　三界諸天神　　始聞大仙說<br>　展轉驚相告　　普聞佛興世<br>　廣為群生類　　轉寂靜法輪<br>　風霽雲霧除　　空中雨天華<br>　諸天奏天樂　　嘉歎未曾有　</p><p class='juan'>
佛所行讚卷第三</p>
</body></html>
