<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
佛所行讚卷第四(亦云佛本行經)</p>
<p><span class='byline'>　　　　馬鳴菩薩造</span><br><p><span class='byline'>　　　　北涼天竺三藏曇無讖譯</span><br><p><b>　　<A NAME="n21"></A>瓶沙王諸弟子品第十六</b><p class='lg'>　時彼五比丘　　阿濕波誓等<br>　聞彼知法聲　　慨然而自愧<br>　合掌而加敬　　仰瞻於尊顏<br>　如來善方便　　次令入正法<br>　前後五比丘　　得道調諸根<br>　猶五星麗天　　列侍於明月<br>　時彼鳩尸城　　長者子耶舍<br>　夜睡忽覺悟　　自見其眷屬<br>　男女身裸臥　　即生厭離心<br>　念此煩惱本　　誑惑於愚夫<br>　嚴服佩瓔珞　　出家詣山林<br>　尋路而普唱　　惱亂惱亂亂<br>　如來夜經行　　聞唱惱亂聲<br>　即命汝善來　　此有安隱處<br>　涅槃極清涼　　寂滅離諸惱<br>　耶舍聞佛教　　心中大歡喜<br>　乘本厭離心　　聖慧冷然開<br>　如入清涼池　　肅然至佛所<br>　其身猶俗容　　心已得漏盡<br>　宿殖善根力　　疾成羅漢果<br>　淨智理潛明　　聞法能即悟<br>　猶若鮮素繒　　易為染其色<br>　彼已自覺知　　所應作已作<br>　顧身猶莊嚴　　而生慚愧心<br>　如來知彼念　　而為說偈言<br>　嚴飾以瓔珞　　心調伏諸根<br>　平等觀眾生　　行法不計形<br>　身被出家服　　其心累未忘<br>　處林貪世榮　　是則為俗人<br>　形雖表俗儀　　心栖高勝境<br>　在家同山林　　則離於我所<br>　縛解存於心　　形豈有定相<br>　佩鉀衣重袍　　謂能制強敵<br>　改形著染衣　　為伏煩惱怨<br>　即命比丘來　　應聲俗容廢<br>　具足出家儀　　皆成於沙門<br>　先有俗遊朋　　其數五十四<br>　尋善友出家　　隨次入正法<br>　斯由宿善業　　妙果成於今<br>　淳灰洽已久　　經水速鮮明<br>　上行諸聲聞　　六十阿羅漢<br>　悉如羅漢法　　隨順而教誡<br>　汝今已濟度　　生死河彼岸<br>　所作已畢竟　　堪受一切供<br>　各應遊諸國　　度諸未度者<br>　眾生苦熾然　　久無救護者<br>　汝等各獨遊　　哀愍而攝受<br>　吾今亦獨行　　還彼伽闍山<br>　彼有大仙人　　王仙及梵仙<br>　悉皆在於彼　　舉世之所宗<br>　迦葉苦行仙　　國人悉奉事<br>　受學者甚眾　　我今往度之<br>　時六十比丘　　奉教廣宣法<br>　各從其宿緣　　隨意詣諸方<br>　世尊獨遊步　　往詣伽闍山<br>　入空靜法林　　詣迦葉仙人<br>　彼有事火窟　　惡龍之所居<br>　山林極清曠　　處處無不安<br>　世尊為教化　　告彼而請宿<br>　迦葉白佛言　　無有宿止處<br>　唯有事火窟　　善清淨可居<br>　而有惡龍止　　必能傷害人<br>　佛言但見與　　且一宿止住<br>　迦葉種種難　　世尊請不已<br>　迦葉復白佛　　心不欲相與<br>　謂我有吝惜　　且自隨所樂<br>　佛即入火室　　端坐正思惟<br>　時惡龍見佛　　瞋恚縱毒火<br>　舉室洞熾然　　而不觸佛身<br>　舍盡火自滅　　世尊猶安坐<br>　猶如劫火起　　梵天宮洞然<br>　梵王正基坐　　不恐亦不畏<br>　惡龍見世尊　　光顏無異相<br>　毒息善心生　　稽首而歸依<br>　迦葉夜見火　　歎嗚呼怪哉<br>　如此道德人　　而為龍火燒<br>　迦葉及眷屬　　晨朝悉來看<br>　佛已降惡龍　　置在於缽中<br>　彼知佛功德<br>　而生奇特想　　憍慢久習故<br>　猶言我道尊　　佛以隨時宜<br>　現種種神變　　察其心所念<br>　變化而應之　　令彼心柔軟<br>　堪為正法器　　自知其道淺<br>　不及於世尊　　決定謙下心<br>　隨順受正法　　鬱毘羅迦葉<br>　弟子五百人　　隨師善調伏<br>　次第受正法　　迦葉并徒眾<br>　悉受正化已　　仙人資生物<br>　并諸事火具　　悉棄於水中<br>　漂沒隨流遷　　那提伽闍等<br>　二弟居下流　　見被服諸物<br>　隨流而亂下　　謂其遭大變<br>　憂怖不自安　　二眾五百人<br>　尋江而求兄　　見兄已出家<br>　諸弟子亦然　　知得未曾法<br>　而起奇特想　　兄今已服道<br>　我等亦當隨　　彼兄弟三人<br>　及弟子眷屬　　世尊為說法<br>　即以事火譬　　愚癡黑煙起<br>　亂想鑽燧生　　貪欲瞋恚火<br>　焚燒於眾生　　如是煩惱火<br>　熾然不休息　　彌淪於生死<br>　苦火亦常然　　能見二種火<br>　熾然無依怗　　云何有心人<br>　而不生厭離　　厭離除貪欲<br>　貪盡得解脫　　若已得解脫<br>　解脫知見生　　觀察生死流<br>　而舉於梵行　　一切作已作<br>　更不受後有　　如是千比丘<br>　聞世尊說法　　諸漏永不起<br>　一切心解脫　　佛為迦葉等<br>　千比丘說法　　所作者已作<br>　淨慧妙莊嚴　　諸功德眷屬<br>　施戒淨諸根　　大德仙從道<br>　苦行林失榮　　如人捨戒德<br>　空身而徒生　　世尊大眷屬<br>　進詣王舍城　　憶念摩竭王<br>　先所修要誓　　世尊既至已<br>　止住於杖林　　瓶沙王聞之<br>　與大眷屬俱　　舉國士女從<br>　往詣世尊所　　遠見如來坐<br>　降心伏諸根　　除去諸俗容<br>　下車而步進　　猶如天帝釋<br>　往詣梵天王　　前頂禮佛足<br>　敬問體和安　　佛還慰勞畢<br>　命令一面坐　　時王心默念<br>　釋迦大威力　　勝德迦葉等<br>　今皆為弟子　　佛知眾心念<br>　而問於迦葉　　汝見何福利<br>　而棄事火法　　迦葉聞佛命<br>　驚起大眾前　　胡跪而合掌<br>　高聲白佛言　　修福事火神<br>　果報悉輪迥　　生死煩惱增<br>　是故我棄捨　　精勤奉事火<br>　為求五欲境　　愛欲增無窮<br>　是故我棄捨<br>　事火修咒術　　離解脫受生<br>　受生為苦本　　故捨更求安<br>　我本謂苦行　　祠祀設大會<br>　為最第一勝　　而更違正道<br>　是故今棄捨　　更求勝寂滅<br>　離生老病死　　無盡清涼處<br>　以知此義故　　放捨事火法<br>　世尊聞迦葉　　說自知見事<br>　欲令諸世間　　普生淨信故<br>　而告迦葉言　　汝大士善來<br>　分別種種法　　而從於勝道<br>　今於大眾前　　顯汝勝功德<br>　如巨富長者　　開現於寶藏<br>　令貧苦眾生　　增其厭離心<br>　善哉奉尊教　　即於大眾前<br>　斂身入正受　　飄然昇虛空<br>　經行住坐臥　　或舉身洞然<br>　左右出水火　　不燒亦不濡<br>　從身出雲雨　　雷電動天地<br>　舉世悉瞻仰　　縱目觀無厭<br>　異口而同音　　稱歎未曾有<br>　然後攝神通　　敬禮世尊足<br>　佛為我大師　　我為尊弟子<br>　奉教聞斯行　　所作已畢竟<br>　舉世普見彼　　迦葉為弟子<br>　決定知世尊　　真實一切智<br>　佛知諸會眾　　堪為受法器<br>　而告瓶沙王　　汝今善諦聽<br>　心意及諸根　　斯皆生滅法<br>　了知生滅過　　是則平等觀<br>　如是平等觀　　是則為知身<br>　知身生滅法　　無取亦無受<br>　如身諸根覺　　無我無我所<br>　純一苦積聚　　苦生而苦滅<br>　已知諸身相　　無我無我所<br>　是則之第一　　無盡清涼處<br>　我見等煩惱　　繫縛諸世間<br>　既見無我所　　諸縛悉解脫<br>　不實見所縛　　見實則解脫<br>　世間攝受戒　　則為邪攝受<br>　若彼有我者　　或常或無常<br>　生死二邊見　　其過最尤甚<br>　若使無常者　　修行則無果<br>　亦不受後身　　無功而解脫<br>　若使有常者　　無死生中間<br>　則應同虛空　　無生亦無滅<br>　若使有我者　　則應一切同<br>　一切皆有我　　無業果自成<br>　若有我作者　　不應苦修行<br>　彼有自在主　　何須造作為<br>　若我則有常　　理不容變異<br>　見有苦樂相　　云何言有常<br>　知生則解脫　　遠離諸塵垢<br>　一切悉有常　　何用解脫為<br>　無我不唯言　　理實無實性<br>　不見我作事　　云何說我作<br>　我既無所作　　亦無作我者<br>　無此二事故　　真實無有我<br>　無作者知者　　無主而常遷<br>　生死日夜流　　汝今聽我說<br>　六根六境界　　因緣六識生<br>　三事會生觸　　心念業隨轉<br>　陽珠遇乾草　　緣日火隨生<br>　諸根境界識　　士夫生亦然<br>　芽因種子生　　種非即是芽<br>　不即亦不異　　眾生生亦然<br>　世尊說真實　　平等第一義<br>　瓶沙王歡喜　　離垢法眼生<br>　王眷屬人民　　百千諸鬼神<br>　聞說甘露法　　亦隨離諸塵　</p><p><b>　　<A NAME="n22"></A>佛所行讚大弟子出家品第十七</b><p class='lg'>　爾時瓶沙王　　稽首請世尊<br>　遷住於竹林　　哀受故默然<br>　王已見真諦　　奉拜而還宮<br>　世尊與大眾　　徙居安竹園<br>　為度眾生故　　建立慧燈明<br>　以梵住天住　　賢聖住而住<br>　時阿濕波誓　　調心御諸根<br>　時至行乞食　　入於王舍城<br>　容貌世挺特　　威儀安序庠<br>　城中諸士女　　見者莫不歡<br>　行者為住步　　前迎後風馳<br>　迦毘羅仙人　　廣度諸弟子<br>　第一勝多聞　　其名舍利弗<br>　見比丘庠序　　閑雅靜諸根<br>　躕路而待至　　舉手請問言<br>　年少靜儀容　　我所未曾見<br>　得何勝妙法　　為宗事何師<br>　師教何所說　　願告決所疑<br>　比丘欣彼問　　和顏遜辭答<br>　一切智具足　　甘蔗勝族生<br>　天人中最尊　　是則我大師<br>　我年既幼稚　　學日又初淺<br>　豈能宣大師　　甚深微妙義<br>　今當以淺智　　略說師教法<br>　一切有法生　　皆從因緣起<br>　生滅法悉滅　　說道為方便<br>　二生憂波提　　隨聽心內融<br>　遠離諸塵垢　　清淨法眼生<br>　先所脩決定　　知因及無因<br>　一切無所作　　皆由自在天<br>　令聞因緣法　　無我智開明<br>　增微諸煩惱　　無能究竟除<br>　唯有如來教　　永盡而無遺<br>　非攝受我所　　而能離吾我<br>　明因日燈興　　熟能令無光<br>　如斷蓮花莖　　微絲猶連綿<br>　佛教除煩惱　　猶斷石無餘<br>　敬禮比丘足　　退辭而還家<br>　比丘乞食已　　亦還歸竹園<br>　舍利弗還家　　貌色甚和雅<br>　善友大目連　　同體聞才均<br>　遙見舍利弗　　顏儀甚熙怡<br>　告言今見汝　　而有異常容<br>　素性至沈隱　　歡相見於今<br>　必得甘露法　　此相非無因<br>　答言如來告　　實獲未曾法<br>　即請而為說　　聞則心開解<br>　諸塵垢亦除　　隨生正法眼<br>　久殖妙因果　　如觀掌中燈<br>　得佛不動信　　俱行詣佛所<br>　與徒眾弟子　　二百五十人<br>　佛遙見二賢　　而告諸眾言<br>　彼來者二人　　吾上首弟子<br>　一智慧無雙　　二神足第一<br>　以深淨梵音　　即命汝善來<br>　此有清涼法　　出家究竟道<br>　手執三掎杖　　縈髮持澡瓶<br>　聞佛善來聲　　即變成沙門<br>　二師及弟子　　悉成比丘儀<br>　稽首世尊足　　卻坐於一面<br>　隨順為說法　　皆得羅漢道<br>　爾時有二生　　迦葉族明燈<br>　多聞身相具　　財盈妻極賢<br>　厭捨而出家　　志求解脫道<br>　路由多子塔　　忽遇釋迦文<br>　光儀顯明耀　　猶若祠天幢<br>　肅然舉身敬　　稽首頂禮足<br>　尊為我大師　　我是尊弟子<br>　久遠積癡冥　　願為作燈明<br>　佛知彼二生　　心樂崇解脫<br>　清淨軟和音　　命之以善來<br>　聞命心融泰　　形神疲勞息<br>　心栖勝解脫　　寂靜離諸塵<br>　大悲隨所應　　略為其解說<br>　領解諸深法　　成四無礙辯<br>　大德普流聞　　故名大迦葉<br>　本見身我異　　或見我即身<br>　有我及我所　　斯見已永除<br>　唯見眾苦聚　　離苦則無餘<br>　持戒修苦行　　非因而見因<br>　平等見苦性　　永無他聚心<br>　若有若見無　　二見生猶豫<br>　平等見真諦　　決定無復疑<br>　染著於財色　　迷醉貪欲生<br>　無常不淨想　　貪愛永已乖<br>　慈心平等念　　怨親無異想<br>　哀愍於一切　　則消瞋恚毒<br>　依色諸有對　　種種雜想生<br>　思惟壞色想　　則斷色於愛<br>　雖生無色天　　命亦要之盡<br>　愚於四正受　　而生解脫想<br>　寂滅離諸想　　無色貪永除<br>　動亂心變逆　　猶狂風鼓浪<br>　深入堅固定　　寂止掉亂心<br>　觀法無我所　　生滅不堅固<br>　不見軟中上　　我慢心自忘<br>　熾然智慧燈　　離諸癡冥闇<br>　見盡無盡法　　無明悉無餘<br>　思惟十功德　　十種煩惱滅<br>　甦息作已作　　深感仰尊顏<br>　離三而得三　　三弟子除三<br>　猶三星布列　　三十三司弟<br>　列侍於三五　　三侍佛亦然　</p><p><b>　　<A NAME="n23"></A>佛所行讚化給孤獨品第十八</b><p class='lg'>　時有大長者　　名曰給孤獨<br>　巨富財無量　　廣施濟貧乏<br>　遠從於北方　　憍薩羅國來<br>　止一知識舍　　主人名首羅<br>　聞佛興於世　　近住於竹園<br>　承名重其德　　即夜詣彼林<br>　如來已知彼　　根熟淨信生<br>　隨宜稱其實　　而為說法言<br>　汝已樂正法　　淨信心虛渴<br>　能減於睡眠　　而來敬禮我<br>　今日當為汝　　具設初賓儀<br>　汝宿殖德本　　堅固淨其望<br>　聞佛名歡喜　　堪為正法器<br>　虛懷廣行惠　　周給於貧窮<br>　名德普流聞　　果成由宿因<br>　今當行法施　　至心精誠施<br>　時施寂靜施　　兼受持淨戒<br>　戒為莊嚴具　　能轉於惡趣<br>　令人上昇天　　報以天五樂<br>　諸求為大苦　　愛欲集諸過<br>　當脩遠離惡　　離欲寂靜樂<br>　知老病死苦　　世間之大患<br>　正觀察世間　　離生老病死<br>　既見於人間　　有老病死苦<br>　生天亦復然　　無有常存者<br>　無常則是苦　　苦則無有我<br>　無常苦非我　　何有我我所<br>　知苦即是苦　　集者則為集<br>　苦滅即寂靜　　道即安隱處<br>　群生流動性　　當知是苦本<br>　厭末塞其源　　不願有非有<br>　生老死盛火　　世間普熾然<br>　見生死動搖　　當習於無想<br>　三摩提究竟　　甘露寂靜處<br>　空無我我所　　世間悉如幻<br>　當觀於此身　　諸大眾行聚<br>　長者聞說法　　即得於初果<br>　生死海消滅　　唯有一滴餘<br>　空閑修離欲　　第一有無身<br>　不如今俗人　　見諦真解脫<br>　不離諸苦行　　種種異見網<br>　雖至第一有　　不見真實義<br>　邪想著天福　　有愛縛轉深<br>　長者聞說法　　陰蓋煥然開<br>　逮得於正見　　諸邪見永除<br>　猶如秋厲風　　飄散於重雲<br>　不計自在因　　亦非邪因生<br>　亦復非無因　　而生於世間<br>　若自在天生　　無長幼先後<br>　亦無五道輪　　生者不應滅<br>　亦不應災患　　為惡亦非過<br>　淨與不淨業　　斯由自在天<br>　若自在天生　　世間不應疑<br>　如子從父生　　孰不識其尊<br>　人遭窮苦時　　不應反怨天<br>　悉應宗自在　　不應奉餘神<br>　自在是作者　　不應名自在<br>　以其是作故　　彼則應常作<br>　常作則自勞　　何名為自在<br>　若無心而作　　如嬰兒所為<br>　若有心而作　　有心非自在<br>　苦樂由眾生　　則非自在作<br>　自在生苦樂　　彼應有愛憎<br>　已有愛憎故　　不應稱自在<br>　若復自在作　　眾生應默然<br>　任彼自在力　　何用修善為<br>　正復修善惡　　不應有業報<br>　自在若業生　　一切則共業<br>　若是共業者　　皆應稱自在<br>　自在若無因　　一切亦應無<br>　若因餘自在　　自在應無窮<br>　是故諸眾生　　悉無有作者<br>　當知自在義　　於此論則壞<br>　一切義相違　　無說則有過<br>　若復自性生　　其過亦如是<br>　諸明因論者　　未曾如是說<br>　無所依無因　　而能有所作<br>　彼彼皆由因　　猶如依種子<br>　是故知一切　　則非自性生<br>　一切諸所作　　非唯一因生<br>　而說一自性　　是故則非因<br>　若言彼自性　　周滿一切處<br>　若周滿一切　　亦無能所作<br>　既無能所作　　是則非為因<br>　若遍一切處　　一切有作者<br>　是則一切時　　常應有所作<br>　若言常作者　　無待時生物<br>　是故應當知　　非自性為因<br>　又說彼自性　　離一切求那<br>　一切所作事　　亦應離求那<br>　一切諸世間　　悉見有求那<br>　是故知自性　　亦復非為因<br>　若說彼自性　　異於求那者<br>　以常為因故　　其性不應異<br>　眾生求那異　　故自性非因<br>　自性若常者　　事亦不應壞<br>　以自性為因　　因果理應同<br>　世間見壞故　　當知別有因<br>　若彼自性因　　不應求解脫<br>　以有自性故　　應任彼生滅<br>　假令得解脫　　自性還生縛<br>　若自性不見　　為見法因者<br>　此亦非為因　　因果理殊故<br>　世間諸見事　　因果悉俱見<br>　若自性無心　　不應有心因<br>　如見煙知火　　因果類相求<br>　非彼因不見　　而生於見事<br>　猶金造器服　　始終不離金<br>　自性是事因　　始終豈得殊<br>　若使時作者　　不應求解脫<br>　以彼時常故　　應任彼時節<br>　世間無有邊　　時節亦復然<br>　是故脩行者　　不應方便求<br>　陀羅驃求那　　世間一異論<br>　雖有種種說　　當知非一因<br>　若說我作者　　應隨欲而生<br>　而今不隨欲　　云何說我作<br>　不欲而更得　　欲者反更違<br>　苦樂不自在　　云何言我作<br>　若使我作者　　應無惡趣業<br>　種種業果生　　故知非我作<br>　言我隨時作　　時應唯作善<br>　善惡隨緣生　　故知非我作<br>　若使無因作　　不應修方便<br>　一切自然定　　修因何所為<br>　世間種種業　　而獲種種果<br>　是故知一切　　非為無因作<br>　有心及無心　　悉從因緣起<br>　世間一切法　　非無因生者<br>　長者心開解　　通達勝妙義<br>　一相實智生　　決定了真諦<br>　敬禮世尊足　　合掌而啟請<br>　居在舍婆提　　土地豐安樂<br>　波斯匿大王　　師子元族胄<br>　福德名稱流　　遠近所宗敬<br>　欲造立精舍　　唯願哀愍受<br>　知佛心平等　　所居不求安<br>　愍彼眾生故　　不違我所請<br>　佛知長者心　　大施發於今<br>　無染無所著　　善護眾生心<br>　汝已見真諦　　素心好行施<br>　錢財非常寶　　宜應速施為<br>　如藏庫被燒　　已出者為珍<br>　明人知無常　　出財廣行惠<br>　慳貪者守惜　　恐盡不受用<br>　亦不畏無常　　徒失增憂悔<br>　應時應器施　　如健夫臨敵<br>　能施而能戰　　是則勇慧士<br>　施者眾所愛　　善稱廣流聞<br>　良善樂為友　　命終心常歡<br>　無悔亦無怖　　不生餓鬼趣<br>　此則為花報　　其果難思議<br>　輪迴六趣中　　良伴無過施<br>　若生天人中　　為眾所奉事<br>　生於畜生道　　施報隨受樂<br>　智慧脩寂定　　無依無有數<br>　雖獲甘露道　　猶資施以成<br>　緣彼惠施故　　脩八大人念<br>　隨念歡喜心　　決定三摩提<br>　三昧增智慧　　能正觀生滅<br>　正觀生滅已　　次第得解脫<br>　捨財惠施者　　蠲除於貪著<br>　慈悲恭敬與　　兼除嫉恚慢<br>　明見惠施果　　無施癡見除<br>　諸結煩惱滅　　斯由於惠施<br>　當知惠施者　　則為解脫因<br>　猶如人種栽　　為蔭花果故<br>　布施亦如是　　報樂大涅槃<br>　不堅固財施　　獲報堅固果<br>　施食唯得力　　施衣得好色<br>　若建立精舍　　眾果具足成<br>　或施求五欲　　或貪求大財<br>　或為名聞施　　有求生天樂<br>　或為免貧苦　　唯汝無想施<br>　施中之最上　　無利而不獲<br>　汝心有所弘　　宜令速成就<br>　癡愛心來遊　　清淨眼開還<br>　長者受佛教　　惠心轉增明<br>　請優波低舍　　賢友而同歸<br>　還彼憍薩羅　　周行擇良墟<br>　見太子祇園　　林流極清閑<br>　往詣太子所　　請求買其田<br>　太子甚寶惜　　元無出賣心<br>　設布黃金滿　　猶尚地不遷<br>　長者心歡喜　　即遍布黃金<br>　祇言我不與　　汝云何布金<br>　長者言不與　　何言滿黃金<br>　二人共諍訟　　延及斷事官<br>　眾皆歎奇特　　祇亦知其誠<br>　廣問其因緣　　辭言立精舍<br>　供養於如來　　并及比丘僧<br>　太子聞佛名　　其心即開悟<br>　唯取其半金　　求和同建立<br>　汝地我樹林　　共以供養佛<br>　長者地祇林　　以付舍利弗<br>　經始立精舍　　晝夜勤速成<br>　高顯勝莊嚴　　猶四天王宮<br>　隨法順道宜　　稱如來所應<br>　世間未曾有　　增暉舍衛城<br>　如來現神蔭　　眾聖集安居<br>　無侍者哀降　　有侍資道宜<br>　長者乘斯福　　壽盡上昇天<br>　子孫繼其業　　歷世種福田　</p><p><b>　　<A NAME="n24"></A>佛所行讚父子相見品第十九</b><p class='lg'>　佛於摩竭國　　化種種異道<br>　悉從一味法　　如日映眾星<br>　出彼五山城　　與千弟子俱<br>　前後眷屬從　　往詣尼金山<br>　近伽維羅衛　　而生報恩心<br>　當修法供養　　以奉於父王<br>　王師及大臣　　先遣伺候人<br>　常尋從左右　　瞻察其進止<br>　知佛欲還國　　驅馳而先白<br>　太子遠遊學　　願滿今來還<br>　王聞大歡喜　　嚴駕即出迎<br>　舉國諸士庶　　悉皆從王行<br>　漸近遙見佛　　光相倍昔容<br>　處於大眾中　　猶如梵天王<br>　下車而徐進　　恐為法留難<br>　瞻顏內欣踊　　口莫知所言<br>　顧貪居俗累　　子超然登仙<br>　雖子居道尊　　未知稱何名<br>　自惟久思渴　　今日無由宣<br>　子今默然坐　　安隱不改容<br>　久別無感情　　令我心獨悲<br>　如人久虛渴　　路逢清冷泉<br>　奔馳而欲飲　　臨泉忽枯渴<br>　今我見其子　　猶是本光顏<br>　心疏氣高絕　　都無蔭流心<br>　抑情虛望斷　　如渴對枯泉<br>　未見繁想馳　　對目則無歡<br>　如人念離親　　忽見畫形像<br>　應王四天下　　猶若曼陀王<br>　汝今行乞食　　斯道何足榮<br>　安靜如須彌　　光相如日明<br>　庠行牛王步　　無畏師子吼<br>　不受四天封　　乞求而養身<br>　佛知父王心　　猶存於子想<br>　為開其心故　　并哀一切眾<br>　神足昇虛空　　兩手捧日月<br>　遊行於空中　　種種作異變<br>　或分身無量　　還復合為一<br>　或入水如地　　或入地如水<br>　石壁不礙身　　左右出水火<br>　父王大歡喜　　父子情悉除<br>　空中蓮花座　　而為王說法<br>　知王心慈念　　為子增憂悲<br>　纏綿愛念子　　宜應速除滅<br>　息愛靜其心　　受我子養法<br>　人子所未奉　　今以奉父王<br>　父未從子得　　今從子得之<br>　人王之奇特　　天王亦希有<br>　勝妙甘露道　　今以奉大王<br>　自業業受生　　業依業果報<br>　當知業因果　　勤習度世業<br>　諦觀於世間　　唯業為良朋<br>　親戚及與身　　深愛相戀慕<br>　命終神獨往　　唯業良朋隨<br>　輪迴於五趣　　三業三種生<br>　愛欲為其因　　種種類差別<br>　今當竭其力　　淨治身口業<br>　晝夜勤修習　　息亂心寂然<br>　唯此為己利　　離此悉非我<br>　當知三界有　　猶若海濤波<br>　難樂難習近　　當修第四業<br>　生死五道輪　　猶眾星旋轉<br>　諸天亦遷變　　人中豈得常<br>　涅槃為最安　　禪寂樂中勝<br>　人王五欲樂　　危險多恐怖<br>　猶毒蛇同居　　何有須臾歡<br>　明人見世間　　如盛火圍遶<br>　恐怖無暫安　　求離生老死<br>　無盡寂靜處　　慧者之所居<br>　不須利器仗　　象馬以兵車<br>　調伏貪恚癡　　天下敵無勝<br>　知苦斷苦因　　證滅修方便<br>　正覺四真諦　　惡趣恐怖除<br>　先現妙神通　　令王心歡喜<br>　信樂情已深　　堪為正法器<br>　合掌而讚嘆　　奇哉誓果成<br>　奇哉大苦離　　奇哉饒益我<br>　雖先增憂悲　　緣悲故獲利<br>　奇哉我今日　　生子果報成<br>　宜捨勝妙樂　　宜精勤習苦<br>　宜離親族榮　　宜割恩愛情<br>　古昔諸仙王　　唐苦而無功<br>　清涼安隱處　　汝今悉已獲<br>　自安而安彼　　大悲濟眾生<br>　昔本住世間　　為轉輪王者<br>　無自在神通　　令我心開解<br>　亦無此妙法　　使我今日歡<br>　設為轉輪王　　生死緒不絕<br>　今已絕生死　　輪迴大苦滅<br>　能為眾生類　　廣說甘露法<br>　如此妙神通　　智慧甚深廣<br>　永滅生死苦　　為天人之上<br>　雖居聖王位　　終不獲斯利<br>　如是讚歎已　　法愛增恭敬<br>　居王父尊位　　謙卑稽首禮<br>　國中諸人民　　睹佛神通力<br>　聞說深妙法　　兼見王敬重<br>　合掌頭面禮　　悉生奇特想<br>　厭患居俗累　　咸生出家心<br>　釋種諸王子　　心悟道果成<br>　悉厭世榮樂　　捨親愛出家<br>　阿難陀難陀　　金毘阿那律<br>　難圖跋難陀　　及軍荼陀那<br>　如是等上首　　及餘釋種子<br>　悉從於佛教　　受法為弟子<br>　匡國大臣子　　優陀夷為首<br>　與諸王子俱　　隨次而出家<br>　又阿低梨子　　名曰優波離<br>　見彼諸王子　　大臣子出家<br>　心感情開解　　亦受出家法<br>　父王見其子　　神力諸功德<br>　自亦入清流　　甘露正法門<br>　捨王位國土　　禪一甘露飯<br>　閑居修靜默　　處宮習王仙<br>　如來悉隨攝　　本族知識已<br>　道中顏和悅　　親戚歡喜隨<br>　時至應乞食　　入迦維羅衛<br>　城中諸士女　　驚喜舉聲唱<br>　悉達阿羅陀　　學道成而歸<br>　內外轉相告　　巨細馳出看<br>　門戶窗牖中　　比肩而側目<br>　見佛身相好　　光明甚暉曜<br>　外著袈裟衣　　身光內徹照<br>　猶如日圓輪　　內外相映發<br>　觀者心悲喜　　合掌涕淚流<br>　見佛庠序步　　歛形攝諸根<br>　妙身顯法儀　　敬惜增悲歎<br>　剃髮毀形好　　身被染色衣<br>　堂堂儀雅容　　束身視地行<br>　應戴羽寶蓋　　手攬飛龍轡<br>　如何冒游塵　　執缽而行乞<br>　藝足伏怨敵　　貌足婇女歡<br>　華服冠天冠　　黎民咸首陽<br>　如何屈茂容　　拘心制其形<br>　捨妙欲光服　　素身著染衣<br>　見何相何求　　與世五欲怨<br>　捨賢妻愛子　　樂獨而孤遊<br>　難哉彼賢妃　　長夜抱憂思<br>　而今聞出家　　性命猶能全<br>　不審淨飯王　　竟見此子不<br>　見其妙相身　　毀形而出家<br>　怨家猶痛惜　　父見豈能安<br>　愛子羅[<a href='javascript:showpic("../fontimg/023523.gif")'>目*侯</a>]羅　　泣涕常悲戀<br>　見無撫慰心　　用學此道為<br>　諸明相法者　　咸言太子生<br>　具足大人相　　應享食四海<br>　觀今之所為　　斯則皆虛談<br>　如是比眾多　　紛紜而亂說<br>　如來心無著　　無欣亦無慼<br>　慈悲愍眾生　　欲令脫貧苦<br>　增長彼善根　　并為當來世<br>　顯其少欲跡　　兼除俗塵謗<br>　入貧里乞食　　精麤任所得<br>　巨細不擇門　　滿缽歸山林　</p><p><b>　　<A NAME="n25"></A>佛所行讚受祇桓精舍品第二十</b><p class='lg'>　世尊已開化　　迦維羅衛人<br>　隨緣度已畢　　與大眾俱行<br>　往憍薩羅國　　詣波斯匿王<br>　祇桓已莊嚴　　堂舍悉周備<br>　流泉相灌注　　花果悉敷榮<br>　水陸眾奇鳥　　隨類群和鳴<br>　眾美世無比　　若稽羅山宮<br>　給孤獨長者　　眷屬尋路迎<br>　散花燒名香　　奉請入祇桓<br>　手執金龍瓶　　躬跪注長水<br>　以祇桓精舍　　奉施十方僧<br>　世尊咒願受　　鎮國令久安<br>　給孤獨長者　　福慶流無窮<br>　時波斯匿王　　聞世尊已至<br>　嚴駕出祇桓　　敬禮世尊足<br>　卻坐於一面　　合掌白佛言<br>　不圖卑小國　　忽成大吉祥<br>　惡逆多殃災　　豈能感大人<br>　今得睹聖顏　　沐浴飲清化<br>　鄙雖處凡品　　蒙聖入勝流<br>　如風拂香林　　氣合成薰[<a href='javascript:showpic("../fontimg/043965.gif")'>颱-台+焱</a>]<br>　眾鳥集須彌　　異色齊金光<br>　得與明人會　　蒙蔭而同榮<br>　野夫供仙人　　生為三足星<br>　世利皆有盡　　聖利永無窮<br>　人王多愆咎　　遇聖利常安<br>　佛知王心至　　樂法如帝釋<br>　唯有二種著　　不能忘財色<br>　知時知心行　　而為王說法<br>　惡業卑下士　　見善猶知敬<br>　況復自在王　　積德乘宿因<br>　遇佛加恭敬　　此乃非為難<br>　國素靜民安　　非見佛所增<br>　今當略說法　　大王且諦聽<br>　受持我所說　　見我功果成<br>　命終形神乖　　親戚悉別離<br>　唯有善惡業　　始終而影隨<br>　當崇法王業　　子養於萬民<br>　現世名稱流　　命終上昇天<br>　縱情不順法　　今苦後無歡<br>　古昔羸馬王　　順法受天福<br>　金步王行惡　　壽終生惡道<br>　我今為大王　　略說善惡法<br>　大要當慈心　　觀民猶一子<br>　不迫亦不害　　善攝持諸根<br>　捨邪就正路　　不自舉下人<br>　結友於苦行　　勿習邪見朋<br>　勿恃王威勢　　勿聽邪佞言<br>　勿惱諸苦行　　莫踰王正典<br>　念佛維正法　　調伏非法者<br>　現為人中上　　德將隆道中<br>　深思無常想　　身命念念遷<br>　栖心高勝境　　志求清涼津<br>　保慈自在樂　　來世增其歡<br>　傳名於曠劫　　必報如來恩<br>　如人愛甜果　　必種其良栽<br>　有從明入暗　　有從闇入明<br>　有闇闇相續　　有明明相因<br>　智者捨三品　　當學始終明<br>　言惡群嚮應　　善唱隨者難<br>　無有不作果　　作者不敗亡<br>　創業不勤習　　至竟莫能為<br>　素不修善因　　後致樂無斯<br>　既往無息期　　是故當修善<br>　自省不為惡　　自作自受故<br>　猶四石山合　　眾生無逃處<br>　生老病死山　　群生脫無由<br>　唯有行正法　　出斯苦重山<br>　世間悉無常　　五欲境如電<br>　老死錐鋒端　　何應習非法<br>　古昔諸勝王　　猶若自在天<br>　勇健志騰虛　　暫顯已磨滅<br>　劫火鎔須彌　　海水悉枯竭<br>　況身如泡沫　　而望久存世<br>　猛風止隨藍　　日光翳須彌<br>　盛火水所消　　有物悉歸滅<br>　此身無常器　　長夜苦守護<br>　廣資以財色　　放逸生憍慢<br>　死時忽然至　　挺直如枯木<br>　明人見斯變　　勤修豈睡眠<br>　生死獨搖機　　不止會墮落<br>　不習不續樂　　苦報者不為<br>　不近不勝友　　不學不斷智<br>　學不受有智　　受必令無身<br>　有身不染境　　染境為大過<br>　雖生無色天　　不免時遷變<br>　當學不變身　　不變則無過<br>　以有此身故　　為眾苦之本<br>　是故諸智者　　息本於無身<br>　一切眾生類　　斯由欲生苦<br>　是故於欲有　　當生厭離心<br>　厭離於欲有　　則不受眾苦<br>　雖生色無色　　變易為大患<br>　以不寂靜故　　況不離於欲<br>　如是觀三界　　無常無有主<br>　眾苦常熾然　　智者豈願樂<br>　如樹盛火然　　眾鳥豈群集<br>　覺者為明士　　離此則無明<br>　此則開覺士　　離此則非覺<br>　此則應所作　　離此則不應<br>　此則為近宗　　離此與理乖<br>　言此殊勝法　　非在家所應<br>　此則為非說　　法唯在人弘<br>　患熱入冷水　　一切得清涼<br>　冥室燈火明　　悉睹於五色<br>　修道亦如是　　道俗無異方<br>　或山居墮罪　　或在家昇仙<br>　癡冥為巨海　　邪見為濤波<br>　群生隨愛流　　漂轉莫能度<br>　智慧為輕舟　　堅持三昧正<br>　方便鼓念楫　　能濟無知海<br>　時王專心聽　　一切智所說<br>　厭薄於俗榮　　知王者無歡<br>　如逸醉犴象　　醉醒純熟還<br>　時有諸外道　　見王信敬佛<br>　咸求於大王　　與佛決神通<br>　時王白世尊　　願從彼所求<br>　佛即默然許　　種種諸異見<br>　五通神仙士　　悉來詣佛所<br>　佛即現神力　　正基坐空中<br>　普放大光明　　如日耀朝陽<br>　外道悉降伏　　國民普歸宗<br>　為母說法故　　即昇忉利天<br>　三月處天宮　　普化諸天人<br>　度母報恩畢　　安居時過還<br>　諸天眾羽從　　乘於七寶階<br>　下至閻浮提　　諸佛常下處<br>　無量諸天人　　乘宮殿隨送<br>　閻浮提君民　　合掌而仰瞻　</p><p><b>　　<A NAME="n26"></A>佛所行讚守財醉象調伏品第二十一</b><p class='lg'>　天上教化母　　及餘諸天眾<br>　還遊於人中　　隨緣而行化<br>　樹提迦耆婆　　首羅輸盧那<br>　長者子央伽　　及無畏王子<br>　尼瞿屢陀等　　尸利掘多迦<br>　尼揵憂波離　　悉令得解脫<br>　乾陀羅國王　　其名弗迦羅<br>　聞說微妙法　　捨國而出家<br>　醯茂缽低鬼　　及波多耆利<br>　於毘富羅山　　調伏而受化<br>　波羅延梵志　　波沙那山中<br>　半偈微細義　　調伏令信樂<br>　他那摩帝村　　有鳩吒檀[<a href='javascript:showpic("../fontimg/038049.gif")'>身*冘</a>]<br>　是二生之首　　廣殺生祠祀<br>　如來方便化　　令其入正道<br>　於毘提訶山　　大威德天神<br>　名般遮尸呿　　受法入決定<br>　毘紐瑟吒村　　化彼難陀母<br>　央伽富梨城　　降伏大力神<br>　富那跋陀羅　　輸屢那檀陀<br>　兇惡大力龍　　國王及後宮<br>　悉皆受正法　　以開甘露門<br>　於彼侏儒村　　稽那及尸盧<br>　志求生天樂　　化令入正道<br>　央瞿利摩羅　　於彼脩侔村<br>　為現神通力　　化令即調伏<br>　有大長者子　　浮梨耆婆男<br>　大富多錢財　　如富那跋陀<br>　即於如來前　　受化廣行施<br>　於彼跋提村　　化彼跋提梨<br>　及與跋陀羅　　兄弟二鬼神<br>　毘提訶富利　　有二婆羅門<br>　一名為大壽　　二名曰梵壽<br>　論議以降伏　　令入於正法<br>　至毘舍離城　　化諸羅剎鬼<br>　并離車師子　　及諸離車眾<br>　薩遮尼犍子　　悉令入正法<br>　阿摩勒迦波　　有鬼跋陀羅<br>　及跋陀羅迦　　跋陀羅劫摩<br>　又至阿臘山　　度鬼阿臘婆<br>　二名鳩摩羅　　三訶悉多迦<br>　還至伽闍山　　度鬼緪迦那<br>　及針毛夜叉　　及其姊妹子<br>　又至波羅奈　　化彼迦旃延<br>　然後乘神通　　至輸盧波羅<br>　化彼諸商人　　多波揵尼劍<br>　受其旃檀堂　　妙香流於今<br>　至摩醯波低　　度迦毘羅仙<br>　牟尼住於彼　　足蹈於石上<br>　千輻雙輪現　　終則不磨滅<br>　至波羅那處　　化婆羅那鬼<br>　至摩偷羅國　　度鬼竭曇摩<br>　偷羅俱瑟吒　　度賴吒波羅<br>　至鞞蘭若村　　度諸婆羅門<br>　迦利摩沙村　　度薩毘薩深<br>　亦復化於彼　　阿耆尼毘舍<br>　復還舍衛國　　度彼瞿曇摩<br>　闍帝輸盧那　　道迦阿低梨<br>　還憍薩羅國　　度外道之師<br>　弗迦羅婆梨　　及諸梵志眾<br>　至施多毘迦　　寂靜空閑處<br>　度諸外道仙　　令入佛仙路<br>　至阿輸闍國　　度諸鬼龍眾<br>　至舍毘羅國　　度二惡龍王<br>　一名金毘羅　　二名迦羅迦<br>　又至跋伽國　　化度夜叉鬼<br>　其名曰毘沙　　那鳩羅父母<br>　并及大長者　　令信樂正法<br>　至俱舍彌國　　化度瞿師羅<br>　及二優婆夷　　波闍鬱多羅<br>　伴等優婆夷　　眾多次第度<br>　至揵陀羅國　　度阿婆羅龍<br>　如是等次第　　空行水陸性<br>　皆悉往化度　　如日照幽冥<br>　爾時提婆達　　見佛德殊勝<br>　內心懷嫉妒　　退失諸禪定<br>　造諸惡方便　　破壞正法僧<br>　登耆闍崛山　　崩石以打佛<br>　石分為二分　　墮於佛左右<br>　於王平直路　　放狂醉惡象<br>　震吼若雷霆　　勇氣奮成雲<br>　橫泄而奔走　　逸越如暴風<br>　鼻牙尾四足　　觸則莫不摧<br>　王舍城巷路　　狼藉殺傷人<br>　橫尸而布路　　髓腦血流離<br>　一切諸士女　　恐怖不出門<br>　合城悉戰悚　　但聞驚喚聲<br>　有出城馳走　　有窟穴自藏<br>　如來眾五百　　時至而入城<br>　高閣窗牖人　　啟佛令勿行<br>　如來心安泰　　怡然無懼容<br>　唯念貪嫉苦　　慈心欲令安<br>　天龍眾營從　　漸至狂象所<br>　諸比丘逃避　　唯與阿難俱<br>　猶法種種相　　一自性不移<br>　醉象奮狂怒　　見佛心即醒<br>　投身禮佛足　　猶若太山崩<br>　蓮花掌摩頂　　如日照烏雲<br>　跪伏佛足下　　而為說法言<br>　象莫害大龍　　象與龍戰難<br>　象欲害大龍　　終不生善處<br>　貪恚癡迷醉　　難降佛已降<br>　是故汝今日　　當捨貪恚癡<br>　已沒苦淤泥　　不捨轉更深<br>　彼象聞佛說　　醉解心即悟<br>　身心得安樂　　如渴飲甘露<br>　象已受佛化　　國人悉歡喜<br>　咸歎唱希有　　設種種供養<br>　下善轉成中　　中善進增上<br>　不信者生信　　已信者深固<br>　阿闍世大王　　見佛降醉象<br>　心生奇特想　　歡喜倍增敬<br>　如來善方便　　現種種神力<br>　調伏諸眾生　　隨力入正法<br>　舉國脩善業　　猶如劫初人<br>　彼提婆達兜　　為惡自纏縛<br>　先神力飛行　　今墮無擇獄　</p><p><b>　　<A NAME="n27"></A>佛所行讚菴摩羅女見佛品第二十二</b><p class='lg'>　世尊廣化畢　　而生涅槃心<br>　發於王舍城　　詣巴連弗邑<br>　到已住於彼　　娑吒利支提<br>　彼是摩竭提　　邊邑附庸國<br>　國主婆羅門　　多聞明經典<br>　瞻相土安危　　國之仰觀師<br>　摩竭王遣使　　敕告彼仰觀<br>　命起於牢城　　以備於強鄰<br>　世尊記彼地　　天神所保持<br>　於中起城郭　　永固不危亡<br>　仰觀心歡喜　　共養佛法僧<br>　佛出彼城門　　往詣琲e濱<br>　仰觀深敬佛　　名為瞿曇門<br>　琲e側人民　　皆出迎世尊<br>　興種種供養　　各嚴船令渡<br>　世尊以船多　　偏受違眾心<br>　即以神通力　　隱身及大眾<br>　忽從此岸沒　　而出於彼岸<br>　以乘智慧船　　廣濟於眾生<br>　緣斯德力故　　濟河不憑舟<br>　琲e側人民　　同聲唱奇哉<br>　咸言名此津　　名為瞿曇津<br>　城門瞿曇門　　津名瞿曇津<br>　斯名流於世　　歷代共稱傳<br>　如來復前行　　至彼鳩梨村<br>　說法多所化　　復至那提村<br>　人民多疫死　　親戚悉來問<br>　諸親疫死者　　命終生何所<br>　佛善知業報　　悉隨問記說<br>　前至鞞舍離　　住於菴羅林<br>　彼菴摩羅女　　承佛詣其園<br>　侍女眾隨從　　庠序出奉迎<br>　善執諸情根　　身服輕素衣<br>　捨離莊嚴服　　自沐浴香花<br>　猶世貞賢女　　潔素以祠天<br>　端正妙容姿　　猶天玉女形<br>　佛遙見女來　　告諸比丘眾<br>　此女極端正　　能留行者情<br>　汝等當正念　　以慧鎮其心<br>　寧在暴虎口　　狂夫利劍下<br>　不於女人所　　而起愛欲情<br>　女人顯恣態　　若行住坐臥<br>　乃至畫像形　　悉表妖姿容<br>　劫奪人善心　　如何不自防<br>　現啼笑喜怒　　縱體而垂肩<br>　或散髮髻傾　　猶尚亂人心<br>　況復飾容儀　　以顯妙姿顏<br>　莊嚴隱陋形　　誘誑於愚夫<br>　迷亂生德想　　不覺醜穢形<br>　當觀無常苦　　不淨無我所<br>　諦見其真實　　滅除貪欲想<br>　正觀於自境　　天女尚不樂<br>　況復人間欲　　而能留人心<br>　當執精進弓　　智慧鋒利箭<br>　被正念重鎧　　決戰於五欲<br>　寧以熱鐵槍　　貫徹於雙目<br>　不以愛欲心　　而觀於女色<br>　愛欲迷其心　　炫惑於女色<br>　亂想而命終　　必墮三惡道<br>　畏彼惡道苦　　不受女人欺<br>　根不繫境界　　境界不繫根<br>　於中貪欲想　　由根繫境界<br>　猶如二耕牛　　同一軛一鞅<br>　牛不轉相縛　　根境界亦然<br>　是故當制心　　勿令其放逸<br>　佛為諸比丘　　種種說法已<br>　彼菴摩羅女　　漸至世尊前<br>　見佛坐樹下　　禪定靜思惟<br>　念佛大悲心　　哀受我樹林<br>　端心斂儀容　　止素妖冶情<br>　恭形心純至　　稽首接足禮<br>　世尊命令坐　　隨心為說法<br>　汝心已純靜　　表徹外德容<br>　壯年豐財寶　　備德兼姿顏<br>　能信樂正法　　是則世之難<br>　丈夫宿智慧　　樂法非為奇<br>　女人情志弱　　智淺愛欲深<br>　而能樂正法　　此亦為甚難<br>　人生於世間　　唯應法自娛<br>　財色非常寶　　唯正法為珍<br>　強良病所壞　　少壯老所遷<br>　命為死所困　　行法無能侵<br>　所愛莫不離　　不愛而強鄰<br>　所求不隨意　　唯法為從心<br>　他力為大苦　　自在力為歡<br>　女人悉由他　　兼懷他子苦<br>　是故當思惟　　厭離於女身<br>　彼菴摩羅女　　聞法心歡喜<br>　堅固智增明　　能斷於愛欲<br>　即自厭女身　　不染於境界<br>　雖恥於陋形　　法力勸其心<br>　稽首而白佛　　已蒙尊攝受<br>　哀受明供養　　令滿其志願<br>　佛知彼誠心　　兼利諸群生<br>　默然受其請　　令即隨歡喜<br>　視聽轉增明　　作禮而還家　</p><p class='juan'>
佛所行讚卷第四</p>
</body></html>
