<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p><p></li><p><b>　　<A NAME="n35"></A>No. 193</b><p class='juan'>
佛本行經卷第一(一名佛本行讚傳)</p>
<p><span class='byline'>　　　　宋涼州沙門釋寶雲譯</span><br><p><b>　　<A NAME="n37"></A>因緣品第一</b><p class='lg'>　今粗頒宣法　　慈心專聽受<br>　佛眾經要義　　聖師之言辭<br>　傳佛之典籍　　最利益於世<br>　受者蒙大慶　　潤及一切生<br>　普一切諸佛　　仙聖明王智<br>　慈心稱名者　　獲福不可量<br>　今故演吉祥　　憂苦永滅亡<br>　所至之方域　　莫不得安隱<br>　撿情專守心　　各各靜意聽<br>　其有奉持者　　雪除諸垢穢<br>　以清淨法水　　勤加浣濯心<br>　入滅度深池　　受色甚鮮明<br>　五欲猶奔馬　　普世隨之迷<br>　迴旋無出要　　勞欲所欺誤<br>　或馳於盲冥　　獨周旋五道<br>　以智慧之勒　　善御迴愚心<br>　當以無常策　　捶制情欲馬<br>　挫折饕餮意　　令志捨諛諂<br>　六欲江河流　　趣惡甚速疾<br>　當以智慧力　　設牢厚堤塘<br>　樂生死勤苦　　未曾得休息<br>　以無厭足意　　迷醉於五欲<br>　八種之湯藥　　和合甚神良<br>　順服甘露味　　迷醉尋醒悟<br>　三界眾生類　　倒見手所指<br>　顛倒於五道　　猶如拍鞠跳<br>　垂脫盡苦際　　還復墮生死<br>　今聞聖明教　　宜息迷惑心<br>　慈悲之光明　　普照耀於世<br>　愚睹熱時焰　　癡心自迷惑<br>　生死猶廣澤　　孤麑迷於中<br>　宜服飲法乳　　除久飢虛渴<br>　眾生從久來　　為老死所吸<br>　不喜見良藥　　逆罵謗醫師<br>　醫合三十七　　雜藥神良膏<br>　宜以方便求　　勤服以除患<br>　塵勞之長夜　　眾生甚安眠<br>　宜辦甘露鼓　　寤令莫睡眠<br>　佛日出於世　　照曜法豐秋<br>　宜以智慧眼　　勤心普遍觀<br>　眾生心如水　　躁擾濁不明<br>　以法渟使清　　猶如秋時水<br>　眾生善御心　　定意不躁濁<br>　速疾得歸趣　　入于泥洹海<br>　種種變形體　　於生死長遠<br>　天人三惡趣　　地獄鬼畜生<br>　今宜捨嶮欺　　諂偽[<a href='javascript:showpic("../fontimg/072588.gif")'>仁-二+豈</a>][<a href='javascript:showpic("../fontimg/061963.gif")'>仁-二+磊</a>]形<br>　入滅琉璃城　　合為一種色<br>　有王名阿育　　無憂厚國土<br>　能使怨憂恐　　歸附者喜敬<br>　普於此地立　　八萬四千塔<br>　天龍鬼神喜　　聲震於天下<br>　時金剛力士　　聞是震動聲<br>　佛法更盛明　　因是追念佛<br>　低頭拄頰悶　　惟佛在世時<br>　諸天有問曰　　唯仁何為愁<br>　諦視良久間　　然後乃長歎<br>　懷悲聲戰悵　　發言報之曰<br>　佛天中天師　　施善教天人<br>　追憶佛聖尊　　是以愁悶耳<br>　是諸天人等　　後生不見佛<br>　佛去世之後　　乃生於天上<br>　始聞佛名號　　衣毛皆起豎<br>　因以慈敬心　　問於金剛神<br>　唯仁佛是誰　　有何善妙德<br>　有何智慧力　　有何律禁法<br>　其形貌何類　　以何自嚴飾<br>　唯仁垂顧屈　　為吾等具說<br>　以是光明言　　勸進金剛神<br>　發言猶花敷　　含笑和顏曰<br>　所問深妙法　　難可倉卒說<br>　諸聖不能究　　獨我安能陳<br>　若能以手指　　舉拂世界地<br>　四海諸淵池　　一吸能令盡<br>　若能都渾吞　　鐵圍金剛山<br>　以蓮花根絲　　繫懸須彌山<br>　若欲圍纏裹　　窮盡虛空表<br>　若復欲計知　　十方眾生數<br>　是事猶易致　　學之或可得<br>　欲歎佛功德　　無能盡具者<br>　願承佛威神　　令意不謬誤<br>　能少少頒宣　　歎佛之德善<br>　今我之所說　　猶如鸚鵡言<br>　以歡悅仁等　　可專意諦聽　</p><p><b>　　<A NAME="n38"></A>佛本行經稱歎如來品第二</b><p class='lg'>　今欲昇清虛　　翔佛無外法<br>　適欲稱發言　　心為之沈疑<br>　吾心之羽翮　　勢弱不能強<br>　佛之空無慧　　包博虛空外<br>　假令有力士　　盡力射虛空<br>　箭行過劫數　　不能至空際<br>　若干賢聖明　　於佛大空慧<br>　以無量辯才　　不歎盡佛德<br>　已度苦海岸　　枯竭愛欲河<br>　塞生老死淵　　開立大法海<br>　天人及異術　　不能盡意源<br>　是故佛慧海　　深邃無涯底<br>　須彌眾山王　　諸天遊居上<br>　佛德喻須彌　　莫能見頂者<br>　魔王進三女　　來欲亂道意<br>　所至靡不惑　　唯佛慈能護<br>　魔王十八億　　變形來欲戰<br>　佛從衣出臂　　如日照雲赤<br>　以百福相手　　擬地勝魔王<br>　不敢當佛德　　猶冥眺日光<br>　諸天無能毀　　魔王貢高幢<br>　唯佛能碎壞　　佛豎大法幢<br>　其餘塵勞王　　強力含怒害<br>　愚癡及死魔　　軍率諸子孫<br>　愛生五蓋子　　先登纏覆世<br>　有餘懷害進　　變形若干種<br>　怒害疾慳妒　　熱惱慢貢高<br>　倒見貪欲界　　邪癡塵勞王<br>　其弊懷害強　　圍繞求對戰<br>　結布塵勞陣　　各現武備力<br>　各放剛猛弩　　以中凡愚夫<br>　其箭如毒蛇　　又有如熾火<br>　迦葉佛已來　　無與為對者<br>　佛德障其箭　　益甚放燋燃<br>　乘戒德之車　　被忍辱牢鎧<br>　駕以精進馬　　入滅塵勞陣<br>　以正見利鉾　　以正思為箭<br>　以正言為羽　　以正行為筈<br>　以正路為矢　　意筩中拔箭<br>　放慈弓駃發　　佛箭名四等<br>　一發滅塵勞　　震三千世界<br>　慧熾燒塵欲　　猶如軍被燒<br>　施戒忍進定　　慧信及堅固<br>　守志不移動　　猶眾川歸海<br>　世清空中明　　十方普蒙安<br>　心一定堅固　　思惟世起滅<br>　以得金剛心　　壞碎塵勞山<br>　以佛眼觀見　　三千界如鏡<br>　外學諸神仙　　久學無所覺<br>　一切智無師　　名諸師之師<br>　強慧金剛觜　　潰壞癡堅卵<br>　脫出愚冥獄　　陵無為清虛<br>　天上食甘露　　食隨蘭馬麥<br>　不甘著天味　　不患厭馬麥<br>　調達怒放石　　羅云立其前<br>　俱以慈眼視　　見毒栴檀等<br>　外學所誹謗　　天人所稱嘆<br>　於二意不動　　猶口吹須彌<br>　名聞三千世　　佛是普世師<br>　好首所虛謗　　心等無喜慼<br>　愚利衰毀譽　　若稱譏苦樂<br>　八法不能染　　猶如水蓮花<br>　天上人間樂　　視皆為不實<br>　觀世如愚戲　　有形皆空無<br>　三惡趣眾生　　開其難開門<br>　空三惡趣獄　　導天人無為<br>　經趣度三世　　縛阿須倫憍<br>　勸導眾善本　　雨三寶於世<br>　往古轉輪王　　自在於四方<br>　於己不自從　　免死至無為<br>　佛修種種業　　治理法空城<br>　濟脫塵勞賊　　將至無為城　</p><p class='lg'>　日明照晝不及夜　　不曜天上三惡趣<br>　佛光晝夜三千世　　及至一切眾生心<br>　佛神妙暉常盛明　　千萬無數難可喻<br>　月之盛明十五日　　其暉曜夜無益晝　</p><p class='lg'>　天帝懷憂悴　　壽命臨終沒<br>　垂退失天福　　詣佛還見諦<br>　日月世眼目　　阿須倫所嬈<br>　佛慈濟世間　　救令不遭厄<br>　憂煙想如焰　　樂欲如服藥<br>　愛著喻盛火　　佛滅以法水<br>　懷恚甚怒害　　飲醉狂惑亂<br>　鴦崛魔醉象　　佛以慈制伏　</p><p class='lg'>　無量生死堅纏裹　　愚癡之賊蔽其目<br>　佛以言箄智慧藥　　決除鬱鞞迦葉賊<br>　是三人等塵甚厚　　假令聲聞如琩F<br>　無有能動其毛者　　唯佛濟使睹道明　</p><p class='lg'>　容貌甚憍慢　　因寶黼黻服<br>　迸沙最矜高　　見佛屈修禮<br>　頭如戴火焰　　牙長眼正赤<br>　怒則擲火燒　　佛降阿臘鬼<br>　龍王懷毒怒　　雹害魔竭國<br>　佛動地崩山　　威勢滅龍毒<br>　佛猶大象王　　入生死華池<br>　踐蹈塵勞草　　佇立泥洹中<br>　佛導度生死　　如牛渡流河<br>　眾生渡至今　　如群牛隨導<br>　佛如八解池　　生法芙蓉花<br>　天人如蜂集　　服香則離苦<br>　諸天聞海水　　底有不死藥<br>　以海大龍王　　纏繞須彌山<br>　諸天阿須倫　　攬海至千歲<br>　設若干方便　　盡力甚勤苦<br>　引萬種藥精　　進令水上凝<br>　謂是不死藥　　接盛以金瓶<br>　服者不永壽　　不離老病死<br>　意謬持神藥　　轉輪無邊際<br>　佛以七覺意　　慧力攬大海<br>　圍繞以滅定　　引以精進力<br>　致出甘露藥　　永安滅老病<br>　最樂滅眾苦　　服者離生死　</p><p class='lg'>　佛明喻日不亂精　　盛喻月滿而不寒<br>　樂過六天而消欲　　燄如盛火無所燒<br>　法甚微妙德行具　　眾善伏藏稱福聚<br>　普集天人之善好　　歎視佛德無厭足<br>　光耀如日明如月　　悅目如華聲雷震<br>　步如象王忍如地　　普勝世間佛獨最<br>　如是無量清妙歎　　眾聖窮劫不能盡<br>　況吾愚淺欲究竟　　猶無舟船欲渡海　</p><p class='lg'>　諸天皆叉手　　懷悅謂金剛<br>　願佛下兜術　　即受許為說　</p><p><b>　　<A NAME="n39"></A>佛本行經降胎品第三</b><p class='lg'>　處兜術宮時　　以天眼普觀<br>　睹眾生苦惱　　追憶往古誓<br>　本願安眾生　　累劫勞求佛<br>　生生遭艱難　　不厭種德本<br>　第一上祠祀　　從發意以來<br>　以金遍布施　　惠施手成德<br>　從初種種施　　聞者衣毛豎<br>　頭目身手足　　妻子所愛重<br>　嚴駕名象馬　　寶車垂真珠<br>　若當合聚此　　普地不容受<br>　勤施聲雷震　　如天降時雨<br>　累劫以慧水　　普潤飽眾生<br>　施酪池乳江　　福山酥如泉<br>　蜜塹石蜜積　　普嚴飾此地<br>　未曾違求者　　與與無所逆<br>　水灌受者手　　喻於四大海<br>　奉父母明師　　慈心具種事<br>　所施無涯限　　成施度無極<br>　所生守戒勝　　沒命不穢禁<br>　剃頭為沙門　　髮積喻大山<br>　生愚夫五欲　　遭沒命危難<br>　不動毀淨禁　　具戒度無極<br>　生得尊自由　　未曾施人惡<br>　截頭目手足　　心定得忍辱<br>　情悟發求佛　　逮進超九劫<br>　彌勒等應先　　勇猛出其前<br>　貪慕深妙法　　因身受慧義<br>　入火投山巖　　支節鐵針釘<br>　十八法智慧　　奉行無發勞<br>　覺了一切原　　度智無極岸<br>　施戒忍進定　　智慧江海淵<br>　慈悲傷眾生　　成喜悅光耀<br>　毛孔雜色光　　明動兜術宮<br>　諸天懷疑集　　肅敬禮菩薩　</p><p class='lg'>　即時種種擊金鼓　　任資賦與七覺籌<br>　誰欲與吾降世間　　故相延請法賓會<br>　光從兜術照四方　　樂役力渚閻浮提<br>　即敕侍臣卿月猛　　汝識世間大國王　</p><p class='lg'>　何國可託生　　不違古典制<br>　應遭遇菩薩　　奉順佛言教<br>　對曰唯聖聽　　有大豪尊王<br>　有王名善求　　典主王舍城<br>　婆羅奈城主　　王名曰善猛<br>　蝎國王百才　　鬱禪王名巢<br>　光燄王留生　　又王名勇武<br>　王善臂之子　　又名白雪王　</p><p class='lg'>　是八大王有名聞　　不審為可託生不<br>　曰有是王穢不真　　遍更察觀真正者<br>　思惟斯須曰更有　　轉輪王種壽興後<br>　王最盈後名師子　　其子白淨釋中尊　</p><p class='lg'>　善妙稱吾意　　應託生為子<br>　白淨男中上　　妙后女中英<br>　諸城邑之中　　迦夷羅越最<br>　今日吾當降　　施善於世間<br>　示眾生以正　　牢縛欲枷鎖<br>　破壞生死獄　　開示無為路<br>　示眾生方便　　令出生死獄<br>　卿等誰欲樂　　離苦滅度安<br>　欲自度苦者　　與吾俱降下<br>　頒宣是法已　　便下兜術宮<br>　顯乘令普知　　白象如銀山<br>　菩薩乘象王　　如日照白雲<br>　諸天鼓樂舞　　普雨雜色花<br>　日精之明珠　　光照耀王宮<br>　降神下生時　　現瑞甚微妙<br>　菩薩降入胎　　如鴈處清淵<br>　如秋盛月照　　如象處花池<br>　日以光照好　　月以盛明珠<br>　菩薩無可喻　　唯與善福俱<br>　處妙后胎已　　地六反震動<br>　猶如水中船　　空中崩雷聲<br>　海池肅肅動　　眾流淨澄清<br>　諸天於空中　　布華如帳縵<br>　稱慶踊躍喜　　地神欣然笑<br>　諸華盡敷鮮　　遍地無空缺<br>　樹神見眾花　　開張如目視<br>　魔王愛樂樹　　即萎憔悴愁　</p><p class='lg'>　妙后寐寤尋憶夢　　諸根寂然喜踊躍<br>　舉目四向遍察視　　王顏怡悅蓮華色<br>　即啟王曰唯願聽　　夢中所見甚吉祥<br>　大白象王有六牙　　忽然來至在我前　</p><p class='lg'>　王聞后所夢　　懷疑喜踊躍<br>　即召梵志占　　為說夢所見<br>　明達善占夢　　思惟乃發言<br>　按典籍占夢　　唯聽今諦說　</p><p class='lg'>　女夢日光明入腹　　因此懷妊生吉子<br>　如日赫照普地界　　其子德尊主十方<br>　夢見月滿眾生俱　　光照女腹因懷胎<br>　生子聖達轉金輪　　典主四方正法治　</p><p class='lg'>　此女夢白象　　趣入其右脅<br>　此子無瑕穢　　天人稽首禮<br>　一切無不知　　所生必為佛<br>　此典古聖讖　　王后夢白象<br>　當生寶聖子　　神仙獨象步<br>　安卦以占之　　必生天人師<br>　其唯有二趣　　樂家為聖王<br>　捨家除鬚髮　　成佛眾聖師<br>　喜其占夢諦　　賜金恣其意<br>　王后聞甚喜　　以善事啟王<br>　自夢此以來　　甜如服甘露<br>　體性眾惡除　　唯願樂眾善<br>　不樂名寶衣　　唯善潔素服<br>　不好寶名扇　　樂露清涼風<br>　厭穢於五欲　　樂受正真法<br>　六情不復著　　色聲香味觸<br>　不復樂宮室　　意思遊園觀<br>　啟王如是已　　王即答之曰<br>　恣卿意所樂　　王從將俱出<br>　乃至於流民　　清涼花樹園<br>　后自內觀身　　如淨水月影<br>　處胎無垢穢　　金花琉璃輿<br>　月滿諸根具　　睹如寶明珠<br>　后覺生期至　　遊詣花香園<br>　其園肅肅清　　諸妙神來集　</p><p><b>　　<A NAME="n40"></A>佛本行經如來生品第四</b><p class='lg'>　于時佛星　　適與月合　　吉瑞應期<br>　從右脅生　　猶如雲除　　千日霍現<br>　譬如久冥　　炬光卒耀　　東方為首<br>　樹為頭髮　　華草為毛　　蓮花為面<br>　青蓮為眼　　丹樹為口　　須彌為乳<br>　四海為腹　　中土為腰　　南方為髖<br>　私為垂珠　　甯鬼酸瞴@　西方為足<br>　眾寶為飾　　諸轉輪王　　歷代典主<br>　如江河數　　佛所履踐　　千輻相輪<br>　常行印車　　過去諸佛　　所修德義<br>　生育萬物　　猶如慈母　　難動即時<br>　肅然震聲　　懷喜庠序　　和悅而瞻<br>　即時右脅　　顯大輝耀　　遏絕日光<br>　日如螢火　　令日失明　　無復精光<br>　光如華髻　　現若干色　　側塞四方<br>　滿虛空中　　譬如雲除　　日照忽現<br>　爾時諸天　　見晃昱光　　悚然怪異<br>　而相謂言　　日天下耶　　金樹出乎<br>　有神對曰　　佛日出現　　日天子疑<br>　是何異日　　將無奪我　　日成宮殿<br>　懷嫉霍然　　彼千光明　　佛耀輝地<br>　日焰照空　　太子懷光　　千倍踰日<br>　日光還折　　退不敢當　　天地普然<br>　如劫盡焰　　天地明闢　　如始旦曉<br>　諸神普喜　　地祇鼓舞　　光明雨灑<br>　甘露良藥　　充飽一切　　滅憂惱患<br>　海震如笑　　樹木跛[<a href='javascript:showpic("../fontimg/037600.gif")'>跳-兆+我</a>]　　淵池青蓮<br>　如開目視　　眾樹散花　　以敬太子<br>　眾鳥翔鳴　　如雅頌音　　諸天慕善<br>　如花遇日　　都照十方　　晃如金色<br>　神祇懷喜　　花非時敷　　金銀栴檀<br>　細末如塵　　天意作花　　晴無雲雨<br>　光明普照　　遍滿十方　　明珠火焰<br>　奄然不現　　日所不照　　幽隱冥處<br>　霍然大明　　耀三惡趣　　聖智明達<br>　教世光相　　梵天神等　　華中化生<br>　慈謙敬心　　散適意花　　掌蓮華色<br>　兩手接擎　　懷愛敬心　　慈目熟視<br>　以梵清音　　歎其功德　　躬自傾屈<br>　頭面禮足　　戴之頂上　　日處須彌<br>　號名百祠　　手執金剛　　以千慈眼<br>　熟視無厭　　天華白蓋　　雜妙寶花<br>　其明如月　　上於太子　　歎其功曰<br>　勞苦彌劫　　以大方便　　發求佛道<br>　願垂慈心　　眾生可傷　　唯為普世<br>　不請之師　　北斗七星　　亦如稱歎<br>　現七覺意　　消七勞垢　　故行七步<br>　如師子起　　足跡印現　　喻如七星<br>　其步大然　　不懷疑慢　　地神傾屈<br>　低仰接足　　以普明日　　照於四方<br>　現四諦法　　如師子吼　　吾齊以此<br>　末後受形　　不復處在　　胞胎之獄<br>　今當得佛　　最難得道　　將導一切<br>　服甘露滅　　安靡軟草　　雜色眾花<br>　如天綩綖　　周遍布地　　譬如天王<br>　處清池淵　　如金樹花　　視甚微妙<br>　諸五趣類　　受苦惱者　　皆得休息<br>　身安快樂　　眾結縛著　　甚急牢獄<br>　爾時眾結　　悉得解脫　　爾時洪音<br>　遍聞佛界　　諸天鬼神　　懷喜踊躍<br>　速昇虛空　　進見聖寶　　諸天側塞<br>　充滿無間　　大龍王子　　如須彌山<br>　目猶日月　　動海出水　　頭戴雲蓋<br>　速疾尋至　　細雨香水　　敬浴太子<br>　安祥天子　　受天世人　　大敬祠祀<br>　能與其願　　自化己身　　現有四頭<br>　乘牛執蓋　　敬護菩薩　　童男天子<br>　首戴羽冠　　威力巍巍　　號孔雀幢<br>　貫冑帶甲　　執持武備　　為大軍師<br>　將從大眾　　擁護菩薩　　一由延內<br>　天王大力　　名毘沙門　　珍寶充盈<br>　德有志界　　天二十八　　神將軍俱<br>　各與營從　　器鉀嚴整　　與億鬼神<br>　來護菩薩　　又有天王　　名尊自在<br>　與無央數　　巨億諸天　　執持幢旛<br>　而來雲集　　以恭肅敬　　禮菩薩足<br>　閻王惡害　　無能勝者　　驅逐眾生<br>　以一種法　　擲棄所執　　太山獄杖<br>　以慈愍心　　來禮菩薩　　無數諸天<br>　龍鬼神王　　淨居天上　　諸清淨天<br>　叉手合掌　　如未敷藕　　齎敬曲躬<br>　永歎菩薩　　金色天華　　明真珠臺<br>　青芙蓉花　　紺琉璃莖　　興成意花<br>　若干妙色　　末栴檀香　　散下如雨<br>　天女空中　　眷屬俱來　　鼓天伎樂<br>　歌歎功勳　　往古修行　　眾億善本<br>　果報成熟　　潤及群生　　慶雲震樂<br>　諸天散華　　身放光明　　晃晃昱昱<br>　諸天吒歎　　眾生歡喜　　蒙佛神德<br>　普嚴世界　　金鳥諸龍　　俱懷和協<br>　天阿須倫　　棄捨怨嫌　　從白淨月<br>　出清涼光　　普為世間　　滅愛憎火　</p><p><b>　　<A NAME="n41"></A>佛本行經梵志占相品第五</b><p class='lg'>　當爾之時　　眾善普會　　殃患消滅<br>　快樂無極　　王因是喜　　赦降天下<br>　欣慶來集　　如眾川流　　如天帝釋<br>　生子瞿或　　如安祥天　　生子童男<br>　如毘沙門　　生子寶瓶　　菩薩誕育<br>　王亦歡喜　　菩薩體軟　　如天初生<br>　乳母收養　　如育嬰孩　　請諸舊德<br>　曉事母人　　圍衛擁護　　不離左右<br>　光相明照　　如梵中尊　　諸母速疾<br>　將詣天祀　　欲令拜謁　　諸天形像<br>　天像皆起　　屈申低仰　　諸有金石<br>　水泥天像　　叉手稽首　　禮敬菩薩<br>　諸母驚怖　　心皆愕然　　緣是瑞應<br>　號天中天　　未諦審知　　太子神德<br>　因此恐怖　　速還歸宮　　白淨王聞<br>　驚怪怖戰　　因召梵志　　明占相者<br>　應令尋至　　王即問曰　　唯諸明師<br>　占相吾子　　懼因此子　　犯觸天像<br>　唯拔吾心　　諸深狐疑　　梵志喜顏<br>　對曰天王　　今應稱慶　　不宜懷慼<br>　王族更新　　當從今始　　轉輪聖帝<br>　應臨四方　　按卦占察　　右脅生者<br>　必為尊貴　　聖達普智　　臨眾王上<br>　顯如須彌　　為眾山王　　無能及者<br>　眾寶之中　　如意為最　　眾流之中<br>　大海為最　　眾光之中　　日月為最<br>　今是太子　　眾聖中最　　按占古典<br>　有威儀王　　因手而生　　律王掌生<br>　情思力王　　從父腋出　　王名往古<br>　因父[<a href='javascript:showpic("../fontimg/029524.gif")'>月*坒</a>]生　　抆陀竭王　　頂上生出<br>　是等德強　　皆轉輪王　　今占光瑞<br>　相應聖王　　攝度天人　　以聖慧力<br>　名號普聞　　周遍十方　　如大聖王<br>　號抆陀竭　　金輪白象　　玉女紺馬<br>　明珠聖臣　　主兵七寶　　遊天世間<br>　從兵四品　　當為天人　　開無為路<br>　當有千子　　才力勇猛　　當以正法<br>　治世太平　　若捨家出　　進求道術<br>　必當為佛　　以慧勝世　　抑按世間<br>　眾聖明師　　按卦所占　　唯此二趣<br>　王欣解顏　　謂梵志曰　　自宗祖來<br>　聖王斷絕　　父王亦無　　轉輪王位<br>　子何由能　　自致聖王　　王雖如是<br>　梵志愕然　　皆共同聲　　舉手稱歎<br>　猶如大龍　　雷震之聲　　於王殿上<br>　大稱善慶　　唯王莫疑　　謂其不然<br>　父子德異　　宿行不同　　唯在宿世<br>　修立德行　　請呈籍卦　　王當照之<br>　往古仙聖　　賢才明達　　次比四句<br>　若醫藥方　　往醫婁他　　不能敏達<br>　其子仙賢　　明達踰父　　往古聖王<br>　後亦不繼　　百轉之孫　　乃復還紹<br>　近聖亦復　　限齊江海　　其光莫能<br>　如其子者　　如是異術　　乃餘無數<br>　往古先人　　所不達及　　其後苗裔<br>　秀出踰前　　事任宿德　　非由於人<br>　前世所修　　與今德合　　雖今時非<br>　德人居吉　　瞻按籍卦　　與瑞附合<br>　必得於世　　為轉輪王　　王告諸大<br>　眾梵志曰　　今當為子　　因德立字<br>　梵志默然　　心思斯須　　謙遜卑聲<br>　啟白天王　　察今時運　　太清和順<br>　吉鳥翔鳴　　瑞應至聲　　地動庠序<br>　節氣調適　　風雨順時　　世應太平<br>　眾火炎現　　清徹無煙　　諸天塞空<br>　現形叉手　　雨眾雜花　　天樂並作<br>　王教平均　　國應豐熟　　大王國境<br>　祥瑞普臻　　當名太子　　號曰吉財<br>　王意大悅　　重賜梵志　　金角乳牛<br>　數百千頭　　王還喜悅　　摩太子頭<br>　以妙寶瓔　　繫太子頸　　慈心叉手<br>　歎其德曰　　先臨聖王　　然後出家　</p><p><b>　　<A NAME="n42"></A>佛本行經阿夷決疑品第六</b><p class='lg'>　高山花果池　　快樂如天觀<br>　眾山少及者　　故名阿夷岳<br>　曩久居此山　　年耆結蔟髮<br>　長暴露形體　　壽高百有餘<br>　體猶如黑雲　　髮如白銀數<br>　眼睛微亦理　　形如雜色山<br>　智慧如梵天　　明如日月火<br>　四火日第五　　自暴名阿夷<br>　卒聞響響聲　　鳥獸鳴如語<br>　其解鳥獸音　　懷疑出廬窟<br>　見天交錯飛　　於空中歡喜<br>　因仰問天人　　諸天何為喜<br>　有天名法樂　　尋答阿夷曰<br>　師為未聞耶　　世有奇吉祥<br>　白淨王生子　　當度世眾生<br>　卒必成佛道　　為天世人師<br>　聞佛之名號　　踊躍衣毛豎<br>　即上昇虛空　　欲見釋童子<br>　因所見瑞應　　神通意審諦<br>　彈指頃之間　　便到王宮門<br>　是上聖通士　　明達禁戒備<br>　王以愛敬意　　速迎請入宮<br>　讓之以上座　　謙恭辭慰勞<br>　垂愍回接顧　　屈來入鄙國<br>　阿夷覺王意　　愛敬盡禮義<br>　以慈目視王　　執謙以敬謝<br>　王宜應如是　　愛賓以上禮<br>　大王承法治　　垂恩於國民<br>　自先過諸王　　種種大施與<br>　於財寶貧使　　戒智慧豐富<br>　吾所由至此　　宜懷歡喜聽<br>　聞空中天語　　王生子作佛<br>　我忻所聞事　　覺吉祥故來<br>　法幢甚可愛　　觀釋種族旗<br>　王聞說是言　　喜愕情惶灼<br>　速呼太子來　　與阿夷相見<br>　在乳母抱上　　光相照然明<br>　見太子德相　　如天后抱子<br>　阿夷不能忍　　便前取太子<br>　兩手抱愛視　　如黑雲裹日<br>　在阿夷抱上　　菩薩明益輝<br>　猶如黑山間　　銷金爐熾火<br>　以慈心久視　　眼中即雨淚<br>　太子體晃昱　　如黑雲雨雹<br>　王見阿夷泣　　心懷甚怖懅<br>　恐子將不祥　　懷疑語阿夷<br>　唯聖時見示　　吾氣垂欲絕<br>　今見仁悲泣　　是故心驚戰<br>　得無是吾命　　一旦忽然滅<br>　先為我致慶　　後將無遺慼<br>　劣乃得此子　　久渴得升水<br>　將無為吾怨　　幡不令吾當<br>　吾始生意念　　得子至眼眠<br>　子目遺後視　　則吾不憂世<br>　是吾族珍樹　　生於寶宮池<br>　將護誠告我　　以愛己子情<br>　面如盛滿月　　阿夷熟視之<br>　眼翫青紺光　　舌如蓮花葉<br>　頭髮紺青色　　覆其高廣額<br>　頰車如師子　　諸頷充平滿<br>　師子肩長臂　　掌輪千輻理<br>　次視其相已　　從頂至足相<br>　師盡愛敬意　　稽首禮太子<br>　淚墮如雨下　　懷慘惘啟王<br>　其有充滿足　　三十二妙好<br>　必當成為佛　　以善勝普世<br>　諸天聞是語　　於空中散華<br>　同聲稱善善　　王謂阿夷言<br>　前師按卦占　　定成轉輪王<br>　今聖師視相　　定之使成佛<br>　王言猶投蘇　　火炎盛熾猛<br>　益增阿夷口　　更說決定言<br>　如我觀察相　　恣媚滅欲意<br>　示眾生滅度　　當以佛容貌<br>　假令空中雨　　金剛之大山<br>　不動太子毛　　何況餘艱難<br>　普世眾力士　　諸弊害鬼神<br>　及阿須輪王　　軍官屬營從<br>　各執金剛杵　　大如須彌山<br>　來欲擊太子　　山杵破散盡<br>　太子不動移　　當作是覺知<br>　吾不以是慼　　當以懷歡慶<br>　我自傷流泣　　遇佛而空過<br>　頒宣慧照曜　　奮千辭義光<br>　佛因當顯明　　我獨不見感<br>　立在無為空　　滅如月清冷<br>　世蒙涼除熱　　我獨當燋然<br>　佛諦執金剛　　慧杵碎塵勞<br>　當有甘露藥　　我獨不得嘗<br>　佛如海馬王　　濟渡海流人<br>　我獨退在後　　婬鬼所裂噉<br>　一切智池水　　善意諸蟲貝<br>　通放慧江流　　一切飲除渴<br>　眾善為根株　　忍枝意止葉<br>　覺意以為花　　成泥洹甘果<br>　解脫眾生禪　　戒香遍世間<br>　佛樹當生長　　我薄德不睹<br>　愚癡門甚牢　　恩愛門甚固<br>　當以法籥開　　生死牢獄門<br>　普世相燒然　　以婬怒癡炎<br>　當以法水滅　　如雲雨野火<br>　以悲心之角　　定餬十方鋒<br>　當施善法乳　　天人飲無厭<br>　普世之嬰羅　　塵勞之重疾<br>　以最勝法藥　　當療眾生病<br>　佛之大海淵　　諸佛之寶渚<br>　度生死賈客　　以寶充其饒<br>　芥子比須彌　　牛跡水況海<br>　螢火喻日光　　轉輪王方佛<br>　勝通達梵天　　喻覺慧帝釋<br>　超淨相梵志　　世典古王傳<br>　古仙聖大師　　學深厭祠祀<br>　若聞佛聖化　　疾捨本術盧<br>　澡瓶杖簇結　　棄本諸威儀<br>　尋捨貢高意　　厭本所習禮<br>　咄此老害懅　　令人無所及<br>　吾已得五通　　今事禮不偶<br>　今雨欲然耀　　慧定照世間<br>　吾今垂垂滅　　如何不悲乎<br>　即呼弟子來　　汝莫如吾誤<br>　以徒託太子　　阿夷辭還退　</p><p><b>　　<A NAME="n43"></A>佛本行經入譽論品第七</b><p class='lg'>　是時釋王　　德日夜增　　寶倉國境<br>　名稱智慧　　金寶積聚　　種種瓔珞<br>　眾善來歸　　如秋海淵　　象馬車乘<br>　猶天嚴駕　　賢善調良　　自然詣廄<br>　甘蔗石蜜　　酥乳水漿　　粳糧穀米<br>　氣味力增　　殃患普除　　怨敵屈附<br>　舊親增敬　　疫饉消亡　　涼風和調<br>　時雨細潤　　空中晃昱　　甚好嚴備<br>　盡王境土　　長益豐茂　　眾善普集<br>　不祥枯竭　　以太子德　　合成諧偶<br>　以諧偶故　　名稱普聞　　諸根成就<br>　相好可觀　　猶月初生　　十五日滿<br>　諸王長者　　普進貢獻　　栴檀羊車<br>　駕御金鹿　　象牙金銀　　雜寶合成<br>　粟珍寶廁　　象子馬駒　　童子曳弄<br>　戲笑娛樂　　白銀鴈子　　珊瑚口觜<br>　隨其年長　　致獻貢御　　金寶博奕<br>　以供太子　　年在幼少　　為事尊長<br>　重踰須彌　　忍辱過地　　淵深於海<br>　意博包空　　時過孩童　　初入在美<br>　世人所習　　眾諸技術　　太子學能<br>　不加日勞　　年滿十六　　體方精健<br>　文武兼備　　藝過諸釋　　王睹太子<br>　德日殊異　　兄弟中猛　　如勇師子<br>　王忽寤憶　　阿夷所言　　如何當令<br>　捨是洪德　　涉苦入山　　精勤學道<br>　心即懷疑　　召諸臣議　　思計令子<br>　不入山學　　執謙尊教　　如天帝臣<br>　承帝詔命　　思計設理　　沈思斯須<br>　執敬啟言　　尋承命旨　　子難卒留<br>　海可過濟　　日可失明　　月可捨涼<br>　子願難違　　唯然天王　　宜設方便<br>　若設方便　　為事必剋　　假令不剋<br>　無遺恨情　　事離方便　　則難施立<br>　聽承古仙　　服水氣者　　長勞困形<br>　皮骨相連　　重如太山　　遭欲風吹<br>　愛恚戰動　　如風吹樹　　嚴妙堂舍<br>　色聲香味　　華香嚴飾　　狀如天女<br>　第一上樂　　迷醉女樂　　五欲猶能<br>　迷惑仙士　　夫色聲香　　味細滑觸<br>　諸心所喜　　五情所貪　　以欲堅牢<br>　力強大網　　以繫子心　　乃可無憂<br>　王然此義　　即召美女　　十五以上<br>　容色妙者　　六十四種　　姿媚具備<br>　尋致諸女　　充太子宮　　久學調靜<br>　執慚愧戈　　於婇女中　　如月眾星<br>　攝藏輝光　　不甘五欲　　口終不發<br>　不遜之言　</p><p class='lg'>　眼不起視色　　猶餓夫於樂<br>　諸伎女懷慚　　如冥逃光走<br>　父王聞是已　　不安寢於床<br>　因更令境內　　有相好樂者<br>　其誰有妙女　　必盡來應會<br>　若有違限者　　加之以重[<a href='javascript:showpic("../fontimg/036091.gif")'>言*適</a>]<br>　設此嚴限已　　益出眾瓔珞<br>　恣之取瓔珞　　入宮為婇女<br>　種種嚴修飾　　諸遊觀園池<br>　無數眾女集　　皆受賦瓔珞<br>　太子德如日　　目無能當者<br>　自執意挍計　　終無能染污<br>　執杖釋種女　　姿貌如天女<br>　心忍辱如地　　面暉如月滿<br>　古聖王苗裔　　相應玉女寶<br>　德廣覆天下　　除憂如天樂<br>　持重有智慧　　相好容貌光<br>　名稱最第一　　是故號除稱<br>　手執波曇花　　眼如紺蓮葉<br>　兩手奉好花　　歡喜詣其母<br>　唯母見嚴飾　　意欲入宮觀<br>　欲見釋太子　　心自然戀慕<br>　母即告女曰　　寧今受御[<a href='javascript:showpic("../fontimg/036091.gif")'>言*適</a>]<br>　終不聽汝往　　願母必見聽<br>　重啟父母已　　即聽隨其願<br>　愛敬執謙恭　　報慈父母已<br>　將從顯然往　　如水睍鴟<br>　至於王宮中　　到遙觀太子<br>　過去五百世　　曾為太子妻<br>　其所生之處　　女中最第一<br>　前世緣牽故　　故熟視太子<br>　顏容怡開敷　　如日水蓮華<br>　厥行步庠序　　寂然無聲嚮<br>　猶如眾江流　　入海則寂定<br>　眾中有一女　　造二首歌頌<br>　音韻甚合好　　應時順事理<br>　有女來甚妙　　執持紺蓮花<br>　憶往世善行　　故以相發寤<br>　過世上名華　　供養定光佛<br>　執花甚姝好　　猶如吉利天<br>　菩薩忽然聞　　定光佛之名<br>　心中即驚動　　徐舉目遍視<br>　即發聲謂曰　　進手中花來<br>　以言眾所僥　　如服甘露藥<br>　應聲尋花進　　以奉上菩薩<br>　侍在菩薩左　　如明星在月<br>　太子視瓔珞　　不宜其所服<br>　即解明珠瓔　　擲以掛女頸<br>　於是明珠瓔　　嚴飾女形容<br>　姝好無雙比　　益發明珠光<br>　猶如天帝釋　　處於紫紺壁<br>　亦如十五日　　月與眾星俱<br>　合宮盡歡喜　　皆共同舉聲<br>　稱曰真得妃　　莫不同甚歡<br>　如是歌稱聲　　斯須流聞王<br>　王聞甚歡悅　　重賜名寶珍　</p><p class='lg'>　王即令求　　女父母來　　賜與珍寶<br>　不可稱計　　召明梵志　　卜擇良辰<br>　塗香坦地　　飾以眾花　　以神咒酥<br>　充飽火神　　灌太子手　　父母授女<br>　為太子妃　　女中第一　　在太子側<br>　如日月星　</p><p class='juan'>
佛本行經卷第一</p>
</body></html>
