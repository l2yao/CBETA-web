<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
佛本行經卷第三(一名佛本行讚傳)</p>
<p><span class='byline'>　　　　宋涼州沙門釋寶雲譯</span><br><p><b>　　<A NAME="n52"></A>為瓶沙王說法品第十四</b><p class='lg'>　意如重慶雲　　欲時降甘露<br>　以深奧流聲　　清淨梵天音<br>　又復以八種　　柔軟和調嚮<br>　以妙辭之前　　降測瓶沙王<br>　具照知王意　　正直且清淨<br>　慈愛恭敬意　　充盈於心懷<br>　今王雖興於　　衰末濁亂世<br>　以善自將御　　乃踰上世王<br>　見王諸淨意　　內意清淨徹<br>　猶如晝陰霧　　花開知日出　</p><p class='lg'>　雖施恩於愚人　　恩德終不居之<br>　施少善於賢人　　其恩好日日厚<br>　今視王甚奇特　　不迷惑於王位<br>　憍自姿所覆蓋　　土地主皆迷惑<br>　智慧人若得財　　以不要財為要<br>　身不要如炎花　　慧者從身取要　</p><p class='lg'>　眾生昇天　　甚得大利　　諸土地主<br>　以正治法　　正法之王　　順理而治<br>　一切人民　　皆從真正　　若有財寶<br>　先審取要　　若復別離　　後無恨心<br>　猶如從酪　　以取酥去　　漿若翻棄<br>　亦無恨心　　以相迎接　　用上賓禮<br>　開恩厚意　　以善友義　　今我當以<br>　友恩相報　　意欲相諫　　開意善聽<br>　一切眾生　　命如朝露　　我今一切<br>　都就後世　　猶如盛火　　得酥益熾<br>　及燒草木　　終無厭足　　心之憎愛<br>　由愚癡出　　皆復迷惑　　狂醉高藥<br>　老耄之病　　死亡之火　　強燒五道<br>　沈無漏脫　　我今已覺　　盛火之力<br>　今欲方便　　免此大患　　是故捨離<br>　親族知識　　愛欲如毒　　云何不捨<br>　吾已不畏　　是諸毒虺　　雹及火熾<br>　疾暴惡風　　亦復不畏　　拔刀劇賊<br>　但畏恩愛　　數數生死　　迷於欲者<br>　未曾厭足　　諸天亦爾　　況世間人<br>　一切世間　　欲求無厭　　如火所熾<br>　亦復厭極　　普得土地　　齊海以內<br>　又貪求度　　欲得彼岸　　一切求索<br>　無有厭足　　猶如眾流　　歸于大海<br>　雨寶七日　　乃至於膝　　勝伏四方<br>　上至天上　　天上壽命　　長七劫半<br>　頂生聖王　　欲無厭足　　更有聖王<br>　食天福祿　　時天帝退　　畏阿須倫<br>　憍慢遂盛　　仙人擔輩　　邪住無厭<br>　從天退墮　　有滿唯王　　往至天上<br>　得天婇女　　形專將來　　有犯神仙<br>　金寶精舍　　懷貪滅亡　　尋化成灰<br>　有重擔王　　將兵上天　　復從天上<br>　將天女還　　緣是天女　　自致死亡<br>　如是眾生　　無厭而沒　　名聞弊惡<br>　弓強箭駛　　捨棄王位　　入林學仙<br>　心所不應　　其身行之　　殺害他人<br>　身亦滅亡　　有女名賢　　諸王競諍<br>　興師率眾　　對陣而戰　　以愛欲故<br>　興怨致諍　　當捨愛欲　　如棄怨敵<br>　諸王種族　　挾慊嫉害　　殺諸剎利<br>　二百一十　　往古列士　　懷恚為害<br>　宜捨惡心　　如虺脫皮　　言鴈言鶴<br>　緣是致諍　　因相殺傷　　乃至億數<br>　愚癡故鬥　　始起於微　　宜捨愚癡<br>　棄自冥病　　往古二王　　鬥諍澤香<br>　因懷貢高　　遂相殺傷　　以鐵棒擊<br>　破碎其頭　　宜捨憍慢　　如雲之蓋<br>　又如列士　　甚[<a href='javascript:showpic("../fontimg/050013.gif")'>彳*建</a>]勦疾　　以貪愛故<br>　奪他婦女　　以愛著故　　乃致沒亡<br>　如畏死故　　宜捨愛著　　二阿須倫<br>　坐女色亡　　有貪女色　　聽音沒命<br>　騰翔空中　　賓頭王子　　是二嗜味<br>　俱致喪命　　昔伊象王　　以鼻貪香<br>　犯吉祥天　　以致喪滅　　昔殷頭王<br>　身樂細滑　　貪著無厭　　頭裂而亡<br>　此等以欲　　恣極六情　　如海受流<br>　終以無厭　　摩竭魚口　　猶尚可滿<br>　六情受欲　　難可充滿　　如是大貪<br>　及餘難計　　六情未足　　遭大艱難<br>　可如王言　　先恣六情　　誰有厭足<br>　宜審思此　　王以敬意　　相請以國<br>　諦視王位　　亦無純樂　　純事令人<br>　受極快樂　　緣樂之後　　受大艱難<br>　其厚煖衣　　宜冬猛寒　　至於夏暑<br>　更反為患　　飢者得食　　以為飽樂<br>　有強逼者　　必成大苦　　如好藕池<br>　中有宿虫　　猶花樹林　　師子滿中<br>　金寶之舍　　熾火充盈　　王位猶此<br>　用相請為　　如魚吞餌　　不覺強鉤<br>　猶如以蜜　　塗利劍刃　　王者之位<br>　如七寶械　　觀雖悅目　　身心甚苦<br>　王者容飾　　被服如天　　乘國土車<br>　雜糅牢固　　王者重擔　　重於大山<br>　苦如馬鬥　　觀者悅之　　水火風雹<br>　疾疫飢匱　　偷盜劫賊　　強陵敵國<br>　邊境屯守　　侵奪損耗　　是諸艱難<br>　獨切王心　　晝夜懷憂　　寢不安床<br>　思設方便　　為國除患　　心普懷疑<br>　不信臣民　　如至毒鄉　　從人得食<br>　假令王者　　領無數城　　其身所處<br>　限居其一　　寢一宮室　　坐御一座<br>　榮樂無幾　　憂勞甚廣　　衣蓋一形<br>　食充一軀　　出行遊觀　　限駕一乘<br>　王所飲食　　蓋少少耳　　其餘勞動<br>　以恣憍奢　　王唯以一　　自在為樂<br>　是樂亦復　　雜諸苦毒　　猶如處在<br>　劍所作車　　處事不明　　輒還傷己<br>　譬如好舍　　花飾其表　　含毒虺蛇<br>　充滿其中　　觀其悅目　　觸甚毒害<br>　吾以是故　　不甘王位　　以是之故<br>　不宜受是　　生死難保　　猶如幻化<br>　焉知宿對　　馳騁何趣　　吾以是故<br>　不受王諫　　王云捨家　　而非其時<br>　今且諦聽　　吾當報王　　恣意飲食<br>　不懷顧慮　　死命追人　　若干方便<br>　甘蔗之種　　號曰白淨　　王當覺此<br>　是我父王　　吾欲脫苦　　故棄王位<br>　欲設方便　　建立善法　　無畏滅度<br>　永求第一　　常與生老　　病死長別<br>　欲求甘露　　可保之處　　是故不甘<br>　與諸欲會　　猶如野畜　　渴行求水<br>　疲勞之渴　　迷惑而走　　卒遇獵者<br>　截道逐射　　不愍其渴　　必得殺之<br>　世間亦爾　　飢渴情故　　迷惑萬端<br>　不計死迮　　快意自娛　　暢情飲食<br>　不慮成事　　當有壞敗　　老來屈己<br>　如強張弓　　疾病傷人　　深於馳箭<br>　死來逼命　　如獵放圍　　愚意所迷<br>　如何待時　　若覺若眠　　若晝若夜<br>　若水若陸　　各各人人　　命逝不還<br>　迅速甚駃　　猶如水性　　入摩竭口<br>　法之燈光　　莊美之明　　加精進意<br>　增益酥油　　奉行善者　　懷歡喜逝<br>　命終資糧　　已悉備足　　如進好華<br>　色甚鮮明　　志士樂善　　奉上塔像<br>　若後日見　　花以萎枯　　已得花要<br>　心懷歡喜　　若明達人　　從少小來<br>　和調身命　　與善法合　　自睹其身<br>　已至朽邁　　調自思計　　每懷歡喜<br>　猶如惡賊　　突獄逃走　　乃至曠野<br>　大澤之中　　竹葦之林　　虎狼遊居<br>　迷惑馳騁　　熱渴所逼　　五士拔刀<br>　馳而追後　　恐怖惶灼　　逃突奔走<br>　前卒復有　　弊惡醉象　　即便前進<br>　欲踐踏殺　　其人不持　　刀仗戰具<br>　不齎糧食　　無蓋履屣　　四望顧視<br>　永無歸怙　　心懷迷憒　　無所曉知<br>　吾今故為　　大王引喻　　欲令解了<br>　生死之趣　　大王宜解　　生死如是<br>　當了眾生　　如突獄賊　　了知曠澤<br>　喻是三途　　虎狼惡獸　　覺是塵勞<br>　奔馳疲極　　熱渴憔悴　　則當知是<br>　憎愛愚癡　　智慧利劍　　廣施資糧<br>　大正法蓋　　禁戒履屣　　如彼士夫<br>　乏少此行　　不種德者　　其喻如是<br>　前有醉象　　弊暴凶惡　　當覺如是<br>　世之死亡　　當于爾時　　無有恃怙<br>　唯當依憑　　奉戒行善　　王當迴意<br>　覆育民物　　救危濟厄　　猶如赤子<br>　普懷慈心　　視民如子　　王當護國<br>　譬如護宮　　猶如有虫　　方便勦健<br>　逃身速疾　　不遇雨渧　　大王亦當<br>　如是逃意　　莫遇惡相　　以自免濟　</p><p><b>　　<A NAME="n53"></A>佛本行經不然阿蘭品第十五</b><p class='lg'>　如是菩薩　　廣肩長臂　　安徐詳雅<br>　師子應步　　詣阿蘭問　　生死出要<br>　意欲斷壞　　生死門閫　　遙見阿蘭<br>　與門徒俱　　聚會而坐　　講論梵典<br>　菩薩德重　　喻如天帝　　迎接問訊<br>　與坐談論　　坐須臾已　　善意相視<br>　菩薩慈意　　慰勞阿蘭　　阿蘭對曰<br>　久承德化　　所以出家　　不甘尊榮<br>　裂壞愛著　　結縛之網　　強壯勇猛<br>　猶如大象　　捨棄尊號　　轉輪王位<br>　譬如智者　　捨避毒飯　　昔轉輪王<br>　不足為奇　　壯過衰老　　捨家入林<br>　轉以王位　　授其太子　　猶如萎花<br>　轉授與人　　吾今所疑　　仁壯盛美<br>　六情所欲　　未至充足　　應受廣博<br>　自然榮樂　　捨此美號　　誰不懷疑<br>　欲知太子　　事之審實　　必當成為<br>　大法最器　　以精進德　　尋智慧舟<br>　當速疾度　　生死海淵　　於是菩薩<br>　聞阿蘭言　　含笑懷喜　　而答之曰<br>　吾事未成　　故來到此　　今汝自保<br>　事必當成　　猶如冥中　　忽見光明<br>　喻若迷者　　得人引路　　譬欲渡江<br>　遇舟濟渡　　故來相求　　以為善師<br>　幸垂顧屈　　所以見教　　若受為徒<br>　當事以師　　老病死苦　　當何從度<br>　願以此理　　而見告示　　於是阿蘭<br>　謂世導師　　以諦審聽　　我梵志法<br>　生死展轉　　周旋迴行　　上下顛倒<br>　猶如輪轉　　有八私事　　號曰內法<br>　又有十六　　疑亂諸事　　緣此當知<br>　其人意強　　一切世間　　因是起滅<br>　如是五性　　識著第六　　意則第七<br>　猶豫第八　　凡有五情　　又有五欲<br>　又當復覺　　有六誤亂　　曉知是者<br>　名曰覺業　　赤仙與位　　皆共覺知<br>　梵天號曰　　一切普知　　審知是者<br>　名泥洹業　　生死根熟　　牽連縛著<br>　但諦覺是　　餘不決定　　吾等於此<br>　方便求了　　是吾泥洹　　仁所欲覺<br>　或有智者　　謂是泥洹　　或云禪報<br>　謂之泥洹　　今相教已　　出生死路<br>　合意當勤　　如病求藥　　古仙灌勝<br>　有名知足　　有名定行　　久暴露形<br>　是等皆從　　日所行道　　又復更有<br>　求解脫者　　爾時菩薩　　聞是語已<br>　迴意思惟　　探察事元　　菩薩累劫<br>　所覺智慧　　覺其瑕已　　即告梵志<br>　已聞汝等　　深奧智慧　　所謂覺業<br>　出生死者　　如我所覺　　此事不然<br>　猶如有種　　必當出生　　諸情各別<br>　謂是解脫　　若對來至　　復還結縛<br>　地水節氣　　又復無種　　所以不生<br>　因緣錯之　　若種與對　　相遇會者<br>　必當更生　　吾了如是　　行淨垢薄<br>　壽命延長　　意呼以脫　　謂是泥洹<br>　菩薩不然　　阿蘭是法　　於是復詣<br>　迦蘭問法　　為說八意　　菩薩即了<br>　微識故著　　覺有是瑕　　體解其意<br>　是必還法　　菩薩是故　　捨迦蘭法<br>　於是便至　　尼連禪江　　修治淨行<br>　求禪處坐　　金色之身　　光影照曜<br>　猶如蓮花　　照之於日　　日進一麻<br>　半粒粳米　　日日省食　　久羸形體<br>　身血竭盡　　脂肪枯乾　　氣力羸頓<br>　形體疲索　　普世眾生　　不能堪忍<br>　如是羸困　　具滿六年　　菩薩如是<br>　暴露形體　　未能還服　　甘露法藥<br>　意退念來　　道德無是　　昔閻浮下<br>　億善意是　　亦不能已　　是羸瘦形<br>　逮及是事　　自致成道　　諸天空中<br>　勸進飲食　　氣力充盈　　然後得道<br>　意居尊重　　如須彌山　　求佛之意<br>　甚大重事　　意雖堅固　　強喻金剛<br>　飲食不充　　體不自勝　　覺知是已<br>　菩薩便起　　增進飲食　　長育其身<br>　侍使五人　　見菩薩食　　捨棄避去<br>　至他閑處　　於是便受　　喜悅喜力<br>　二女乳糜　　甘露之施　　即便行詣<br>　微妙道樹　　安詳徐步　　定出生死<br>　嚴飾巍巍　　功德積聚　　以足觸地<br>　即大震動　　於是大黧　　眾龍之王<br>　聞足觸地　　震動好聲　　意懷便疑<br>　熟自思惟　　久復乃聞　　是震動聲<br>　世之將導　　眾師之師　　其足觸地<br>　震動如是　　地神歡喜　　跛[<a href='javascript:showpic("../fontimg/037600.gif")'>跳-兆+我</a>]如舞<br>　震聲隱隱　　如有所捨　　以世導師<br>　將欲出現　　地肅肅動　　踊躍若笑<br>　因震動聲　　即從水出　　其身體大<br>　如黧黑山　　種種珠寶　　瓔珞其身<br>　猶如黑雲　　飾以電光　　變若干頭<br>　普覆空中　　體放光明　　如雜煙火<br>　猶如水雲　　來近日側　　龍以是像<br>　禮菩薩足　　起執心敬　　叉手而歎<br>　我見前佛　　興出世時　　今之祥瑞<br>　如過去佛　　維衛以來　　復至迦葉<br>　眼見六佛　　興世之瑞　　尊今第七<br>　現瑞如彼　　如觀光相　　明曜於世<br>　今日必當　　逮服甘露　　今見尊行<br>　躇足步步　　斯地應時　　肅肅震動<br>　光明殊勝　　超絕於日　　今日必當<br>　所願充滿　　如觀青雀　　順遶而飛<br>　猶青雲中　　日現妙光　　齎慈愛音<br>　敬菩薩身　　今日必當　　逮得佛道<br>　知見今日　　清風順時　　眾流澄渟<br>　空中清明　　飛鳥相和　　柔軟悲鳴<br>　今日十力　　一切智成　　觀菩薩身<br>　如瑩金山　　種種珍寶　　以為嚴飾<br>　視菩薩身　　相好自纓　　今日必當<br>　成佛道器　　圓光如輪　　在其中央<br>　晃昱如日　　五彩絳色　　如今斷除<br>　世間厚冥　　如是不久　　佛日當出<br>　相樹皆動　　布散名花　　一切眾花<br>　同時而敷　　樹無心屈　　傾如有心<br>　今日必為　　一切所禮　　猶如白藕<br>　蒙月明開　　日光明照　　則芙蓉敷<br>　菩薩今現　　佛日月光　　天人心開<br>　如快樂花　　如今觀察　　相已現矣<br>　甚難值遇　　優曇缽花　　如花難遇<br>　佛亦甚難　　兩難值遇　　俱現於世<br>　今日當以　　智慧利箭　　必驚塵勞<br>　王將軍營　　已迮及逮　　過去佛處<br>　今日必當　　服食甘露　　如今觀察<br>　決定者戒　　身體嚴以　　八十種好<br>　皆照諸天　　現於身中　　今日當為<br>　天人所拜　　驪龍如是　　歎菩薩已<br>　歷泉上過　　行詣道樹　　遙見好樹<br>　如天莊嚴　　猶如天上　　晝度天樹<br>　吉祥持草　　奉迎而進　　菩薩問字<br>　即便自名　　眾人見呼　　名曰吉祥<br>　菩薩自計　　吾必吉祥　　即便從之<br>　受柔軟草　　散金剛座　　草皆齊整<br>　結跏趺坐　　志意堅固　　內以心識<br>　審諦決定　　不度魔界　　眾勞欲塵<br>　坐是不起　　亦不飲食　　假令四大<br>　捨其本性　　日月墮地　　須彌昇空<br>　如是眾事　　可有變異　　吾終不違<br>　是願要誓　　歎誓願已　　諸天大喜<br>　菩薩發意　　定欲降魔　　猶如不然<br>　外道異學　　如為天人　　諸龍所歎<br>　願使眾生　　蒙如所歎　　十方眾生<br>　逮得所願　</p><p><b>　　<A NAME="n54"></A>佛本行經降魔品第十六</b><p class='lg'>　時菩薩始坐　　座號金剛齊<br>　建立金剛心　　三千世界震<br>　地神喜踊躍　　數數而震動<br>　魔天見地震　　疑問何故爾<br>　魔王第一臣　　號名曰言辭<br>　傾躬謙敬意　　而啟白魔王<br>　唯王聽所聞　　歷劫積功德<br>　白淨王太子　　淨土修善行<br>　今當成大道　　空天王欲界<br>　欲壞所欲城　　眾門戶之關<br>　必超王界上　　當度勝眾生<br>　廣開泥洹門　　甘露之法輪<br>　魔王聞其言　　情即慘然坐<br>　三女來問訊　　第一女名愛<br>　第二名志悅　　第三名亂樂<br>　問王何故愁　　王答諸女言<br>　彼有大仙聖　　被決定大鎧<br>　手執智慧弓　　無常箭射吾<br>　欲伏吾欲界　　若勝處吾上<br>　當空吾境界　　今眾慢賤吾<br>　猶如強鄰王　　為敵國所掠<br>　曼今故屬吾　　宜廣設方便<br>　卿等女力士　　令其失本志<br>　可往施罣礙　　如設水坻防<br>　於是魔三女　　便行詣道樹<br>　欲現其女力　　天上世間女<br>　極現其[<a href='javascript:showpic("../fontimg/072589.gif")'>女*(犮-乂+又)</a>]媚　　迷惑亂人情<br>　來欲壞其意　　盡其盡媚巧<br>　種種改其形　　變化甚輕疾<br>　猶如雲中電　　不停住斯須<br>　菩薩諦計察　　髮膚瓔絡飾<br>　衣服巧為覆　　猶如聚骨舍<br>　惡露充盈滿　　解散令人驚<br>　是何欺世間　　裹以薄肌皮<br>　迷惑愚癡者　　審諦視魔女<br>　形體衰老悴　　如花被重霜<br>　魔王見女老　　懷恚如熾炎<br>　即召重傍臣　　令合召大軍<br>　往固遮釋子　　今曼處吾界<br>　未得審諦眼　　宜時往壞亂<br>　今若道成者　　儻能勝於吾<br>　速召車馬兵　　吾當自出戰<br>　寶冠明如日　　嚴飾其頭首<br>　來到須彌頂　　即被金剛鎧<br>　猶如日光明　　如照曜薄雲<br>　金剛千輪車　　輪各有千輻<br>　駕以馬千匹　　魔王乘寶車<br>　甚曠甚明曜　　如日在火中<br>　花宮一由旬　　手執五利矢<br>　寶莖蓋如月　　以迷惑世間<br>　蓋覆數由旬　　周飾七寶鈴<br>　高幢大開口　　猶如摩竭魚<br>　欲吞海水時　　魔王如是出<br>　將從諸魔眾　　凡有八十億<br>　來至道樹側　　菩薩坐花上<br>　猶如梵天王　　寂滅德充盈<br>　重光晃昱昱　　如大金寶積<br>　左手以執弓　　從金筩拔箭<br>　便語菩薩曰　　咄起剎利種<br>　如何故畏死　　棄己帝王位　</p><p class='lg'>　相仁妙臂當執弓　　應食世間之榮位<br>　古王之路名普聞　　汝應當受頭縱恣<br>　應食世妙祠嚴國　　普令役世無遺餘<br>　始起聖王甘蔗種　　還食國榮棄乞求<br>　若不欲起諦自思　　莫自違負本誓願<br>　吾箭甚嚴莫能當　　徹壞一切堅固楯<br>　惑人猶如春時花　　甚於斷花著日中<br>　愛悅世間如時雨　　欲猶孔雀得雲雨<br>　惑欲失志忘慚愧　　佐助嫉慢獨弄世<br>　外道遂強行凶咒　　受勝是等獨弄世<br>　欲迷諸天及世人　　覺悟談言失睡眠<br>　健疾無比力勢強　　愛欲無形壞眾形<br>　或以愛火燒殺戒　　古王燭之瘦消亡<br>　王名財除亡滿臂　　上世惑欲何況今<br>　彼時魔王說是言　　不能搖動菩薩意<br>　即便發弓捷疾矢　　現諸[<a href='javascript:showpic("../fontimg/072589.gif")'>女*(犮-乂+又)</a>]惑作女變<br>　見菩薩坐不傾動　　堅固如山懷疑曰<br>　安詳大子如山王　　以女箭射即傾動<br>　化現四面以迎之　　現不自輕與相見<br>　想今太子不識矢　　若子失志吾箭誤<br>　是不宜以欲化矢　　不可謙敬典雅辭<br>　是當輕易不宜敬　　以大軍勢強恐迫<br>　魔王發意念兵眾　　大呼徹天盡魔界<br>　即會若干無數形　　甚可恐畏動天地<br>　嚴事如雪眾山王　　眾藥挍飾甚可愛<br>　三十二頭名阿樂　　是天帝釋所乘象<br>　化身千目被珠鎧　　手執金剛千楞杵<br>　釋從無數可畏天　　象兵八億相隨來<br>　銀車甚大容飾白　　駕千白馬將從白<br>　白明珠鎧白雲蓋　　自化己身有百頭<br>　將諸白龍大軍眾　　十二萬億為營從<br>　是至水神名和崙　　卷地而來曳諸山<br>　天金琉璃種種寶　　明珠嚴首及身體<br>　被琉璃鎧粟金鈿　　右手執持金剛棒<br>　駕千師子眾寶精　　乘琉璃車色如日<br>　與無數億相叉神　　毘沙門軍如暴水<br>　無泣威怒及仙時　　雨立日月風火神<br>　花照妙馬堅金剛　　賢才厚務及正行<br>　是大天神無央數　　乘車象龍及駕虎<br>　車駕千馬千師子　　或復有以千虎駕<br>　或復有駕鴈孔雀　　駕驢駱駝特牛牴<br>　或乘雲車乘山樹　　或有乘龍虺毒蛇<br>　或有吐火鼻火出　　眼耳出火頭火然<br>　其所打擲皆成火　　熾盛焰作如劫盡<br>　或化如日或如月　　化如大山有羽翼<br>　或冥昏晦如黑雲　　雷震電光晃昱昱<br>　如是無數塞虛空　　或化黑象如須彌<br>　乘是大象執大弓　　來向菩薩欲燒然<br>　或化豬頭駱駝首　　象羆熊頭無數變<br>　化身甚大為象頭　　牙如山巖上刺天<br>　或化師子及馬頭　　或化虎頭摩竭魚<br>　或化二頭三四五　　六七八九乃至十<br>　或化百頭百手臂　　百足百眼甚可畏<br>　若干變化至千頭　　千眼千臂放火來<br>　車聲馬聲象吼嚮　　聲鼓軻音動天地<br>　或執弓箭刀矛戟　　或戴山樹金剛杵<br>　皆放所執戰鬥具　　山樹金剛和雨雹<br>　菩薩德大化所放　　金銀雜花眾寶雨<br>　化黑女人如雲山　　執器沃咒惑菩薩<br>　還自狂惑無所識　　破所執器祭具散<br>　或有跪地吼喚聲　　雷動震地塞虛空<br>　或被虺皮若干形　　眼耳鼻口蛇虺出<br>　還相騎乘瞋恚戰　　或有馬鳴或狼呼<br>　於菩薩意無增減　　猶如螢火日爭明<br>　有一天人謂魔王　　熟尊觀是仙聖德<br>　身中照現諸天宮　</p><p class='lg'>　日月五星及諸宿　　鐵圍須彌江海淵<br>　釋梵四王太山君　　一切照現菩薩身<br>　猶如普世現月中　　於是魔王益恚盛<br>　即放戰具愛欲火　　地虛空然不可知<br>　菩薩即放甘露觀　　化雲雨潤滅欲火<br>　愛即畏懼菩薩德　　安詳天至邪鬼退<br>　魔王即放恚毒發　　如召禍害化成虺<br>　地上普滿毒蛇虺　　纏繞道樹悉周遍<br>　菩薩即放大慈發　　化成吉來蛇退滅<br>　魔王復放愚癡發　　菩薩計緣逆得勝<br>　魔王復放嫉嫌箭　　名曰惡口化為龍<br>　菩薩復放大悲箭　　化為金鳥龍逃退<br>　魔王復放憍慢發　　發名梵手化成象<br>　菩薩復放十力發　　化成師子象退去<br>　魔王復放妄言發　　名曰調戲化成風<br>　菩薩即放至誠發　　挫折魔箭化成山<br>　魔王復放慳貪發　　發名吝惡化成霧<br>　菩薩即放惠施發　　化雲細雨除土霧<br>　魔王復放陰蓋發　　名曰睡眠化成雲<br>　菩薩即放五淨發　　化成暴風壞裂雲<br>　魔王復放邪見發　　化成邪冥覆世間<br>　菩薩復放正見發　　化成為日除魔冥<br>　菩薩被大忍辱鎧　　戒成充備跱立地<br>　著七覺意之花鬘　　進定瓔珞微妙好<br>　手執慈弓梵寂箭　　從意筩中而拔之<br>　適放一發都得勝　　如阿須倫勝古烈<br>　魔若干變來相恐　　菩薩意定毛不動<br>　爾時天上淨居天　　奉持過去成佛法<br>　心之憎愛滅除盡　　上空中見勝菩薩<br>　時諸天人語魔王　　唯仁波旬當諦計<br>　天告波旬何故勞　　唐棄汝功實相語<br>　捨懷惡意寂滅心　　何為惚慊於菩薩<br>　是士無誰能動者　　猶比口氣吹須彌<br>　故以慈愛語魔王　　自愛莫觸嬈菩薩<br>　諸物尚可捨本性　　風捨輕動火捨熱<br>　地捨沆重水捨濕　　冥不避明日捨照<br>　月尚可使在地行　　須彌昇空海過濟<br>　無央數劫成德業　　終不退捨決定誓<br>　如其決定如精進　　如惡如好慈眾生<br>　法會盛賓諸天人　　食以正法甘露珍<br>　發心求願安眾生　　自然發意愍世間<br>　不逮本願終不起　　日出求冥不得然<br>　菩薩大悲愍世間　　塵勞之患所蹂踐<br>　博集諸法之良藥　　三十七種之神膏<br>　欲為普世和神藥　　卿魔不宜犯繞遮<br>　一切墮邪迷惑路　　欲導以正不可固<br>　世愚昏冥滅酥油　　一切大智之燈明<br>　佛大庭燎今當然　　卿魔莫滅方便退<br>　見是世間沈沒深　　塵勞海淵無涯底<br>　欲度一切沈沒者　　何惡能違行善者<br>　初始發善根堅固　　建大忍辱之觚幹<br>　意志枝莖大廣博　　持戒禁花甚鮮潔<br>　大智慧樹今欲生　　當成熟正法甘果<br>　卿魔莫為作妨礙　　真堅要樹始欲生<br>　古來下佛種種種　　今是應生開敷時<br>　今坐是座是其宜　　如先過去之諸佛<br>　是坐有德名事齊　　無數億人所愛處<br>　普此地上更無處　　意大尊重可勝者<br>　魔王聞是慘愁曰　　菩薩觀我是大力<br>　欲燒天地令燋盡　　能吞鐵圍普大地<br>　時菩薩因問魔曰　　本修何行得大力<br>　答曰吾祠大開門　　名德普聞無不周<br>　卿一祠祀大德爾　　波旬且可聽我說<br>　吾大祠祀無央數　　遍此地上無空處<br>　魔語我行汝具知　　汝所行德誰為證<br>　菩薩告魔具諦聽　　今當示汝吾行證<br>　於是菩薩光明臂　　如出赤雲照然明<br>　從袈裟中出其臂　　即展傭平微妙臂<br>　先世善行之積聚　　千福輪掌妙相具<br>　告魔王已手觸地　　我行汝知地逮證<br>　於是地神出現形　　大舉聲我證我證<br>　於此地開門大祀　　名聞第一無不備<br>　又復名曰多金施　　復以馬施無央數<br>　數數食飽充此地　　又雨七寶飽世間<br>　是處頭施有千數　　有處以自及妻息<br>　是處剝皮是處肉　　是處以血破骨體<br>　於是地施無數身　　捨世種種身不逆<br>　地即為證現返復　　地應震應出大聲<br>　三千世界六返動　　盡撲魔王并其軍<br>　顛倒偃覆都墮地　　空中大聲普告曰<br>　釋種太子都勝怨　　已勝魔怨諸塵勞<br>　魔王大幢即摧折　　魔退魔敗聲流遍<br>　已勝魔王還定意　　意定深思諸佛事<br>　德重地神不能勝　　心懷喜踊連震動<br>　菩薩即告地神曰　　動不動類皆因汝<br>　且定莫動耐斯須　　吾為無歸者作歸<br>　汝久耐負無央數　　逆害親君族欺者<br>　越限傾邪向眾罪　　掘盡善根行惡人<br>　飲倒見毒墮冥者　　苦厄重擔地獄分<br>　已勝此等且小忍　　須吾捨棄諸苦擔<br>　於是現歷觀諸禪　　於諸禪得最自在<br>　憶念久遠初始事　　前世所經如昨暮<br>　時至夜半天眼觀　　見一切了如明鏡<br>　照察明達五道生　　無有堅要如芭蕉<br>　於其夜至第三時　　審諦思惟意要妙<br>　一切世間諸苦會　　生老病死遂別離<br>　愚冥覆弊出要道　　不避坑塹猶如盲<br>　菩薩推盡生死原　　察其起滅悉曉了<br>　心更生念重思惟　　老由何來何從死<br>　復生正念緣生故　　因老有病從病死<br>　其有頭者有頭患　　猶樹已生必當墮<br>　重思本種所由有　　覺種緣行受緣對<br>　受何從起從愛有　　觀愛所由從覺識<br>　覺識所由從觸更　　緣其觸更有諸根<br>　所由六入緣名色　　名色之緣則因緣<br>　如是緣下至於上　　得癡縮起生死原<br>　是滅已一切都滅　　癡原生死所應滅<br>　審覺十二緣起本　　如所應覺諦覺知<br>　八賢聖路最第一　　先執正見如審實<br>　見死吾我盡三界　　燒塵勞澤以慧火<br>　辨是事已自歎曰　　所應覺作悉已成<br>　吾已及逮久仙聖　　諸佛世尊所行道<br>　至於其夜第三時　　日普照之導幢現<br>　眾生休息時寂靜　　一切智成最佛道<br>　吾已及逮久仙聖　　諸佛世尊所行道<br>　逮佛第一最處已　　三千世界六變動<br>　諸天側塞滿空中　　歡喜散花普遍地<br>　粟金粟銀末栴檀　　天意作花悉周布<br>　地普充盈塞空中　　從無結愛雨天花<br>　[仁-二+(敲-高)]樂不鼓自然鳴　　諸天鼓樂空中作<br>　天應慶喜世得持　　地虛空神普踊躍<br>　火神歡喜自然燃　　淵海波涌震妙聲<br>　樹神各各獻奇花　　須彌喜與諸山禮<br>　地獄涼息餓鬼飽　　眾生相愛除慊仇<br>　佛身奮放正法光　　四維上下遍十方<br>　變現種種諸形像　　故先使至遍覺悟<br>　八賢聖路始復現　　如童無導令諸道<br>　是有妙花名諸覺　　言諸覺復林樹現<br>　三十七品數各別　　各自現形如說義<br>　或白青黃若干色　　光明如是說法音<br>　佛日出曉照世間　　是其光明諦覺之<br>　佛即還攝神光明　　不食七日坐樂法<br>　爾時世尊說此偈　　快哉報福妙願成<br>　速疾乃逮最上寂　　保安不受餘他苦<br>　魔王睹共相聚來　　各各現形力向吾<br>　終不能令吾意動　　以功德力勝降之　</p><p class='juan'>
佛本行經卷第三</p>
</body></html>
