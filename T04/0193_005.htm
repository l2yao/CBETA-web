<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
佛本行經卷第五(一名佛本行讚傳)</p>
<p><span class='byline'>　　　　宋涼州沙門釋寶雲譯</span><br><p><b>　　<A NAME="n62"></A>昇忉利宮為母說法品第二十一</b><p class='lg'>　以正法甘露　　充飽世間人<br>　下解脫種者　　皆放受其報<br>　佛功德猶日　　正法喻光明<br>　戒品水清涼　　生於天泉池<br>　母妙寶芙蓉　　及天林樹花<br>　欲令時開敷　　故佛昇忉利<br>　日光晝照空　　月炎曜於夜<br>　佛照天世間　　若干嚴飾好<br>　日天子生念　　謂日王來至<br>　以世敬日意　　稽首禮佛足<br>　月天子懷疑　　盛明所見捨<br>　月之光榮好　　歸入人慧月<br>　寂滅過梵天　　照曜喻天帝<br>　深邃勝淵海　　不動安須彌<br>　天帝雜寶樹　　號名<span class='corr'>采</span>晝度<br>　光明坐其下　　寶樹蔭金山<br>　見母大妙后　　種福果於熟<br>　或有方應種　　或復應放者<br>　以佛清淨德　　面曜如明珠<br>　見者心清淨　　猶如水清寶<br>　爾時佛世尊　　以清和梵音<br>　甘露法藥雨　　於慈母妙后<br>　墜墮離別苦　　生天有是患<br>　貪求積聚死　　是為世間苦<br>　地獄燒炙煮　　餓鬼渴乾燋<br>　畜生相噉食　　五情苦無安<br>　在所受身處　　眾苦輒追隨<br>　欲離眾苦惱　　唯有滅無為<br>　當覺三界苦　　猶若瘡被毒<br>　甚於燒鐵[<a href='javascript:showpic("../fontimg/012795.gif")'>打-丁+著</a>]　　無可解瘡處<br>　世間苦如是　　覺苦起之緣<br>　覺其苦滅處　　覺所以滅苦<br>　覺五盛陰苦　　覺勞所因興<br>　塵勞所滅處　　是滅名無為<br>　所以滅道者　　名曰八聖賢<br>　諸塵勞之毒　　都燒令無餘<br>　生死甚可畏　　進退不可怙<br>　如伎兒木面　　脫一復著一<br>　或飲天甘露　　退復飲洋銅<br>　或食天甘露　　退噉燒鐵丸<br>　或復來天家　　或曳然鐵車<br>　或王或乞兒　　餓鬼轉畜生<br>　宿對互所拍　　跳迸如拍鞠<br>　上下遍三界　　從有至無擇<br>　聞說是法已　　母妙天帝后<br>　八十八勞結　　心垢永滅盡<br>　意止深妙法　　又令三垢薄<br>　燒諸強塵勞　　妙后證三道<br>　大會無數央　　諸天人芙蓉<br>　同時俱開敷　　如花蒙日光<br>　於是妙后起　　更幸懷歡喜<br>　猶如日臨山　　光明益盛明<br>　亦愛敬於佛　　禮足已啟言<br>　古來母未曾　　得子此重貢<br>　無數劫食地　　心未曾厭足<br>　天欲不已滿　　莫若今充盈<br>　自足令我足　　除著無所著<br>　一切智寤我　　無種斷我種<br>　時無數諸天　　聞微妙大法<br>　即殖善德種　　鮮潔佛之種　</p><p><b>　　<A NAME="n63"></A>佛本行經憶先品第二十二</b><p class='lg'>　於是天中天　　諸天世人師<br>　在於大王境　　摩竭之國土<br>　遊止竹林園　　思憶往古世<br>　光明益顯好　　猶如盛火祠<br>　佛弟性慈仁　　厥名曰阿難<br>　見佛光明盛　　即行詣佛所<br>　叉手下右膝　　敬意白佛言<br>　唯願天中天　　決心之所疑<br>　未曾見光明　　如今之暉耀<br>　唯願一切智　　說光明因緣<br>　於是佛告已　　微妙八種聲<br>　諦聽吾今說　　光明之因緣<br>　吾自憶前世　　施無數眾生<br>　供養千數佛　　種種所須給<br>　學無數聖典　　盛祠祀無數<br>　難可施與者　　大施與無吝<br>　憶念往古時　　大象如白山<br>　勢力勝鄰敵　　吾以用惠施<br>　以心所愛重　　二子用施人<br>　毛孔皆血出　　吾時名甚愛<br>　象馬車乘女　　種種用惠施<br>　施八萬四千　　金角黃牸牛<br>　金器盛銀粟　　滿其所受量<br>　吾名為知時　　大施十二年<br>　弊惡婆羅門　　來從吾索頭<br>　時諸天若干　　欲固遮梵志<br>　吾歸曉諸天　　莫違本所願<br>　時王名月光　　今充吾所僥<br>　復有婆羅門　　來從吾索眼<br>　不逆即許與　　體所愛之目<br>　為王名善目　　因是發大願<br>　今以目施與　　願後成慧明<br>　又復更異時　　鴿飛來趣我<br>　為鷹所迸逐　　飛住吾膝上<br>　吾盡割體肉　　恣以足鷹意<br>　不以來歸鴿　　與鷹使為食<br>　吾以病人故　　割已體上肉<br>　食肉三七日　　其重病得瘳<br>　又為普施王　　名為大力士<br>　昔除眾生病　　今滅其塵勞<br>　又吾前世時　　以身惠施人<br>　別賣可愛子　　又別賣吾妻<br>　賣吾與惡人　　敕吾令殺害<br>　吾時名焰月　　不殺沒己命<br>　吾剝皮為施　　纏疊為燈炷<br>　同時然燈炷　　與身炎皆熾<br>　王名堅金剛　　其耐痛無比<br>　以是求一願　　舉足以成佛<br>　以身與虎狼　　地六反震動<br>　因此勇猛意　　超度過九劫<br>　曾以一善施　　主地盡四海<br>　前為轉輪王　　號名曰大天<br>　始建王風教　　率以十善行<br>　棄捨四方域　　剃頭修淨行<br>　又為普地主　　號名曰尊帝<br>　於是地上立　　八萬四千城<br>　時為此諸城　　部分境界已<br>　八萬四千王　　俱出剃頭學<br>　曾為王多求　　貪欲狂迷惑<br>　越度大海表　　求土地人民<br>　吾時為梵志　　大智名上度<br>　將順教是王　　還其正志思<br>　曾為白象王　　如日甚姝好<br>　六牙甚可愛　　弈弈有光明<br>　獵師貪牙故　　箭射中其心<br>　便自拔牙與　　心不起恚亂<br>　淨施王遊獵　　因至深山中<br>　閉群鹿二王　　置於深谷廄<br>　以一妊母鹿　　鹿王代就死<br>　使普境野畜　　無復恐患憂<br>　有國忽父母　　害殺長老者<br>　吾尊奉孝養　　地穴濟父母<br>　天空中問義　　父教吾決答<br>　斷眾生倒見　　濟令不墮獄<br>　大蟒閉賈客　　圍繞置中央<br>　吾時緣宿行　　生為師子王<br>　發象為力勢　　踏蟒即令死<br>　濟五百客命　　安隱得歸家<br>　佛爾時說此　　生經五百章<br>　三千大千界　　普六反震動<br>　有億眾生類　　皆發大道意<br>　又有億眾生　　各證以四道<br>　上世賢智士　　不可稱奇異<br>　菩薩發勇猛　　施捨其軀命<br>　從乞求者意　　終無所違逆<br>　功德得自在　　萬物及軀命<br>　叢殘短壽命　　是乃可為奇<br>　塵勞所纏裹　　懷惡盛迷惑<br>　能以慈悲力　　鉤還具惡心<br>　能捨所愛重　　財寶及軀命<br>　眾生有豪尊　　世得自在者<br>　應為惡之時　　自制而不為<br>　晝夜行眾善　　以休息其意<br>　緣是自勸進　　志願在佛道　</p><p><b>　　<A NAME="n64"></A>佛本行經遊維耶離品第二十三</b><p class='lg'>　世智一切敏　　所願無不成<br>　慈哀加眾生　　如人有一子<br>　猶如轉輪王　　放教靡不從<br>　患厭世五欲　　欲入法慧窟<br>　世尊亦如是　　開建為佛事<br>　勤勞行廣化　　事無不究竟<br>　隨生死惡世　　順見其起滅<br>　欲入大無為　　滅意寂然定<br>　時維耶離城　　吸人精魄鬼<br>　入城興疫病　　逼迫相嬈害<br>　爾時維耶離　　疫盛如熾然<br>　國諸王大臣　　集會博論義<br>　厲氣之大火　　燒然國萬民<br>　各共精意思　　何方除此殃<br>　長者名財明　　第一清信曰<br>　睹世更無誰　　唯佛可恃怙<br>　因遣清信士　　財明以為使<br>　長者清信士　　都共叉手向<br>　盡五體投地　　共遙白佛言<br>　普救護世間　　願濟我國厄<br>　如凍者求火　　猶重病請藥<br>　若冥願明曉　　失路者曉導<br>　我等求世尊　　欲觀天人樂<br>　使往至佛所　　佛即許受請<br>　今捨家覺知　　天人思擾動<br>　天於上空中　　告王未生怨<br>　如何安無憂　　今當與佛離<br>　王聞天教告　　心即悚然驚<br>　意懷愁悴曰　　眾生心闇鈍<br>　誰能詣慧礪　　礪其闇鈍心<br>　塵勞之愆咎　　宿對之重債<br>　眾生重債咎　　誰當濟令輕<br>　我等久見閉　　在生死牢獄<br>　誰當以清鑰　　開吾等獄門<br>　吾等久暴露　　渴愛之日陽<br>　誰當施正法　　月精解渴珠<br>　王因敕令嚴　　輕馳往見佛<br>　因請佛明日　　願屈就宮食<br>　敕廚令嚴具　　盛饌百味飯<br>　佛許於宮中　　受王一月請<br>　平治七階路　　乃至流江<br>　路設諸帳幔　　嚴飾猶天宮<br>　雜色眾花香　　散以遍布地<br>　人集如水漲　　盈溢譬如海<br>　明珠以挍飾　　色白如盛月<br>　王之服乘蓋　　敬意施奉佛<br>　時佛未久頃　　即到琱羺<br>　王更進上佛　　五百七寶蓋<br>　人王上五百　　諸龍王貢千<br>　天王獻五百　　維耶離五百<br>　為世大覆護　　應受寶蓋施<br>　盡受諸寶蓋　　餘唯置其一<br>　爾時天中天　　與諸弟子眾<br>　二千五百人　　便度流江<br>　維耶離諸王　　盡心愛敬佛<br>　供給所當得　　以次來到國<br>　佛便即時入　　維耶離大城<br>　以八妙深重　　梵清淨音聲<br>　佛即說一偈　　諸有眾生類<br>　地行乘空者　　宜慈愛眾生<br>　以清淨慈水　　普灑於大地<br>　熱渴所逼狂　　得水飽滿涼<br>　從佛之慶雲　　放甘軟言雨<br>　舉城充飽滿　　除重毒害患<br>　佛於是即還　　出到城門外<br>　佛與諸沙門　　繞城而徐行<br>　施護現吉祥　　咒願普永康<br>　舉國蒙覆護　　快樂不可量<br>　時長者財明　　請佛及弟子<br>　飲食香甘饌　　種種盡愛敬<br>　時佛廣斑宣　　深要之正法<br>　師子音以下　　四千人得道<br>　佛與弟子眾　　乃至捺女林<br>　奈女聞之已　　馳出往見佛<br>　到門即下車　　瓔珞如電雲<br>　始入園林樹　　狀似吉祥天<br>　行步趨庠序　　如水隨波流<br>　顏容如春陽　　芙蓉花之叢<br>　將諸天人女　　服飾之恣貌<br>　行於林樹間　　或動天地眼<br>　佛世尊視見　　魔王之羅網<br>　目觀其美色　　壞人戒律行<br>　佛以梵音聲　　告諸沙門者<br>　捺女今來至　　卿等攝撿意<br>　各建志手執　　精進之強弓<br>　以正直之矢　　筈承智慧弦<br>　皆被定意鎧　　乘自守戒車<br>　各儲慈觀意　　入眼色戰陣<br>　卿等當諦計　　女人何可是<br>　假借相欺惑　　如銅鐵金塗<br>　皮薄如蠅翅　　若不以覆上<br>　此但是肉積　　當作是計知<br>　涕唾眼中眵　　若不拭卻者<br>　及與身上垢　　若不以水洗<br>　膿血及糞除　　聚會於一處<br>　熟思視是者　　欲意滅不生<br>　卿等自觀計　　是骨舍可惡<br>　以筋纏束縛　　外則以肉塗<br>　衣裳服飾覆　　如畫師覆壁<br>　但作是自觀　　莫隨彼欺惑<br>　堅慎護心意　　後可有所益<br>　初不調伏心　　後則不可御<br>　邪行失正路　　迷惑迴周旋<br>　猶如官磨馬　　竟以繞磨走<br>　眼喜視色者　　心則隨目惑<br>　諦觀其表堙@　愚染慧離著<br>　時佛以是教　　誡諸幼弟子<br>　即共自撿攝　　一心視佛面<br>　捺女遙見佛　　光相明嚴好<br>　巍巍林樹間　　如日雲中出<br>　慈敬意視佛　　微妙心清淨<br>　猶如樹花繁　　風吹令傾屈<br>　如是禮佛足　　叉手心恭敬<br>　卻就其坐位　　佛便告之曰<br>　女情貪放逸　　卿善心詣吾<br>　信樂正真法　　是利甚難遇<br>　男子信樂法　　是不可為奇<br>　男雖意深重　　塵勞猶差薄<br>　女人常迴旋　　於諸塵勞愛<br>　意局心輕躁　　專著六所欲<br>　汝心存於道　　是最可貴奇<br>　一切世無常　　無吾我可恃<br>　疾病侵安隱　　老毀顏色貌<br>　劫奪人壽命　　樂法無患難<br>　女人多貪嫉　　不喜怨憎會<br>　女人心戀著　　不樂與愛別<br>　凡受女人形　　必有是二惱<br>　以是義之故　　汝當勤奉法<br>　奈女性軟弱　　心甚懷慚愧<br>　正法所勸進　　勉宜起恭敬<br>　便叉手長跪　　前白世尊言<br>　願佛垂慈愍　　明旦受我請<br>　時佛覺其心　　甚清淨歡喜<br>　默然受其請　　女便辭欲退<br>　因五體投地　　稽首禮佛足<br>　厭惡女人形　　懷慚且還歸<br>　時佛許奈女　　受請去之後<br>　維耶離貴賤　　皆來至佛所<br>　白馬白車蓋　　衣服皆素帛<br>　諸容飾皆白　　威儀甚可觀<br>　青黃赤黑色　　種種各部別<br>　嚴飾來詣佛　　猶忉利天人<br>　是輩亦請佛　　佛言已受請<br>　佛許奈女請　　是輩皆懷恨<br>　時佛為是等　　廣說微妙法<br>　甘露無損減　　滅除諸苦患<br>　粗略為現說　　四諦之要法<br>　無數諸離犍　　皆服甘露藥<br>　佛當于爾時　　化無數離犍<br>　告辭等已下　　心皆建正法<br>　猶如化猛盛　　還反地獄苦<br>　及無數眾生　　皆下生天種　</p><p><b>　　<A NAME="n65"></A>佛本行經歎定光佛品第二十四</b><p class='lg'>　宿世殖百福　　千巖峻無極<br>　智慧之川谷　　甚深難可測<br>　眾口言辭風　　不能令傾動<br>　坐定如太山　　然無能轉移<br>　猶如青黑雲　　晃昱震電光<br>　雜寶眾花蓋　　在上空中旋<br>　時阿難見此　　未曾為瑞應<br>　懷踊躍喜心　　長跪白佛言　</p><p class='lg'>　種種天花　　甚微妙好　　如有心意<br>　來供養佛　　猶如林樹　　遇群野馬<br>　如雪山中　　眾花香樹　　面如千葉<br>　蓮花之色　　世俗之水　　不能污者<br>　甚難見聞　　如憂缽花　　唯願頒宣<br>　花瑞應故　　佛以微妙　　深重淨音<br>　梵聲覺寤　　充飽眾生　　遍開三千<br>　大千世界　　以慈悅意　　告阿難言<br>　乃往過去　　無央數劫　　無量善德<br>　莊嚴相好　　猶如炬耀　　消除晦昧<br>　以正法明　　除愚癡冥　　往昔有佛<br>　號名定光　　三千世界　　眾聖之師<br>　一切智慧　　猶之大海　　心如虛空<br>　無所罣礙　　六度根株　　甚深牢固<br>　十力之莖　　甚大堅強　　四無所畏<br>　之四觚岐　　三十有二　　相好枝條<br>　三達普智　　微妙牙節　　八十種好<br>　柔軟好葉　　慈悲蔭覆　　甚令清涼<br>　覺意之花　　禁戒德香　　所說花開<br>　現四諦臺　　四種道證　　果甚香美<br>　天人樂法　　猶如蜂聚　　應服佛樹<br>　華味之精　　其聞花香　　食樹果者<br>　以解脫味　　飽滿充盈　　乃前世時<br>　願求佛事　　勤行不懈　　現其報應<br>　尋得法藥　　甘露蜜漿　　充飽一切<br>　久遠飢虛　　發願欲求　　大悲之意<br>　因是欲入　　華嚴大城　　初舉其足<br>　蹈門閫時　　地神於是　　肅肅而擔<br>　三千大千　　佛之世界　　踊躍六反<br>　而大震動　　雨華覆地　　諸天塞空<br>　天樂於上　　如雲雷聲　　天女空中<br>　鼓樂弦歌　　歎佛累劫　　相好功德<br>　鳥獸歡喜　　相和悲鳴　　器皿相樘<br>　成歌頌聲　　佛與弟子　　威儀庠序<br>　猶如月滿　　與眾星俱　　百福德相<br>　晏然如晝　　微妙相輪　　千輻理成<br>　以足蹈地　　跡如印章　　千輻相輪<br>　微妙而明　</p><p class='lg'>　調御六情馬　　駕乘六度車<br>　施戒之輦輿　　慈箱喜護屋<br>　定意以調御　　八正之大幢<br>　寂滅智慧輪　　四等大慈蓋<br>　一切智首冠　　覺意之瓔珞<br>　大悲甚速疾　　都邑示無為<br>　頒宣微妙法　　以調和眾生<br>　行道庠雅好　　千日同時出<br>　日初顯山崗　　池華芙蓉開<br>　定光佛時亦　　寤眾生心花<br>　爾時佛心念　　眾生無徹視<br>　化成為琉琉　　令眾生通見<br>　一切遙睹佛　　各各如視鏡<br>　人雲集填路　　動國震四海<br>　時有梵志子　　敏達執智通<br>　族貴性高明　　厥號曰善思<br>　始聞說佛名　　喜踊衣毛豎<br>　普如鉤所制　　離俗向道場<br>　累劫積功德　　善本使延至<br>　一切智明寤　　如花睹朝陽<br>　時遙見大光　　如春日出雲<br>　金剛帝聖種　　視之無厭足<br>　見佛喜踊躍　　德力遠清淨<br>　自思遭佛世　　以何供養尊<br>　時見一女子　　挾持香水瓶<br>　中有七青蓮　　如慧七覺具<br>　以其宿福德　　瓶化成琉璃<br>　見花喜叉手　　詣女以誠問<br>　唯觀福德山　　奇異珍寶器<br>　獨為普眾生　　苦厄度歸趣<br>　敬慢二俱除　　願我莫空反<br>　昔世所供養　　今我亦宜供<br>　唯妹與我花　　欲以奉上佛<br>　價從意不違　　曼佛今未去<br>　唯妹助為福　　發淨意向佛<br>　佛如隨意珠　　種願從意生<br>　時賣七花女　　含笑而答曰<br>　是花價甚貴　　仁者安能買<br>　答言從女買　　曰花枝直百<br>　但時與我花　　價數從汝意<br>　因左顧視曰　　挾慚而答曰<br>　我亦欲以花　　貢上供養佛<br>　謙遜辭答曰　　汝自作花賣<br>　佛不受虛養　　汝誠不為欺<br>　女答當與花　　當許為我夫<br>　答言女態惡　　違顧求道心<br>　女叉手答曰　　終不違仁心<br>　今便當誓願　　安施不敢逆　</p><p class='lg'>　即取其價　　與花五莖　　別託二枚<br>　以結誓願　　爾時菩薩　　得花七枚<br>　即便建立　　決定上願　　如今天尊<br>　救護世間　　願我後世　　得道如佛<br>　發重願已　　即便散花　　在上空中<br>　化成花蓋　　佛之暉曜　　晃昱如日<br>　青蓮花蓋　　如慶雲起　　佛適遊進<br>　蓋亦隨之　　佛明如日　　蓋如紺雲<br>　菩薩見變　　歡喜踊躍　　五體投地<br>　自歸佛足　　即時解髮　　前以布地<br>　佛以慈心　　而以足蹈　　足相明照<br>　如紅芙蓉　　在其髮上　　足髮俱明<br>　如紅蓮花　　累青蓮上　　佛慈愍故<br>　停足髮上　　佛以聖達　　一切敏意<br>　覺知菩薩　　心勇猛力　　即時欣笑<br>　五色光明　　曜從口出　　若干彩色<br>　時佛侍者　　長跪叉手　　前白佛言<br>　諸佛無緣　　終不妄笑　　佛何故欣<br>　唯願世尊　　頒宣笑意　　佛以尊重<br>　海雷震聲　　清淨梵音　　而告之曰<br>　如我於世　　興出作佛　　普慈覆世<br>　濟眾生苦　　汝亦當成　　世間將導<br>　當於熾盛　　塵勞苦世　　百年壽時<br>　釋種族中　　當成佛道　　號名能儒<br>　受決言已　　歡喜無量　　得歡喜力<br>　踊昇虛空　　心勇身輕　　昇降如波<br>　猶月盛明　　大海波起　　虛空尚可<br>　有形墮地　　地或可上　　昇住空中<br>　四大或能　　捨其本性　　佛之決言<br>　終無改異　　世尊面貌　　如月盛滿<br>　口演光明　　清涼言辭　　遏滅世間<br>　燋然盛熱　　猶如夏時　　十五日月<br>　異學典籍　　內虛外欺　　愚冥誑惑<br>　一切世間　　佛說明法　　清淨太平<br>　入泥洹城　　猶如歸家　　以其種種<br>　歎譽妙花　　奉散歎譽　　己身蒙歎<br>　天妙意花　　粟米金銀　　以散佛上<br>　遍布覆地　　未墮地者　　化成華蓋<br>　當在佛上　　進退隨行　　猶如日輝<br>　雙日俱明　　青蓮在在　　如紺雲起<br>　從空中下　　懷喜更新　　重復自投<br>　歸命於佛　　其髮皆在　　世尊足下<br>　自然而散　　遍布其地　　卿等憶此<br>　豈異人乎　　時善思者　　則吾是也<br>　以慈敬意　　散華奉佛　　今成為佛<br>　一切世師　　緣是人故　　華蓋覆吾<br>　發吾意思　　令憶宿行　　夫行善者<br>　福報如是　　終不敗亡　　當諦知之<br>　爾時各共　　分取吾髮　　諍競接取<br>　人得少許　　是等皆於　　佛前得度<br>　入於泥洹　　寂無為城　　時得髮者<br>　餘有四十　　隨提國人　　持戒沙門<br>　皆成羅漢　　六通備具　　建立第一<br>　微妙善法　　如過去佛　　號名定光<br>　充滿梵志　　善思所願　　如其喜踊<br>　上昇虛空　　時佛重賜　　與大智慧<br>　眾生聞已　　皆當篤信　　方便求索<br>　施眾善德　　布施持戒　　智慧勤修<br>　彌勒出世　　顯其福報　</p><p><b>　　<A NAME="n66"></A>佛本行經降象品第二十五</b><p class='lg'>　爾時世尊　　遊王舍城　　行福眾生<br>　地為大動　　諸佛瑞應　　奇異感變<br>　欲入城時　　皆為顯現　　爾時調達<br>　懷毒害心　　覺佛入城　　瑞應悉現<br>　齎嫉速詣　　王阿闍世　　為詐誘進<br>　教使逆惡　　汝篡父王　　我當殺佛<br>　俱共照照　　猶如日月　</p><p class='lg'>　飲王以偽辭　　飲象以醇酒<br>　象得醉酒狂　　鳴吼如雷震<br>　即時放醉象　　奔馳來向佛<br>　譬之暴冥風　　來欲滅佛燈<br>　猶如劫盡風　　欲壞滅世間<br>　健如金翅鳥　　怒如閻羅王<br>　佛心堅不傾　　不為象動搖<br>　猶如摩羅山　　不為海風動<br>　突來至佛前　　即到屈足禮<br>　攝伏心著地　　喻塵遇暴雨<br>　如從赤雲中　　日光晃然明<br>　昱昱譬流星　　墮於異山頂<br>　從袈裟雲中　　放右臂光明<br>　暉曜照大象　　如日加黑山<br>　德相手觸象　　象即時醒寤<br>　猶如炬明現　　晦冥退卻縮<br>　象霍然醒寤　　意即得安足<br>　猶如神仙咒　　觸虺毒即除<br>　象即時屈伏　　自歸佛足下<br>　佛時顯光明　　如日出山崗<br>　時調化醉象　　教令種善本<br>　化應度者已　　即還到精舍<br>　於時其城中　　有一貴姓子<br>　年幼性柔軟　　聰明志敏達<br>　篤信行眾善　　愛敬戒律法<br>　尊重師事佛　　厥名曰高度<br>　調達往詣之　　誘以眾言辭<br>　悉受吾言教　　必當厚相待<br>　顯以高爵位　　增益其榮祿<br>　若能從吾者　　卒後當為王<br>　時賢士高度　　聞調達邪辭<br>　即以正法言　　答於調達曰<br>　諦聽吾所言　　歎所事師德<br>　即時旋其身　　向佛所在方<br>　跪右膝著地　　叉手心謙敬<br>　傾屈頭面禮　　高度便歎言<br>　已度於無極　　眾苦之淵海<br>　十力以得度　　濟眾生無惓<br>　晝夜不休息　　導眾立善本<br>　吾所歸事師　　號曰佛世尊<br>　吾不事餘師　　餘無所歸侍<br>　故不相受言　　汝當諦知是<br>　時弊惡調達　　心甚懷恚怒<br>　挼手索其掌　　顉頭而還去<br>　諂媚辭向王　　讒遘於高度<br>　王敕其侍臣　　懷害凶猛者<br>　授其寶瓔珞　　價直數千金<br>　卿當獨密竊　　以此寶瓔珞<br>　擲高度舍中　　慎莫令人知<br>　其臣即夜往　　順從王教敕<br>　其家人早起　　得此寶瓔珞<br>　即持與大家　　得之甚喜悅<br>　遣人逐夫還　　以寶瓔示之<br>　高度見寶瓔　　甚怖而長歎<br>　即以酸楚辭　　而告其妻曰<br>　得無是懷毒　　施惡加人者<br>　調達設方便　　欲壞滅吾耶<br>　昨夜以寶瓔　　擲吾舍中乎<br>　其坐悶心頃　　官司至其門<br>　即以此寶瓔　　掛著高度頸<br>　即時啟王言　　珠從高度出<br>　王令敕諸臣　　推之以舊法<br>　刻吏懷惡害　　猶太山使者<br>　眼赤持兵仗　　狀如地獄卒<br>　皆著黑皁衣　　以血塗其身<br>　為著赤屯頭　　當詣行刑所<br>　擊鼓如雷音　　吹貝鳴震動<br>　以鈴繫其髻　　驢駝而出城<br>　到即賜其食　　飲以垂死漿<br>　時調達遣人　　告其家居曰<br>　但來自歸吾　　當濟令得活<br>　親族圍繞之　　舉聲而號哭<br>　聲馳聞如遠　　令行高度刑<br>　無央數人集　　嚮嚮動其城<br>　遊一切智庭　　止宿於大慈<br>　履行於大悲　　晝夜行推求<br>　迷惑五道中　　失路川谷者<br>　如牛愛其子　　欲濟活孤犢<br>　時佛告阿難　　卿往行入城<br>　遍里巷告令　　大聲說是偈<br>　今日是高度　　出家獄牢繫<br>　當為法沙門　　服甘露藥漿<br>　時彼有梵志　　聞阿難所令<br>　還語其黨類　　是何故妄言<br>　梵志中達者　　應聲答之曰<br>　火可變為水　　甘露可為毒<br>　四大或復可　　捨其本體性<br>　佛之言教令　　終無為改異<br>　於是高度子　　沖幼可憐愍<br>　攀緣其父頸　　呼哭不可止<br>　唯父垂憐愍　　願自歸虎狼<br>　眾生所貴重　　唯人命難得<br>　若令官見殺　　以代慈父刑<br>　若當行自歸　　趣弊惡調達<br>　時高度強志　　而告其子曰<br>　願捨己體命　　終不能離佛<br>　其婦奔走來　　放髮悲呼哭<br>　泣血而交流　　下沾胸衣裳<br>　種種歎楚曰　　慈仁之夫主<br>　澡手體相受　　如何中離別<br>　往與有言要　　終不相捨離<br>　今漸現為惡　　猶如行路子<br>　如何不顧愍　　妾唯有一子<br>　願當顧賤妾　　憐傷孤獨子<br>　可外陽自歸　　向調達濟命<br>　內情勤至心　　竊尊佛為師<br>　高度久乃至　　而答其妻曰<br>　且聽今當說　　吾心之決定<br>　三千大千界　　最尊可恃怙<br>　吾已自歸佛　　何故惜身死<br>　吾已自歸佛　　眾寶須彌山<br>　何能歸下劣　　倚著穢糞積<br>　吾已自歸佛　　戴仰日月明<br>　如何當反捨　　歸趣螢火虫<br>　吾已自歸佛　　金翅鳥之王<br>　如何當捨行　　歸趣烏鳥子<br>　吾本誓發願　　欲飲大海水<br>　今此牛跡水　　何能解吾渴<br>　吾今自歸佛　　諸法德相好<br>　如何當行詣　　小劣惡行者<br>　妻答其夫曰　　且當護濟命<br>　調達與汝現　　可追唯舊好<br>　即答其妻曰　　寧遭諸惡害<br>　劍毒蛇蟒虺　　怨火相燒然<br>　是可設方便　　智慧良藥除<br>　終不當附近　　惡友懷穢垢<br>　惡友相污染　　壞人善本意<br>　佛教使莫從　　牽至無擇獄<br>　遂持高度至　　林樹丘墓間<br>　即發慈悲心　　佛慇懃禁戒<br>　獄卒便拔劍　　欲行高度刑<br>　利劍不能傷　　賢士高度體<br>　即還告王曰　　利劍不能傷<br>　賢士高度體　　更敕行何刑<br>　調達附議曰　　可生貫以杖<br>　纏之以生革　　豎之於路側<br>　如教便貫之　　一心存念佛<br>　佛如金翅鳥　　飛到丘墓間<br>　佛以八種聲　　而告高度曰<br>　吾今得濟卿　　如是毒苦厄<br>　諸佛之慈哀　　清淨甘露法<br>　次第為高度　　頒宣四聖諦<br>　高度尋即成　　暢至羅漢道<br>　即時以六通　　身輕昇虛空<br>　當阿闍世前　　在上虛空中<br>　種種現神變　　大眾莫不見<br>　為王說妙法　　令王覺識之<br>　我身是高度　　王宜悔所為<br>　王聞其所說　　心迷悶躄地<br>　左右以水灑　　良久乃蘇起<br>　都不當畏懼　　怨敵熾盛火<br>　亦莫畏鬼魅　　及弊惡毒龍<br>　心如利劍戟　　口辭甜如蜜<br>　言與事相返　　當順是惡友<br>　調達外貌親　　正是吾惡怨<br>　現如正法幢　　導吾入惡道<br>　自燒使無餘　　以虛等燒吾<br>　咄若何甚劇　　遭遇惡友者<br>　吾與之為友　　退父逆篡位<br>　飲象令醉惑　　放使突向佛<br>　教吾懷惡逆　　以山石[<a href='javascript:showpic("../fontimg/024404.gif")'>石*追</a>]佛<br>　從是惡友教　　背違佛聖師<br>　王即慘然起　　投高度足下<br>　願捨除重咎　　因倚惡知友<br>　我自今已往　　當為佛弟子<br>　以佛為師父　　遠離惡知識<br>　佛以神通力　　調伏狂醉象<br>　化令入正路　　種殖善根栽<br>　如救賢高度　　木鏘苦毒患<br>　服甘露良藥　　眾苦毒盡除<br>　其聞是奉持　　至心得向佛<br>　奉行善因緣　　都令諸苦滅　</p><p><b>　　<A NAME="n67"></A>佛本行經魔勸捨壽品第二十六</b><p class='lg'>　如日初出　　顯于山崗　　奮大光明<br>　消滅厚冥　　佛法中天　　正法暉明　</p><p class='lg'>　頒宣言辭　　淨無垢光<br>　心懷愚癡冥　　如幽深谿谷<br>　日以大光明　　推盡幽冥原<br>　如清明無雲　　日光靡不照<br>　佛所至教化　　莫不蒙濟度<br>　猶如大金山　　大祠祀盛火<br>　如魚怨盛陽　　竭盡塵勞水<br>　欲界塵勞王　　厥號名弊魔<br>　率來至佛所　　便說是言辭<br>　維佛往昔坐　　尼連禪水邊<br>　我爾時啟曰　　眾言最先首<br>　諸可所作為　　其事以成辦<br>　諸所可覺悟　　已達無有餘<br>　所願具充滿　　今可捨壽命<br>　于時還答我　　決定言教曰<br>　吾今且未有　　四部大弟子<br>　又復未有暢　　解達智慧眼<br>　建立顯佛事　　大尊重所處<br>　非少許方便　　倉卒可及逮<br>　不明之晦冥　　未蒙光照明<br>　日出未經天　　不可便還沒<br>　大海陂池水　　龍阿修倫藏<br>　若人以裸身　　欲渡大海者<br>　若欲以蚊翼　　覆蔽十方空<br>　或如小蟻蟲　　欲與師子戰<br>　若復欲發意　　一舉能飲盡<br>　無量大陂池　　竭令無有餘<br>　若欲以口氣　　吹須彌寶山<br>　令各分迸散　　悉成為埃塵<br>　陂池之漫水　　須彌寶大山<br>　師子海虛空　　是事尚可為<br>　佛功德之池　　須彌海虛空<br>　十方天世人　　無能度量者<br>　以故吾爾時　　語卿魔如是<br>　今非是勸吾　　滅度決言時<br>　如今便可陳　　卿之所志願<br>　當隨其所啟　　魔便白佛言<br>　世尊諸弟子　　今皆調賢良<br>　守禁戒精進　　皎明成羅漢<br>　身在地住立　　以手捫日月<br>　變現身令大　　至大無結天<br>　從大生死中　　劫奪我眾生<br>　出吾部界入　　無為如還家<br>　世尊一切智　　所作無不辦<br>　名聞如大海　　十方普充滿<br>　世尊無比聖　　以佛十種力<br>　坐於道樹下　　被牢強忍鎧<br>　以手堅執持　　大慈之強弓<br>　放引智慧發　　捷疾之利矢<br>　我與八十億　　諸魔王將軍<br>　適放一慧發　　敗我大軍眾<br>　猶往古列士　　獨與大軍戰<br>　適放一利發　　勝槃沓大軍<br>　憎愛二大垢　　俱滅令無餘<br>　伏心之醉象　　令得永調良<br>　以正法大蓋　　覆諸應度者<br>　令一切眾生　　得避塵勞電<br>　裂壞貪餮口　　杜塞無厭心<br>　顛倒躁擾性　　如撲阿須倫<br>　以最上第一　　堅牢智慧犁<br>　耕諸曠大地　　反其愚癡原<br>　以大正真法　　晝度微妙樹<br>　下之於世間　　花香飽眾生<br>　降現在有中　　廣大生死海<br>　以空無意身　　鳴大正法珂<br>　在於欲界中　　受於繫閉者<br>　生死之堡聚　　甚勞強難勝<br>　世尊如力士　　澡脫皆令出<br>　得住於無漏　　珍寶之臺渚<br>　世尊寢臥於　　智慧之大地<br>　齊中生微妙　　正法之芙蓉<br>　其香甘無比　　感動天人心<br>　來集受訓誨　　如蜂食花精<br>　以師子形相　　佛之猛利士<br>　願伏強難伏　　塵勞阿須倫<br>　已滅盡世間　　生死之力士<br>　普勝於三界　　世尊最第一<br>　或有以世間　　生長哺乳力<br>　或有以巧為　　神變現化力<br>　於諸天世人　　得勝最第一<br>　以己之善行　　獨劇著世上<br>　今正是世間　　放捨壽命時<br>　時佛聞魔王　　種種之勸辭<br>　時佛天中天　　梵音告魔王<br>　今魔當懷喜　　必無復憂患<br>　今卻後不久　　三月當捨壽<br>　可捨心懷熱　　卿魔願已備<br>　聞佛說是誓　　魔王甚歡喜<br>　即時於佛前　　忽滅還不現<br>　於時世尊即　　定意斯須頃<br>　意了智慧俱　　尋還解散意<br>　放捨前神通　　無限之長壽<br>　聖以神通力　　更存壽三月<br>　世尊已放捨　　無限安長壽<br>　地祇即驚怖　　六反大震動<br>　四方皆雨墮　　霹靂大炬火<br>　猶如劫盡時　　須彌雨炬火<br>　霹靂連續墮　　普周遍空中<br>　猶如劫盡時　　大地火乾燒<br>　時佛天中天　　即說是偈言<br>　猶如破車轂　　強載曳此身<br>　於時阿難見　　是怨惡變怪<br>　心懷疑戰動　　詣佛問其緣<br>　時佛告阿難　　吾已捨長壽<br>　是故地大動　　現是惡徵應<br>　時阿難聞佛　　如是之言教<br>　即自投於地　　如栴檀樹崩<br>　舉身眾毛孔　　沸血皆迸出<br>　心中懷哀慼　　泣血流於面<br>　一則尊敬師　　二則兄弟愛<br>　重愛情未解　　悲痛迷荒心<br>　懷愛熟視佛　　久頃乃發言<br>　辛酸楚毒苦　　悲哀戀慕辭<br>　嗚呼何甚惡　　無常甚速疾<br>　佛之光明燈　　忽然便欲滅<br>　猶如寒時火　　盛旱熱時雨<br>　疲得垂日蓋　　莫不蒙其賴<br>　眾生甚可憐　　當迷惑失路<br>　於大生死中　　無邊曠野田<br>　示人以善道　　審諦識正路<br>　三界之導師　　捨世何速疾<br>　都普世眾生　　愛熱所燋燒<br>　周旋疲長塗　　旱渴甚久遠<br>　甘池以解水　　其味甚清美<br>　最上清涼池　　忽然欲枯竭<br>　去來今現在　　三世無不達<br>　心入微妙法　　智慧之面目<br>　照三千世界　　猶視淨明鏡<br>　世眼忽滅盲　　一何痛之甚<br>　眾生立篤信　　根芽甫生者<br>　如有欲漸長　　又已成就者<br>　如是之等類　　渴仰佛雲雨<br>　此諸垂成苗　　忽當旱燋然<br>　世尊四十四　　智慧之火光<br>　一切智大錠　　普曜三千世<br>　照現大光明　　一切眾生眼<br>　眾生何可傷　　當還投邪冥<br>　覺慧之淵海　　廣長甚深遠<br>　佛獨能先度　　顧愍傷眾生<br>　今當捨世間　　我等何恃怙<br>　猶如慈父母　　遠子曠長途<br>　普愛於眾生　　慈乳甚盛滿<br>　正法之乳湩　　甘美大豐盈<br>　世尊之大慈　　猶初生犢母<br>　今捨犢令孤　　我等將旱枯<br>　久迷惑失道　　於五幽谿谷<br>　眾生應度者　　猶如孤犢子<br>　世尊遍推求　　如慈母慕兒<br>　今誰當推索　　我等何傷失<br>　是愁忽然過　　後繼續復來<br>　日夜相推逐　　周旋如輪轉<br>　晝夜如兩手　　方便無休息<br>　掬非常命水　　飲之無厭足<br>　我心甚迷荒　　無所覺識知<br>　心是金剛耶　　能忍不壞碎<br>　每追侍世尊　　猶如影隨形<br>　形忽然欲減　　影當何所依<br>　今我當捨離　　遠佛天中天<br>　如身離壽命　　不復可目名<br>　無常之宿對　　何不追逐我<br>　壽已捨其身　　何可立須臾<br>　尊於大眾會　　曾有說是言<br>　其有證道諦　　四神足具者<br>　能住壽至劫　　或復能過踰<br>　佛之道神力　　自在暢無礙<br>　唯佛世所怙　　今願且住壽<br>　愍傷眾生故　　幸住壽劫餘<br>　願尊垂大慈　　憐傷於眾生<br>　住壽令延長　　未度者甚多<br>　於時佛世尊　　見阿難如是<br>　愁毒甚憔悴　　因垂撫慰恤<br>　佛世尊大慈　　告以加愛言<br>　汝諦觀自然　　世動歸滅盡<br>　一切世間事　　終不可不然<br>　其有成立者　　不得不壞墮<br>　諸有成立事　　若當終始者<br>　終無有發意　　求處泥洹城<br>　吾前為卿等　　具頒宣法教<br>　為師之誡事　　無有餘遺隱<br>　吾身若留住　　及度世之後<br>　卿等勤奉法　　用吾色身為<br>　但當力精進　　盡形奉禁戒<br>　方便求覺慧　　急如救頭燃<br>　道品所修行　　凡有三十七<br>　速當設方便　　令心覺解達<br>　諸善之根源　　皆當由之生<br>　以滅定羈靽　　繫靽心醉象<br>　以智慧鋼鉤　　制御令迴還<br>　以正諦諦觀　　縛令不越逸<br>　滅心令靜定　　智慧慈敬眼<br>　卿等必以是　　諦視吾法身<br>　其有諦見吾　　正法之身者<br>　吾現在於世　　常見我不離<br>　吾今為汝等　　乃至當來世<br>　願變苦毒樹　　令成甘露果<br>　先當勤服食　　覺意花之精<br>　成四道果證　　續飽滿世間<br>　俗外學賢聖　　皆不逮覺了<br>　厚雲及上體　　潔持與愛生<br>　我潔安庠天　　力慮及天帝<br>　是皆不達道　　吾令汝等覺<br>　無能尋端底　　得知出要者<br>　外師所止息　　因迷惑還墮<br>　唯有佛世尊　　無礙最慧靈<br>　以是於有中　　壞盡塵勞原<br>　猶如良醫士　　有八種藥方<br>　吾以各分別　　眾藥之種類<br>　其貪婬多者　　惡露觀為藥<br>　瞋恚用慈除　　愚癡以慧滅<br>　如向者阿難　　汝之所陳啟<br>　願佛住劫壽　　或長踰於劫<br>　是觀過去佛　　隨俗宿對行<br>　不盡世上壽　　吾分壽捨一<br>　吾何為久與　　此蛇虺篋俱<br>　強曳無返復　　仇怨對已盡<br>　濕傾危朽舍　　蛇虺甚可畏<br>　阿難不當速　　捨此身逃耶<br>　汝從水索火　　從鐵中索金<br>　從芙蓉花莖　　欲得金剛杖<br>　從惡毒器中　　欲索甘露藥<br>　與狂論定計　　從怨求暢愛<br>　地獄中求藥　　廁中求香美<br>　欲教訓獼猴　　令重莫輕躁<br>　朽舍久危牆　　濕沙以為城<br>　雲泡水上沫　　露燈難恃怙<br>　如坏器盛水　　亦難可久保<br>　輕脆甚於是　　無強速壞捨<br>　當作是覺知　　可得四大身<br>　何見正諦者　　堪任昇此身<br>　眾生愚癡故　　悅意不懷憂<br>　見他有死者　　不自計當爾<br>　放心於不要　　耗盡其壽命<br>　終不設方便　　求益己善本<br>　當作是覺知　　普世歸無常<br>　天地寶石山　　皆當歸滅盡<br>　大淵海陂池　　不久皆乾竭<br>　名寶須彌山　　亦必當崩顛　</p><p class='juan'>
佛本行經卷第五</p>
</body></html>
