<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
佛本行經卷第六(一名佛本行讚傳)</p>
<p><span class='byline'>　　　　宋涼州沙門釋寶雲譯</span><br><p><b>　　<A NAME="n69"></A>調達入地獄品第二十七</b><p class='lg'>　佛天師世祐　　身心俱清淨<br>　愍眾詣江浴　　著澡衣而立<br>　爾時佛世尊　　始入清流江<br>　猶如日天子　　在天華浴池<br>　如祠金剛柱　　妙寶以挍飾<br>　譬天刻鏤師　　眾相悉明備<br>　佛世尊身形　　妙好亦如是<br>　此皆宿善行　　工匠所為作<br>　百福德相備　　宿善所印明<br>　或如然妙指　　晃昱或如言<br>　以說本善行　　佛形相如是<br>　水陸空中虫　　莫不愕然觀<br>　各自捨怨慊　　皆慈心相向<br>　悉不相茹食　　住目於佛相<br>　視之無厭足　　時佛告阿難<br>　視此眾生類　　皆共觀佛相<br>　雖虫獸無慧　　不識別善惡<br>　觀佛身相好　　如視鏡中照<br>　已下善本種　　阿難報佛言<br>　唯然觀調達　　燋然其身本<br>　釋種子勤修　　學法能乘空<br>　為王阿闍世　　所事最上師<br>　受無極榮寵　　恭敬盛大器<br>　不審因何故　　欲變成惡器<br>　時佛告阿難　　廣施博學問<br>　淨行勤自守　　心懷惡行者<br>　是必不可保　　心惡習眾惡<br>　忘失其善行　　自穢善根本<br>　愚人得榮祿　　甚以自慶喜<br>　但以招自殺　　猶如騾懷妊<br>　其以自消盡　　眾善之根本<br>　無餘一毛善　　可牽拔濟出<br>　吾之愛眾生　　慈加於一切<br>　投山入熾火　　救眾苦危者<br>　不吝惜己身　　羅云是吾子<br>　調達山堆我　　是二等慈愍<br>　不久於王舍　　惡行斗斛滿<br>　調達得重病　　種種方便救<br>　盡呼其弟子　　今可致我往<br>　詣摩竭國王　　是我舊親友<br>　於是諸弟子　　方便<span class='corr'>舁</span>致往<br>　其輿三桄折　　墮地可膝傷<br>　更易坐一輿　　輿詣王宮門<br>　行道逢種種　　諸不祥徵應<br>　特牛吼來迎　　角觝地且行<br>　後腳跑地土　　揚塵坌辱之<br>　群烏於上鳴　　猶如人語聲<br>　今汝所圖計　　終不以諧偶<br>　到門即啟王　　王命敕傍臣<br>　惡人是地分　　復來相惑耶<br>　反以惡燒我　　又復還自燒<br>　如雹害萬物　　已尋消化盡<br>　還致罪物去　　吾等不宜見<br>　此親所不用　　眾人所棄捨<br>　拒逆佛世尊　　為祀吉祥天<br>　若入無擇獄　　恐連曳吾等<br>　其有敬重吾　　及自愛身者<br>　速逐使出朝　　惡復聞見是<br>　吾每嘆佛德　　從天師求願<br>　誓所生之處　　莫與惡友俱<br>　侍臣敕朝師　　速逐遣罪人<br>　調達諂意思　　為飾諸弟子<br>　如吾自思惟　　唯佛於吾親<br>　能相濟厄耳　　餘無可恃者<br>　速致吾詣佛　　墮者還依本<br>　如墜因地起　　地故載育之<br>　諸弟子謂之　　師誤失無限<br>　懷惡意向佛　　犯種種罪過<br>　調達疑怖言　　吾雖犯負佛<br>　不犯捨惡人　　善者故不怙<br>　於是其弟子　　見師以如是<br>　畏調達之故　　便速輿出去<br>　震動王舍城　　眾人大集觀<br>　時催逐調達　　解所懷疑結<br>　見調達遭厄　　顏色甚憔悴<br>　每行惡不呰　　今乃獲禍對<br>　如海船欲覆　　垂入摩竭口<br>　猶如大幢傾　　臨墜強于地<br>　危譬屠家羊　　喻天福盡應<br>　調達危如是　　垂入死門口<br>　如日蓋山蔭　　漸速普覆地<br>　調達惡行蔭　　追逐覆不置<br>　城中諸觀人　　見其如是應<br>　各各轉相謂　　若干異同群<br>　痛哉視世惡　　合偶卒永離<br>　何智當貢高　　於其惡生死<br>　此則是由來　　變現[<a href='javascript:showpic("../fontimg/072589.gif")'>女*(犮-乂+又)</a>]怪者<br>　令摩竭國王　　迷惑為逆惡<br>　每乘金寶車　　光曜如天帝<br>　將從狀如天　　王趣出臨觀<br>　若來入宮時　　每現從空下<br>　所食之御廚　　吹五百燒器<br>　在阿闍世膝　　變已作嬰兒<br>　現戲吮王唾　　王意終不厭<br>　王每常敬待　　謂之勝於佛<br>　遊逐不停門　　一何可憐傷<br>　此今意退沒　　懷苦惑無智<br>　欲往見世尊　　悔己過向佛<br>　今甚懷惱熱　　躁擾自投擲<br>　不久於阿鼻　　當受諸苦痛<br>　或言情性惡　　或言用貴為<br>　不見佛受法　　及於賢聖眾<br>　不自護己身　　亦不護餘人<br>　學不慮今世　　亦不顧後世<br>　咄榮祿甚苦　　咄多求亦苦<br>　凡未見諦者　　無一可恃怙<br>　愚癡甚垢惡　　覆蔽一切眼<br>　愛著大苦痛　　普誑惑世間<br>　以虛遘向王　　懷慊燒壞人<br>　嫉佞侵損他　　惡如閻羅王<br>　宿對便來至　　以力強牽曳<br>　王不遣人助　　亦無來救者<br>　如為稱悅人　　不慮已後時<br>　舉價廣輕用　　財債皆滋倍<br>　債主急迫切　　諸共衣費者<br>　皆馳棄藏避　　今停當獨償<br>　於是甚勞苦　　致到舍衛城<br>　舍衛城中人　　集會觀調達<br>　男女諸大小　　空舍皆馳走<br>　大聚無央數　　隨逐調達行<br>　人展轉相謂　　弊怨重地上<br>　每施惡於佛　　強顏而無慚<br>　云何欲見佛　　中有覆面者<br>　損耗之積聚　　是不宜觀見<br>　有甚驚悚者　　或悲憐傷之<br>　或悲嘆墮泣　　或有默立視<br>　或有稱嘆佛　　慈心之功德<br>　故能含容受　　如是毒惡物<br>　其弟子勞疲　　小住頓息曰<br>　是地之重擔　　奈何堪勝之<br>　適小停於地　　眾人悉圍繞<br>　死應之表識　　漸漸為之現<br>　斯須地震動　　響遍國界言<br>　吾不勝惡人　　如覺悟世間<br>　於是虛空中　　有大雷震動<br>　又有若干種　　可畏惡音響<br>　諸天告祇洹　　惡行來在近<br>　故地動聲云　　示其惡緣對<br>　不勝惡行者　　阿難前白佛<br>　云調達來至　　求欲見世尊<br>　時佛以梵音　　而告阿難曰<br>　調達罪厚重　　不能來見吾<br>　假隨藍風吹　　不能令動來<br>　正使龍索引　　龍絕不可動<br>　佛說決定言　　調達不見吾<br>　即時戰汗出　　顏色即變惡<br>　猶如金翅鳥　　欲搏食龍王<br>　為死所捉持　　戰動不自止<br>　見閻王使召　　怖恐無所識<br>　地開如魚口　　火塞滿其中<br>　張口甚可畏　　如欲吞調達<br>　火炎拔如舌　　煜煜舐其身<br>　熱火所纏[<a href='javascript:showpic("../fontimg/027581.gif")'>糸*果</a>]　　牽曳向惡趣<br>　高舉其兩手　　大聲呼稱佛<br>　嗚呼天中天　　眾生所恃怙<br>　每懷慈愍心　　於一切眾生<br>　我愚雖過失　　仁善不改動<br>　如須彌山王　　風終不能摧<br>　慈愛無限量　　稱世光見照<br>　若蒙尊暉暉　　冀待小停息<br>　以悟三千界　　梵音見告語<br>　緣是深妙聲　　得脫地獄苦<br>　願得佛世尊　　著足之塵土<br>　戴之於頂上　　或必有所濟<br>　世尊不自來　　願遣餘弟子<br>　舍利弗目連　　迦葉阿那律<br>　幸趣遣此等　　唯弟賢阿難<br>　骨肉族不遠　　如何便相捨<br>　兄弟相惱苦　　眾僧亦復爾<br>　王以下群臣　　知識及宗親<br>　餘唯有惡對　　終不捨遠我<br>　不得小動離　　如影隨其形<br>　人眾滿地上　　諸天塞虛空<br>　皆住觀調達　　宛轉毒痛中<br>　猶如兩力士　　對共捔力鬥<br>　宿對之力士　　眾中擒調達<br>　天人同聲喚　　寵祿今安在<br>　善惡報彰顯　　為火所牽曳<br>　時無央數人　　悚然畏惡對<br>　佛尚不能救　　何況其餘者<br>　稱佛屈己禮　　徹骨自歸命<br>　未及說半言　　便為火所纏<br>　火如瓔珞像　　遍布其身體<br>　奄忽便沒去　　如餓魚所吞<br>　忽至無擇獄　　於是鬼獄卒<br>　頭然甚可畏　　力大身如山<br>　懷毒甚瞋恚　　捷疾尋來至<br>　如金鳥取龍　　共來接擎去<br>　以燃熱鐵索　　反縛其兩臂<br>　牽曳罵數過　　將來啟閻羅<br>　此則是世間　　凶暴弊惡物<br>　懷慊嫉虛諂　　反戾逆正理<br>　記惡不反覆　　不慈勤為惡<br>　主求人長短　　無慚廣結怨<br>　強專獨權勢　　耗亂越分理<br>　是法言非法　　非法言是法<br>　寂滅之川谷　　慧寶體充滿<br>　佛之須彌山　　斯放石欲壞<br>　定意清淨水　　賢聖眾海淵<br>　本清澄且深　　此耗令擾濁<br>　無辜生怨殺　　蓮花比丘尼<br>　拔盡善根本　　悉令無有餘<br>　冥如野雲霧　　眾善日損縮<br>　喻之月垂竟　　消轉盡晦闇<br>　積罪地所吞　　今至惡對口<br>　王宜處其罪　　罪重叵散放<br>　王聞其所啟　　求處當以法<br>　盡恚呵折之　　與決了言教<br>　咄爾族姓貴　　乃為下賤事<br>　甘蔗王苗裔　　汝唐喪失之<br>　汝為狂迷耶　　乃作是大過<br>　垂飲翻甘露　　自吞其害毒<br>　為是反戾事　　欲嚙吾杖乎<br>　欲吞天帝杵　　欲手持空耶<br>　汝為欲縛束　　躁動性散風<br>　將欲為是事　　故極意造惡<br>　汝欲以手掌　　障蔽佛日光<br>　復欲以一指　　舉佛之須彌<br>　汝欲飲大海　　令竭無有餘<br>　事至自牢強　　語已呼獄卒<br>　便為所可作　　鬼卒大叫呼<br>　罪人皆大驚　　展轉自謂言<br>　行惡者今至　　緣是惡物故<br>　當益加我等　　若干種苦毒<br>　都來趣會此　　共毒治惡物<br>　剝皮臼擣磨　　生膾而殺之<br>　消散其身體　　鬼卒如所說<br>　毒治令備悉　　逼見諸苦痛<br>　獄鬼以燒然　　鐵括強括口<br>　洋銅灌其咽　　次噉燒鐵丸<br>　都合諸地獄　　其中處楚毒<br>　就於無擇中　　加害於調達<br>　無擇獄燒治　　與罪人俱受<br>　調達私罪對　　響響競來現<br>　大有金剛山　　炎出甚熱熾<br>　墮調達頭上　　令身碎如塵<br>　山如有識瞋　　琣菾_自墮<br>　聲似唱和言　　深策碎其骨<br>　罪人聞是聲　　皆恐怖驚張<br>　奔波星散走　　無地可匿藏<br>　覆眼面拍地　　大呼相謂言<br>　行惡一何劇　　令俱受毒痛<br>　惡者今來到　　負重劇殃對<br>　以是惡物故　　益我等痛怖<br>　調達毒痛狂　　謂諸罪人言<br>　毒痛普爾也　　於我獨劇乎<br>　獄中諸守鬼　　答罵調達言<br>　且聽弊惡物　　於短逆暴物<br>　一切智藥光　　法寶慧眾多<br>　佛十八巖谷　　慈悲之淵池<br>　佛山妙如是　　汝以山堆之<br>　以是殃罪故　　諸山雨汝上<br>　自然金剛山　　雨調達頭首<br>　山巖父燋杵　　淋雨無斷絕<br>　鍛其身碎末　　尋還生如故<br>　於是復叫呼　　驚動地獄中<br>　石象有百足　　譬一由延山<br>　黑如冥霧雲　　疾踰劫盡風<br>　鳴吼如雷震　　調達見驚怖<br>　失聲大叫呼　　便說是言曰<br>　汝等何惡劇　　以象相逼迫<br>　來欲相怖死　　今來相踐蹈<br>　獄鬼問之曰　　識踐汝者不<br>　汝以象恐怖　　故罪象踐汝<br>　斯須復更有　　地獄鐵身鬼<br>　形狀大如山　　各負然鐵杵<br>　譬方一由延　　來至調達所<br>　舉五百鐵杵　　次下調達上<br>　擣碎調達身　　猶如小蟻虫<br>　獄鬼恚罵曰　　是罪何足言<br>　汝碎得道人　　蓮華女之首<br>　坐犯是罪殃　　杵今舂汝頭<br>　復有然鐵車　　然炭以牛駕<br>　臂腳各繫車　　分以為兩分<br>　打車各自去　　分裂調達身<br>　車各分其身　　毒痛不可言<br>　獄鬼復罵曰　　今始車裂汝<br>　分以為兩分　　甫當裂汝身<br>　八十六千萬　　汝坐誹聖眾<br>　別以此兩部　　故今裂汝身<br>　調達叫聲徹　　紅華獄如嚮<br>　瞿和離識聲　　尋便罵詈言<br>　寧遭熾火燒　　若利劍中毒<br>　惡賊虺蟒蛇　　莫遇惡邪友<br>　施方便求助　　可脫斯諸禍<br>　惡友無方便　　致止宿地獄<br>　以遭獄守鬼　　無逮解脫路<br>　四種之方便　　其術不復行　</p><p class='lg'>　捐名稱譬　　如日竭水　　消眾善行<br>　如火焚野　　傷智慧明　　猶花遇霜<br>　穢壞禁戒　　淨意之香　</p><p class='lg'>　障蔽心之明　　猶月如遭蝕<br>　調達以友根　　於我為毒怨<br>　獄卒加毒治　　甚痛大叫呼<br>　調達識聲聞　　瞿和離聲耶<br>　鬼卒逆罵曰　　地獄之火燼<br>　入他罪科中　　何須復問為<br>　緣汝惡友行　　強致紺花獄<br>　以邪反逆道　　墮塹受艱難<br>　汝為惡船師　　將導入洄澓<br>　長終始迴旋　　永不知出路<br>　調達懷痛曰　　瞿和離已至<br>　我餘諸親友　　皆到地獄耶<br>　弊友一何劇　　導我至惡道<br>　以皆執隨我　　來止宿地獄<br>　佛弟子目連　　神足得自在<br>　慈愍三惡道　　行因見調達<br>　見王阿闍世　　王稽首敬禮<br>　尊目犍連足　　已便問之曰<br>　承王惡道觀　　唯師願說之<br>　頗見惡調達　　受苦痛何類<br>　目連答王言　　調達之所受<br>　苦痛甚兼備　　難可倉卒陳<br>　有八大地獄　　獄有十六城<br>　百二十八獄　　合此諸楚痛<br>　獨一阿鼻痛　　喻此諸獄苦<br>　苦無須臾安　　故名無擇獄<br>　受苦甚弊惡　　毒痛重餘者<br>　又償私別罪　　終無休息時<br>　十六盛火炎　　纏繞其身體<br>　為諸苦痛箭　　所射之准的<br>　如爾時閻王　　具責數調達<br>　獄卒重罵詈　　悉以向王說<br>　王聞心悚然　　舉體衣毛豎<br>　驚意向目連　　叉手而傾屈<br>　王心即時萎　　如花如獄火<br>　目淚交其面　　譬芙蓉得雨<br>　懷恐怖且悲　　向於目犍連<br>　自責己由來　　所作之不善<br>　咄心可知慚　　免難遠惡友<br>　今悔策千萬　　如策進良馬<br>　意譬如麻油　　值香則便香<br>　得臭則受臭　　汝心亦復然<br>　目連告王曰　　覺悔最第一<br>　悔責病津液　　佛良醫能愈<br>　王聞其告教　　甚怖畏地獄<br>　唯恃賴於佛　　如病歸良醫<br>　敕立寶樓觀　　挍以眾琦妙<br>　如天善法殿　　四寶為欄楯<br>　四方寶梯陛　　四方四浴池<br>　以四寶為花　　種種微妙好<br>　於上飾寶樹　　諸王盡技巧<br>　法忉利釋宮　　如天晝度樹<br>　於下設高座　　如忉利天帝<br>　右晝度樹下　　釋之大御座<br>　王請佛至宮　　佛出如日現<br>　奮千妙光明　　王躬自出迎<br>　四寶幢蓋幡　　花香眾[仁-二+(敲-高)]樂<br>　種種奇妙珍　　敬意奉迎佛<br>　即時普震擊　　二十億眾鼓<br>　天人普散花　　如雨遍覆地<br>　佛即時來至　　上殿坐高座<br>　猶如梵天音　　處第一梵宮<br>　王無量敬意　　形容甚微妙<br>　猶如日宮殿　　處在須彌側<br>　手執金澡瓶　　以手灌佛手<br>　如來敷藕花　　相輪皎然明<br>　王手奉餚饌　　百味甘飯食<br>　其香潔清淨　　如天善施食<br>　佛與諸弟子　　飯食已畢訖<br>　澡漱手滌缽　　清淨如佛意<br>　樓觀殿高顯　　人眾億無數<br>　如諸天觀佛　　於晝度樹宮<br>　天帝懷愁慘　　與諸天俱來<br>　自觀當降神　　受形於驢胎<br>　王懷慘猶如　　諦見地獄苦<br>　摩竭大國王　　與諸婇女俱<br>　服飾甚綺麗　　晃煜如雲電<br>　翼從王而來　　敬意稽首佛<br>　或持雜寶花　　或持金銀花<br>　金粟或銀粟　　種種雜珍寶<br>　又復有諸女　　手執金銀器<br>　皆盛滿澤香　　及吉祥寶瓶<br>　以雜名香汁　　灑地令掩塵<br>　若干雜色花　　散普遍覆地<br>　以諸名衣服　　雜寶之瓔珞<br>　皆脫以惠施　　地成大積聚<br>　王與大眾人　　身投於佛前<br>　佛慈護眾生　　願垂覆惡類<br>　佛見諸天人　　心皆懷悚然<br>　大眾數億千　　皆願欲得度<br>　即時為之說　　微妙深法要<br>　四諦之甘露　　解脫決定法<br>　有六億眾生　　解諦見道跡<br>　餘無數眾生　　皆發大道意　</p><p><b>　　<A NAME="n70"></A>佛本行經現乳哺品第二十八</b><p class='lg'>　佛以入無為　　滅身諸苦痛<br>　與無著弟子　　出妙維耶離<br>　行歷諸村落　　安詳以次第<br>　覺悟眾生類　　令植善德本<br>　為無數眾生　　顯露宿善行<br>　度脫無央數　　令服甘露味<br>　次至成有城　　力士所生土<br>　與諸弟子俱　　止宿其土界<br>　去彼土不遠　　拘夷那竭城<br>　城門中有山　　五百力士集<br>　還共論議言　　是山妨城門<br>　共合力舉徙　　顯我等盛力<br>　後世流名稱　　馳周遍四方<br>　精勤力備具　　無有斷絕時<br>　議已便共出　　將象青牛馬<br>　挓材木繩索　　共行詣山下<br>　設若干方便　　繫山於畜頸<br>　各手引繩索　　以材木捩撮<br>　皆共舉聲<span class='corr'>嚾</span>　　同一時出力<br>　大聲震一國　　不能動搖山<br>　佛將弟子眾　　行次至其所<br>　諸力士見佛　　金色之光明<br>　霍如千日出　　妙相三十二<br>　見佛懷喜踊　　捨山往行詣<br>　敬意禮佛足　　右遶三匝已<br>　佛因問之曰　　諸壯士何故<br>　聚會在此也　　同共白佛言<br>　我等生土地　　種類號力士<br>　是山妨城門　　吾等共集議<br>　欲移徙是山　　令城門道平<br>　流名於後世　　顯示力士力<br>　故牽致象畜　　及自竭其力<br>　盡大方便勢　　山永不可動<br>　佛與大眾俱　　行往詣其下<br>　撿攝其衣服　　以左手舉山<br>　置於右手中　　便挑擲虛空<br>　乃上至梵天　　山中聲出言<br>　世間皆無常　　諸法皆無我<br>　唯無為滅苦　　山從上來下<br>　還住佛右掌　　佛以口氣吹<br>　皆令碎為塵　　又還收合聚<br>　還復如本山　　徙之著餘方<br>　於是諸力士　　見世尊大士<br>　心喜踊無量　　舉身毛衣豎<br>　加敬意於佛　　皆前禮佛足<br>　長跪叉手言　　唯然天中天<br>　向者所用力　　為是乳哺力<br>　是神足力者　　是道定力乎<br>　佛告諸壯士　　諦聽受所言<br>　吾左手取山　　置於右手中<br>　擲虛空中者　　是吾乳哺力<br>　乃上至梵天　　山中有聲出<br>　一切世無常　　一切皆無我<br>　獨無為滅苦　　又重叉手白<br>　唯願天中天　　勞神重敷演<br>　父母乳哺力　　暢達其限量<br>　告諸力士曰　　汝等必欲聞<br>　佛乳哺力耶　　對曰唯願聞<br>　世尊乳哺力　　佛言樂者聽<br>　十凡牛之力　　等一青牛力<br>　十青牛之力　　等一犛牛力<br>　十犛牛之力　　等獨角牛力<br>　十獨角牛力　　等一凡象力<br>　十凡象之力　　等一數生象<br>　十數生象力　　等一左象力<br>　十左象之力　　等一音象力<br>　如十音象力　　等大德象力<br>　十大德象力　　等一杵牙象<br>　十杵牙象力　　等一龍象力<br>　如十龍象力　　等廣肩力士<br>　十廣肩力士　　等一天節力<br>　十天節力士　　等一士乘天<br>　士三百二十　　等佛一指節<br>　父母乳哺力　　佛之乳哺力<br>　其喻狀如是　　已過去諸佛<br>　及諸當來佛　　如吾今現在<br>　一切皆平等　　等音聲等稱<br>　等量等相好　　等福等報應<br>　等覺等智慧　　等戒等定意<br>　唯二事不等　　形體及壽命<br>　爾時諸力士　　稽首禮佛足<br>　叉手白佛言　　今已見世尊<br>　父母乳哺力　　願垂愍勞神<br>　頒宣敷演說　　佛功德福力<br>　佛告諸力士　　樂聞者諦聽<br>　唯然樂欲聞　　佛告諸力士<br>　普一閻浮提　　眾生福德力<br>　以比一方城　　力轉輪聖王<br>　善本福德力　　百倍及千倍<br>　萬倍巨億倍　　不得相比喻<br>　二方轉輪王　　三方轉輪王<br>　四方轉輪王　　一方鐵輪現<br>　二方銅輪現　　三方銀輪現<br>　四方金輪現　　輪具有千輻<br>　七寶雜錯廁　　照然明如日<br>　二方福祐力　　喻所倍如前<br>　三方王福力　　亦喻其所領<br>　四方王福力　　喻所領眾生<br>　眾生福德力　　百倍千萬倍<br>　計其功德力　　終不可為喻<br>　假令四方域　　一切眾生類<br>　皆為轉輪王　　合此福德力<br>　以比四天王　　所有功德力<br>　百千巨億萬　　終不得為喻<br>　普四王天人　　皆為四天王<br>　以比天帝釋　　所有福德力<br>　百千萬巨億　　不得為譬喻<br>　忉利諸天人　　德如天帝釋<br>　不比焰天王　　所有功德力<br>　百千萬巨億　　不可相比喻<br>　假令焰天人　　如焰天王福<br>　不比家天王　　所有福德力<br>　令兜術天人　　德如其王力<br>　不比樂化天　　王之功德力<br>　使樂化天人　　德如樂化王<br>　不比化應聲　　天王福德力<br>　化應聲天人　　德力如天王<br>　不比第一梵　　所有功德力<br>　假令諸梵天　　如第一梵力<br>　不及大梵天　　所有福德力<br>　百千萬巨億　　不得為譬喻<br>　假令大梵王　　無數不可計<br>　不比一緣覺　　所有功德力<br>　百千萬巨億　　不彷彿為喻<br>　三千大千界　　所有眾生類<br>　德力如緣覺　　不比一菩薩<br>　所有福德力　　十方眾生類<br>　皆使為菩薩　　福德力具足<br>　不得佛一相　　所有功德力<br>　百千萬億億　　不可以為喻<br>　其過去諸佛　　及甫當來者<br>　又吾今現在　　德力皆平等<br>　等音等稱量　　等相等福德<br>　等諸報應法　　唯形壽不等<br>　時諸力士等　　稽首禮佛足<br>　長跪叉手言　</p><p class='lg'>　唯然天中天　　已見乳哺力<br>　具聞福德力　　唯願重聞聽<br>　佛之智慧力　</p><p class='lg'>　佛告諸力士　　樂者靜心聽<br>　今當具暢說　　佛之智慧力<br>　此閻浮提地　　廣七千由延<br>　地形有三角　　西方瞿耶尼<br>　廣八千由延　　其地形方正<br>　東方弗于逮　　廣九千由延<br>　地形如月減　　北方鬱單越<br>　廣縱萬由延　　地形如月滿<br>　其此四方域　　諸生草樹木<br>　盡以用作筆　　大海所有水<br>　深廣長三百　　三十六萬里<br>　以水和書墨　　須彌山入地<br>　下至金剛際　　亦復有三百<br>　三十六萬里　　齊水以上現<br>　亦復有三百　　三十六萬里<br>　四方四寶成　　北方以黃金<br>　東方以白銀　　南方紺琉璃<br>　西方以水精　　猶如須彌山<br>　皆使為素帛　　書盡樹木筆<br>　盡竭諸海水　　遍書此素帛<br>　不盡一弟子　　舍利弗智慧<br>　日月明所照　　如是千國土<br>　千日及千月　　千四方土域<br>　千東西南北　　千須彌山王<br>　及千四天王　　千忉利帝天<br>　千兜率天王　　千諸炎天王<br>　千樂化天王　　千化自在天<br>　及千諸天王　　是名千世界<br>　如是千世界　　是名曰小千<br>　千千小千界　　名第二中千<br>　如第二中千　　其數滿千千<br>　以是故名曰　　三千大千界<br>　假令此三千　　大千千世界<br>　所有眾生類　　慧如舍利弗<br>　以比佛智慧　　百倍及千倍<br>　萬萬巨億倍　　無可計為喻<br>　佛慧力如是　</p><p class='lg'>　已過去諸佛　　及甫當興者<br>　如吾今現在　　一切皆平等<br>　等音等稱量　　等德等相好<br>　及等諸報應　　爾時諸力士<br>　重稽首佛足　　叉手白佛言<br>　唯然天中天　　已見乳哺力<br>　聞功德慧力　　唯願垂解說<br>　佛神足之力　　佛告諸力士<br>　樂聞者靜聽　　唯然願聽受<br>　佛謂諸壯士　　昔有穀勇貴<br>　人民皆飢餓　　諸弟子乞求<br>　不能自存活　　坐禪意不定<br>　不能遵修善　　時弟子目連<br>　便來詣吾所　　稽首佛足已<br>　卻於一面坐　　叉手白佛言<br>　憶昔從佛聞　　是地皆可食<br>　眾生薄福故　　地肥下沈入<br>　礫石沙鹹出　　如我今諦知<br>　地肥故在下　　眾生可憐愍<br>　今欲取此地　　反上以著下<br>　反下以著上　　吾時呵目連<br>　莫勞動為此　　是眾生前世<br>　不修眾善本　　無有是功德<br>　應食此地肥　　弟子目揵連<br>　能以左手舉　　三千世界地<br>　置於右掌中　　擎著他世界<br>　一切眾生類　　無有覺知者<br>　亦不懷恐怖　　如是三千土<br>　大千之世界　　此三千世界<br>　滿中眾生類　　神力如目連<br>　比佛身神力　　百千萬巨億<br>　終不得相喻　　使十方眾生<br>　神力如緣覺　　諸弟子神力<br>　并佛身神力　　以比佛意力<br>　百千萬億倍　　無量不可計<br>　終不得為喻　　爾時諸力士<br>　稽首禮佛足　　叉手白佛言<br>　唯然天中天　　已見乳哺力<br>　福慧神足力　　唯說定意力<br>　解暢其境界　　佛告諸力士<br>　樂聞者靜聽　　唯然當聽受<br>　佛告諸力士　　須彌四方域<br>　諸龍上昇天　　同時降暴雨<br>　周遍四天下　　是四方大水<br>　皆流入大海　　佛皆別識知<br>　是諸雨水渧　　初墮某方域<br>　某方某村落　　某家某園田<br>　某樹某枝葉　　某花某果實<br>　因流來入海　　此四方大域<br>　一切所有水　　佛之定意力<br>　悉能分別知　　諸水渧原由<br>　所從來方面　　是為佛定意<br>　微妙之神力　　前已過去佛<br>　甫當興世者　　吾今現說法<br>　一切皆平等　　等音等稱量<br>　等德等相好　　等諸報應法<br>　唯二事不等　　形體及壽命<br>　何故二不等　　世人壽長時<br>　人形體長大　　佛亦順世俗<br>　壽長形體大　　末世人壽短<br>　形體醜短小　　佛亦隨世俗<br>　壽短形體小　　以故諸佛興<br>　以二事不等　　佛告諸力士<br>　吾已為汝等　　頒宣具解說<br>　佛之乳哺力　　福德智慧力<br>　神足定意力　　是所說諸力<br>　當於今暮夜　　為無常大力<br>　所擊壞碎滅　　如是諸人等<br>　世間歸無常　　一切有形類<br>　皆當歸別離　　壞散滅亡法<br>　生者歸於死　　成者必當敗<br>　合者有別離　　聚者當各散<br>　立者必傾墮　　佛為諸力士<br>　因說要偈言　　有為歸無常<br>　興起歸盡法　　諸興衰自然<br>　勤求寂滅安　　有為歸無常<br>　興起歸盡法　　佛最第一尊<br>　壽亦有終盡　　於是短壽命<br>　如夢忽便過　　自縱不勤學<br>　是愚可愍傷　　譬如山水峻<br>　速往終不返　　人命亦如是<br>　逝者不復還　　如弓之遣箭<br>　已逝不中返　　人命猶如此<br>　去者不復還　　眾苦苦起原<br>　當勤求滅苦　　覺八賢聖路<br>　致吉服甘露　　時佛說是已<br>　三千大千界　　地六返震動<br>　無數兆垓天　　忽捨其宮殿<br>　測塞虛空中　　雨諸天華香<br>　末金銀栴檀　　諸天鼓妓樂<br>　梵天禮佛足　　叉手於佛前<br>　因說此偈言　　諸佛難值見<br>　正覺意難有　　如花優曇缽<br>　佛又難於此　　勇健趨難遇<br>　人上釋師子　　與諸天人眾<br>　今故叉手禮　　於時天帝釋<br>　便前禮佛足　　長跪於佛前<br>　因說是頌言　　令我得眼淨<br>　照曜於法炬　　閉塞邪趣門<br>　不畏墮惡路　　大慈世之師<br>　因愍傷眾生　　故與諸天眾<br>　於前叉手禮　　時六萬諸天<br>　見諦得道跡　　禮佛遶三匝<br>　忽還歸天宮　　時大會眾人<br>　歸命於三尊　　佛法賢聖眾<br>　盡畢其壽命　　奉戒修十善<br>　離著出家學　　受戒為沙門<br>　見諦證溝港　　往還不還道<br>　或成無著真　　或發緣覺乘<br>　發大道意者　　無限不可量<br>　又有眾生類　　未曾有善本<br>　始初發道意　　無央數眾生<br>　勤攝身口心　　念佛天人師<br>　今當就無為　　已見大恐懼<br>　人身甚難得　　其行離眾苦<br>　猶救頭上火　　因此行眾善<br>　勤行無懈惓　　免離眾苦惱<br>　逮無為清涼　</p><p class='juan'>
佛本行經卷第六</p>
</body></html>
