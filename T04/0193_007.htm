<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
佛本行經卷第七(一名佛本行讚傳)</p>
<p><span class='byline'>　　　　宋涼州沙門釋寶雲譯</span><br><p><b>　　<A NAME="n72"></A>大滅品第二十九</b><p class='lg'>　時佛與大眾　　遊至雙樹林<br>　梵音告阿難　　詣雙樹敷床<br>　佛便在繩床　　右脅而倚臥<br>　面向於西方　　首北而累足<br>　時賢善須跋　　修仁除躁性<br>　欲見佛求度　　來謂阿難言<br>　我覺天人師　　時至欲滅度<br>　故來詣難見　　覺知一切法<br>　今求欲禮覲　　云何盡苦原<br>　今若不及見　　如日入永冥<br>　請阿難通入　　阿難心煩毒<br>　便謂須跋言　　今非見師時<br>　佛以一切智　　徹照應度者<br>　百福德相貌　　慈意視須跋<br>　佛以柔軟音　　告語阿難言<br>　莫違來現者　　吾出世為善<br>　須跋得所願　　甚懷喜踊躍<br>　即往至佛所　　果必蒙解脫<br>　爾時賢須跋　　謙敬尊佛德<br>　傾屈而敬禮　　遜辭白世尊<br>　前師覺世間　　云尊從得道<br>　己已得解脫　　又復度眾生<br>　願以見開示　　儻能蒙覺悟<br>　故來敬禮尊　　不敢稱智力<br>　佛見須跋來　　心懷甚喜敬<br>　為說以賢聖　　示滅苦無為<br>　時須跋聞之　　尋即得解脫<br>　邪迷意覺悟　　逮得解脫道<br>　本執邪倒見　　故從迷生死<br>　倒見六十二　　以是世沈沒<br>　彼盡無有餘　　白衣致得道<br>　漏盡成羅漢　　濟此無往受<br>　覺佛所往路　　普世緣愛生<br>　愛渴兩俱滅　　滅意諸苦結<br>　覺佛之所說　　深正真言教<br>　以除意染著　　心淨無餘漏<br>　覺世之生死　　須跋諦思惟<br>　謂世間斷滅　　是見眼脫除<br>　世本歸滅亡　　意覺如是已<br>　世間有常見　　邪疑霍然除<br>　彼前所執持　　捨是諸倒見<br>　聞佛真善言　　開慈心受持<br>　因其前世時　　所修諸善本<br>　願入泥洹城　　故速疾解脫<br>　已得善無為　　除冥覺正真<br>　建立永甘露　　除盡諸塵勞<br>　時見佛世尊　　欲捨就滅度<br>　以慈心視佛　　意便起是念<br>　我今理不宜　　見佛捨壽行<br>　普世之炬燿　　眾生所恃怙<br>　施善於一切　　願我先捨身<br>　曼佛天中天　　未捨壽之頃<br>　心善踊無量　　起五情投地<br>　稽首禮佛足　　生定意如山<br>　即時尋速滅　　猶如興大雲<br>　普雨降甘潤　　滅盡小野火<br>　佛告敕比丘　　供養須跋身<br>　佛末後弟子　　度立泥洹城<br>　因即右脅倚　　臥於繩床上<br>　欲放捨佛身　　盡受命之數<br>　初夜時欲過　　星月光明損<br>　林藪鳥獸寂　　佛告諸弟子<br>　卿等敬具戒　　如尊師炬燿<br>　吾去世之後　　順從莫違犯<br>　淨攝身口心　　捨利求大安<br>　田役畜乘僕　　倉藏園莫為<br>　無種殖樹木　　亦莫斬伐傷<br>　不得為己身　　造立垣牆壁<br>　無仰觀曆數　　合和湯藥方<br>　知時限節食　　修己莫望敬<br>　無身隱短穢　　無行咒自活<br>　無為王者使　　無瞻相吉凶<br>　汝等後當足　　衣食疾湯藥<br>　每攝意知足　　守限節忍苦<br>　汝等但能勤　　奉持是禁戒<br>　具戒之根株　　相載之泥洹<br>　從是起定慧　　禁戒具諧偶<br>　守護能備悉　　智慧增長益<br>　除滅諸塵勞　　緣是致泥洹<br>　此言戒印封　　因識守戒者<br>　其戒具不缺　　備悉無短少<br>　彼則清淨善　　脫塵勞寂滅<br>　無有禁戒者　　彼則無沙門<br>　因禁戒地立　　成沙門善妙<br>　已立淨戒具　　心不走諸欲<br>　勉則制令住　　伏使忍不起<br>　如迴牛離苗　　縱情念邪者<br>　差失淨禁戒　　顛墜大衰耗<br>　若遇惡賊對　　一世受苦身<br>　隨從諸欲者　　今世及後世<br>　具受諸苦毒　　故不當從欲<br>　悅可諸欲者　　後必遭大苦<br>　人不當畏懼　　熾火之所燒<br>　莫畏蛇虺毒　　及兇弊惡賊<br>　害奪人命者　　當自畏癡意<br>　如愚見巖蜜　　不顧碎身患<br>　如無鉤醉象　　躁跳如獼猴<br>　心晝夜隨欲　　莫聽隨所便<br>　不滅其心者　　身不得休息<br>　已能調伏心　　不邪屈泥洹<br>　得食如服藥　　不當起愛憎<br>　所得方便食　　趣愈飢支形<br>　喻如眾蜂集　　採花之精味<br>　以時度施食　　無壞人慈敬<br>　莫煩好施者　　莫數役良畜<br>　好施煩則厭　　良畜數役疲<br>　汝等晝夜勤　　方便加建進<br>　莫自縱睡眠　　損耗難得命<br>　普世死所燒　　誰通夜安寐<br>　怨賊所圍遶　　恐怖焉得安<br>　可捨塵勞垢　　陳宿久居者<br>　塵勞蓋安寐　　覺寐滅塵勞<br>　慚愧為衣服　　瓔珞象之鉤<br>　放捨慚愧者　　眾德善所棄<br>　執持慚愧者　　以故名為人<br>　強顏不知慚　　是名為畜獸<br>　若節節支解　　心不當起亂<br>　亦莫違禁戒　　口發麤穬言<br>　戒則是忍辱　　亦是其強力<br>　不忍他麤言　　終不得解脫<br>　恚壞法失名　　善心悅顏怨<br>　心毒不當聽　　令止宿斯須<br>　諸善之強敵　　無過於瞋恚<br>　捷疾無為喻　　毀壞仁禁戒<br>　居家有愛著　　雖恚愆不重<br>　守戒恚愆重　　如冷水出火<br>　剃頭被法衣　　執缽行乞食<br>　威儀以持世　　不宜與恚俱<br>　慢增則善損　　居家者尚爾<br>　況捨家離著　　調伏定心者<br>　中平正真法　　不與邪偽合<br>　正法建善事　　邪偽者虛欺<br>　積財聖憂惱　　少欲者離苦<br>　是故吾弟子　　少求增眾善<br>　卿等當知足　　爾乃心安定<br>　知足人間樂　　無厭生天苦<br>　饒財無厭貧　　財貪知足富<br>　無厭貧馳騁　　知足者所憐<br>　欲求解脫者　　莫依眾憒鬧<br>　天帝釋以下　　敬禮獨靜者<br>　卿等除親愛　　親愛苦止宿<br>　捨家戀親愛　　如老象沒泥<br>　志意勇進者　　眾事無疑難<br>　水性徹柔弱　　漸渧能穿石<br>　鑽火數休息　　不能得致火<br>　勤鑽尋致火　　精進者諧偶<br>　故當建精進　　趣向泥洹門<br>　邪違無為道　　汝等慎莫為<br>　守志不錯亂　　眾邪不得下<br>　守志沙門友　　失志忘眾善<br>　志被鉀仗備　　敵莫能得勝<br>　心專服德鎧　　塵勞無能勝<br>　專精定意者　　諦了世生死<br>　是故當定意　　意定苦不起<br>　若欲度流水　　因橋梁浮材<br>　欲度一切苦　　定意第一舡<br>　卿等慧離者　　今故顯世法<br>　有是則得度　　法外者不愛<br>　不謂為捨家　　鎧良藥利器<br>　舟船度流江　　智慧度生死<br>　是故常聽法　　當從法言教<br>　慧見者見正　　無慧者盲冥<br>　心與塵勞俱　　終不得解脫<br>　審欲求度者　　勤除去塵勞<br>　沙門學調心　　除去放逸意<br>　天帝心調樂　　阿須倫無樂<br>　吾教汝等善　　卿等當勤修<br>　廣設眾方便　　便令至泥洹<br>　靜寂山巖間　　林藪空閑舍<br>　於中學定意　　吾去後莫恨<br>　良醫盡方術　　合和若干藥<br>　病者服得瘳　　醫不自還服<br>　導師引導正　　從者無憂患<br>　違失者有損　　不顧慮患故<br>　吾已為汝等　　敷演四正諦<br>　懷疑者便問　　今正是其時<br>　時佛令如是　　弟子默無言<br>　阿那律知念　　於大眾中曰<br>　日可令涼冷　　月可使炎熱<br>　是四諦真正　　終不可違故<br>　苦諦苦所逼　　終愛則有苦<br>　諸佛之所說　　滅盡諦滅愛<br>　甘露八正道　　寂滅為泥洹<br>　覺是沙門眾　　佛後末度厄<br>　眾會未度者　　初入道老少<br>　佛粗說羅漢　　如冥電照道<br>　其已得解脫　　度於生死者<br>　眾共懷悲恨　　師滅一何速<br>　佛聞阿那律　　如是正諦語<br>　欲堅眾生意　　慈悲說是言<br>　假令有劫壽　　必當終歸盡<br>　吾以具施善　　何用長壽為<br>　世間及天上　　吾所應度者<br>　半度半示道　　轉教法得住<br>　汝等當覺制　　不足追念吾<br>　但勤說方便　　莫遭離別痛<br>　以慧燈除冥　　覺世無牢強<br>　垂終心懷悅　　猶如重患除<br>　慧者脫凶衰　　遠離弊惡人<br>　得捨是二患　　何緣得懷憂<br>　汝等勤修善　　一切次當死<br>　吾入泥洹城　　時今已近到<br>　於是捨壽行　　是吾末後言<br>　佛於是思惟　　第一離欲禪<br>　從第一禪起　　思惟第二禪<br>　如是歷四禪　　如是周遍歷<br>　往返於九禪　　逆順盡端緒<br>　世尊天中天　　還至第一禪<br>　從第一禪起　　重思至四禪<br>　佛時審諦思　　逆順歷禪觀<br>　又還從是起　　微震動其意<br>　然後捨壽行　　奄入泥洹城<br>　佛適捨壽行　　地六返震動<br>　空中有大炬　　如劫盡燒火<br>　四方有大火　　猶如阿修羅<br>　燒天林樹澤　　名曰愛盡樂<br>　暴雨雹其塵　　電光如吐炎<br>　普世如大火　　雷震甚可畏<br>　卒暴塵霧風　　折樹崩山巖<br>　猶如劫盡風　　所摧傷無限<br>　白日無精光　　星月闇不明<br>　日月俱失光　　譬如泥所塗<br>　日月雖俱照　　黤黮不精明<br>　莫能識東西　　晝夜不可知<br>　世尊冥所覆　　江河皆逆流<br>　佛樹側雙林　　憂感花零落<br>　江河水皆熱　　猶如沸釜湯<br>　雙樹為之萎　　屈覆世尊身<br>　五頭大龍王　　悲痛身放緩<br>　或悶熱視佛　　啼哭眼皆赤<br>　即時吐熱氣　　鬱毒不可言<br>　燒熱其咽喉　　如吐心重患<br>　觀世都無常　　自諫強除憂<br>　自意王將從　　念法制啼泣<br>　淨居諸天子　　解道心調定<br>　寂然不啼泣　　愍世或起滅<br>　第一執樂神　　龍王大力神<br>　愛重法天神　　悲感塞虛空<br>　普為憂所覆　　周慞走哀動<br>　雜類之大聲　　遍滿於世間<br>　魔已得其願　　及惡兵屬喜<br>　舞調雷震鼓　　種種放洪聲<br>　大叫傳令言　　吾主強敵亡<br>　自今誰復能　　越其境界者<br>　佛德樹崩墮　　如大象牙折<br>　如高山巖摧　　如大牛角脫<br>　佛今捨身壽　　世間諸天人<br>　無所復歸仰　　失恃怙如是<br>　如虛空無日　　如國失倉藏<br>　如華池被霜　　眾華皆摧傷<br>　世尊捨軀命　　寂潛於泥洹<br>　一切有形類　　莫不失精榮　</p><p><b>　　<A NAME="n73"></A>佛本行經嘆無為品第三十</b><p class='lg'>　於時從空中　　天寶宮照耀<br>　駕以千象車　　懸虛而在上<br>　敬心熟視佛　　捨命臥身形<br>　懷感而悲嘆　　因說是辭曰<br>　處在大生死　　一切皆無常<br>　始生現興盛　　卒衰損滅亡<br>　迴旋向所樂　　便生種種苦<br>　都滅盡諸苦　　無為第一快<br>　生死雜種薪　　燒令無有餘<br>　慧炎德稱煙　　流遍天世間<br>　無常水忽至　　滅佛盛光明<br>　猶如野猛火　　卒遇大暴雨<br>　復有天仙人　　敏善心調良<br>　止處淨居宮　　清淨除諸欲<br>　見佛甚愛敬　　啼泣如雲雨<br>　意重如須彌　　便發是言曰<br>　世間終不有　　生而不死者<br>　自古來未曾　　生而有長存<br>　上中下究暢　　決定無不知<br>　是尚不得免　　其餘難長在<br>　是世間大導　　去邪示正路<br>　慧眼最第一　　觀世轉上下<br>　如是世慧滅　　當還往邪導<br>　猶如盲無目　　迷失平正路<br>　弟子天眼最　　號名阿難律<br>　愛憎意已竭　　勞盡生死斷<br>　見佛已滅度　　世間當闇冥<br>　諸根寂意滅　　便歎是辭言<br>　處在大生死　　慧義不得暢<br>　世間如霧氣　　斯須空不現<br>　無常金剛杵　　擊佛寶須彌<br>　忽然盡崩壞　　今墜墮于地<br>　生世何輕脆　　無一可恃怙<br>　恍惚無堅要　　躁動合則散<br>　普世滅亡法　　如夢無吾我<br>　佛師子能伏　　塵勞象自墮<br>　未逮道跡者　　何能不畏是<br>　觀世叵恃怙　　如朝露聚沫<br>　佛號天人師　　金剛之大柱<br>　忽然壞在地　　其力安所在<br>　六種生五枝　　一萌五果實<br>　俱溉是三株　　勞意固難伐<br>　佛大力之象　　突壞塵勞樹<br>　碎散令無餘　　然後自墮地<br>　千目執金剛　　天帝蒙時雨<br>　立之於正法　　滅其苦清涼<br>　德稱彌弘廣　　普覆於世間<br>　諸聖賢之師　　寂然而隱滅<br>　名德無不周　　微妙法澹潤<br>　猶如秋時雨　　法水滿江河<br>　天師垂濟護　　自意王營從<br>　授以無為道　　潛身如日沒<br>　興雲降是雨　　秋冬雨雪霜<br>　熾火之熾炎　　莫之為之滅<br>　如祠竟火滅　　今諸天師火<br>　霍滅寂無光　　世間永長冥<br>　斷解脫者望　　違本願失歡<br>　善名德流布　　周遍滿十方<br>　懷四等大慈　　愍眾如赤子<br>　莫不蒙其善　　如何寂然滅<br>　得妙無著道　　諸佛之所生<br>　無礙諸善法　　寂然而自覺<br>　以神足輕舉　　覺身是苦滅<br>　以是故速疾　　捨身安無為<br>　除一切心冥　　如日千光明<br>　滅心之婬垢　　如雨掩地塵<br>　不復遭眾苦　　不為惱所迫<br>　已度廣無邊　　無涯底海淵<br>　出興顯于世　　壞諸苦毒患<br>　愍傷於世間　　欲求寂滅者<br>　眾好甚明曜　　寂如梵天王<br>　大智慧普備　　為世天人師<br>　轉眾生以善　　練塵勞離惡<br>　晝夜增諸善　　如月之初生<br>　每長養眾善　　德稱弘廣普<br>　在家時已解　　況其捨家後<br>　乃往古自誓　　當為塵勞戰<br>　愍諸貧賤者　　誓充其所願<br>　佛以平等心　　食不卻疏惡<br>　亦無所專著　　於精細美味<br>　惠施難放捨　　人所不能者<br>　不受取於人　　亦不求利益<br>　相好大名稱　　自然如嚮應<br>　廣採眾善意　　決定於善聽<br>　故現相姿好　　見者三垢滅<br>　發言成法律　　長益眾生善<br>　以行忍相明　　與塵勞為怨<br>　積功德無量　　不免於無常<br>　所生積功德　　受報無有限<br>　決定得正道　　如薪盡火滅<br>　示眾生善道　　伐盡塵勞林<br>　制御於一切　　生死縛著者<br>　捨八勝五趣　　睹見於三趣<br>　伐三審盡三　　因得淨三眼<br>　隱一覺知一　　逮一至重七<br>　散令無有餘　　乃誓於無礙<br>　以甘露充世　　言辭斷瞋恚<br>　用善染眾生　　世間難悟者<br>　每殖眾善本　　不施惡於惡<br>　建立正法幢　　於一切世間<br>　鹿野轉法輪　　普喜悅世間<br>　成就諸解脫　　淨諸自愛者<br>　見所未曾見　　普與清淨合<br>　覺諸難覺事　　諸未曾覺法<br>　告世以無常　　所生輒有苦<br>　告世以無我　　無彼長迷惑<br>　建立法幢幡　　壞破貢高山<br>　猶如七寶柱　　於祠祀中崩<br>　面毀不懷恨　　不悅於嘆譽<br>　厭生受天福　　方便求不生<br>　自度生死海　　又度脫一切<br>　自以慧逮覺　　又覺悟眾生<br>　如覺時潤雲　　如山林藪花<br>　脫見如日出　　又授以正見<br>　雖生於世間　　不染於世事<br>　涉世之險路　　不同其所趣<br>　心未曾犯非　　得善道尚滅<br>　普世遭艱難　　無恃怙可傷<br>　愚癡蔽其眼　　終無所顧慮<br>　不思設方便　　求出生死要<br>　生老病死苦　　迫世間無免<br>　唯佛能救苦　　授之以甘露<br>　往昔天魔兵　　不能勝天師<br>　自然無常力　　無常忽勝之<br>　世尊耳所聽　　三千世界聲<br>　神足然昇降　　乃至梵居天<br>　覺眾生心念　　下至無擇獄<br>　諸生死起滅　　悉審諦見了<br>　天師從始生　　輪轉所周更<br>　諦憶如面見　　盡生死漏原<br>　具足六通慧　　備悉覺決定<br>　今盡罷捨置　　棄身餘壽行<br>　世愛流生死　　誰說法令息<br>　世俗愚無智　　誰當覺慧滅<br>　猶如車無御　　江海船失師<br>　篤病離良醫　　如何當自持<br>　如言離誠信　　無覺意求智<br>　王者失容飾　　行善不忍辱<br>　已離是四事　　其功不顯現<br>　今佛捨世間　　無濟難成事<br>　如夏五六月　　清淨無風雲<br>　亢陽相薄燒　　及至諸虫物<br>　眾生應度者　　今當普遭難<br>　世尊捨壽命　　何一甚苦痛<br>　時天懷悲心　　慈愍說是辭<br>　婬怒癡薄故　　嘆師毀生死<br>　弟子未脫者　　悲痛[<a href='javascript:showpic("../fontimg/004404.gif")'>口*睪</a>]啼哭<br>　已得解脫者　　諦計興衰數<br>　聲流聞諸國　　拘夷諸力士<br>　悲勇速馳赴　　集詣雙樹間<br>　哀踊自投壁　　種種嘆佛德<br>　其聲甚悲痛　　如群鵠遇鷹<br>　倒見佛無光　　寂滅叵復覺<br>　同聲悲啼叫　　宛轉如旱魚<br>　見佛奄然臥　　支體皆展直<br>　猶轉輪王崩　　諸國靡不[<a href='javascript:showpic("../fontimg/004404.gif")'>口*睪</a>]<br>　人民無央數　　出城詣佛所<br>　諸男女長幼　　懷悲毒狂亂<br>　或掣裂衣裳　　痛感口自嚙<br>　或自搣頭髮　　爬[<a href='javascript:showpic("../fontimg/067334.gif")'>國*瓜</a>]壞面目<br>　又復無數人　　懊惱自投擲<br>　椎胸向天[<a href='javascript:showpic("../fontimg/004404.gif")'>口*睪</a>]　　嘆佛德無量<br>　嗚呼天人師　　眾生所仰賴<br>　相捨棄何疾　　永絕無復望<br>　大眾悲啼哭　　各盡所堪任<br>　諸力士之王　　毒痛[<a href='javascript:showpic("../fontimg/004404.gif")'>口*睪</a>]嘆言<br>　覺法悟世師　　已臥不復起<br>　猶如大軍罷　　大幢不復現<br>　所辦事已辦　　應覺佛已覺<br>　於世猶如眼　　今奄然長眠<br>　佛是度苦橋　　以濟駃流江<br>　大橋卒破壞　　因何度苦痛<br>　佛慧光照曜　　心明精進暉<br>　昔佛日現耀　　令天地普明<br>　今便隱光潛　　無為之大山<br>　世間便當還　　奄入長衰冥<br>　或悲[<a href='javascript:showpic("../fontimg/004404.gif")'>口*睪</a>]寱語　　或懷悶熟視<br>　或有盡聲哭　　或有面掩地<br>　眾生懷惱毒　　啼哭形不同<br>　莫不懷戀慕　　疼痛心惕灼<br>　於是七寶挍　　象牙之輦輿<br>　諸力士輿佛　　擎置寶輦上<br>　華香之雜珍　　種種眾奇妙<br>　諸力士[<a href='javascript:showpic("../fontimg/004404.gif")'>口*睪</a>]哭　　供養佛舍利<br>　諸貴姓少女　　體婉手柔弱<br>　執持七寶幔　　微妙如天繒<br>　明珠挍寶蓋　　或持寶垂珠<br>　或捉寶拂扇　　供養佛舍利<br>　諸力士擎輿　　啼哭眼皆赤<br>　空中雷震聲　　稱耳悅意樂<br>　天散諸意花　　續下如淋雨<br>　諸天墮花地　　鮮明始如敷<br>　諸天塞虛空　　眾寶供養佛<br>　暢發悲楚辭　　追嘆佛功德<br>　諸執樂神女　　灑栴檀香汁<br>　散瓔珞寶衣　　供養佛舍利<br>　諸力士擎輿　　攜至城中央<br>　天人恭敬禮　　追慕而啼哭<br>　繒綵寶幢幡　　嚴飾其城郭<br>　華香及伎樂　　供養尊舍利<br>　供養擎寶輿　　從城西門出<br>　至城西便度　　寶底流江水<br>　上於甘樹下　　以種種香木<br>　積為大薪[<a href='javascript:showpic("../fontimg/032436.gif")'>卄/積</a>]　　及若干種香<br>　若干種花香　　及種種澤香<br>　各各秉炬火　　欲燒佛薪[<a href='javascript:showpic("../fontimg/032436.gif")'>卄/積</a>]<br>　三燒佛薪[<a href='javascript:showpic("../fontimg/032436.gif")'>卄/積</a>]　　火終不肯燃<br>　眾人咸懷疑　　不知其緣故<br>　大迦葉不遠　　懷慈往見佛<br>　時火以是故　　共吹終不然<br>　時迦葉速至　　禮敬佛[<a href='javascript:showpic("../fontimg/032436.gif")'>卄/積</a>]已<br>　於是佛薪[<a href='javascript:showpic("../fontimg/032436.gif")'>卄/積</a>]　　即時自然燃<br>　塵勞不損佛　　今為火所燃<br>　肌體雖然盡　　骨如故不燋<br>　爾時諸力士　　以乳澆滅火<br>　以香湯洗骨　　金瓶盛舍利<br>　猶往昔天帝　　欲燒金剛山<br>　以其功德大　　故火不能燒<br>　今以大熾火　　不能燒佛骨<br>　諸力士展轉　　說此喻相謂<br>　四等心所生　　滅除婬欲火<br>　尊骨寂清涼　　我等心燋燃<br>　諸天神力士　　不能勝佛身<br>　忽今遭無常　　我以能擔行<br>　佛力強無比　　聲流聞十方<br>　如何便恍惚　　盛之在金甖<br>　佛輝輝喻日　　未曾以貢高<br>　遭遇無常火　　唯留其神骨<br>　以金剛慧杵　　壞塵勞強山<br>　遭苦不捨忍　　心堅定不動<br>　斷盡諸苦本　　滅不更受身<br>　如是之妙體　　永終於火中<br>　力士每所至　　力伏令人啼<br>　人來歸伏者　　能慰沃使悅<br>　假其遭艱難　　恃力未曾泣<br>　念慈敬佛德　　啼哭擔舍利<br>　力強勇武備　　志精懷自大<br>　啼哭還入城　　意謙除貢高<br>　幡蓋授大殿　　施七寶高座<br>　舍利置其上　　一切禮供養　</p><p><b>　　<A NAME="n74"></A>佛本行經八王分舍利品第三十一</b><p class='lg'>　諸力士悲感　　在於王殿上<br>　供養尊舍利　　如是至數日<br>　鄰側七國王　　時各尋遣使<br>　皆共同一時　　如會至城下<br>　各通其王命　　諸力士相聞<br>　皆陳其敬意　　求得舍利分<br>　諸力士答言　　佛於我國滅<br>　自供養舍利　　不能以相與<br>　爾時諸國使　　相聞至數返<br>　力士擎舍利　　又恃其力強<br>　使不肯還返　　當遣以威力<br>　意各齎貢高　　無心分舍利<br>　諸使還返命　　諸王各起意<br>　尋即興師眾　　風發至其城<br>　以無數軍眾　　圍繞力士城<br>　軍來趣其城　　如霖雨暴水<br>　人民入城底　　莫不懷恐怖<br>　人眾甚繁多　　城中不能容<br>　七國王軍眾　　象吼馬鳴聲<br>　震動其城墎　　人民戰如波<br>　於是七王軍　　各於其部分<br>　精練甚壯勇　　戰士及象馬<br>　於是諸國王　　力任各嚴辦<br>　四種之戰陣　　象馬車步兵<br>　力士亦嚴施　　城上拒戰具<br>　修治其池塹　　杜塞諸城門<br>　即便皆建立　　軍陣大行旗<br>　國內諸細民　　莫不懷恐怖<br>　於時七國王　　計議同一心<br>　各與無數眾　　器鉀精銳備<br>　猶如七星宿　　同夜俱出現<br>　七王之兵眾　　俱時到城下<br>　大眾起黃塵　　坌塞人眾眼<br>　但象之氣臭　　塞鼻不得息<br>　鼓角吹貝聲　　塞耳無所聞<br>　婦女諸幼小　　惶怖皆失色<br>　對設火攻具　　消銅鐵為湯<br>　皆貫冑被鉀　　當仗嚴進戰<br>　象馬皆被鉀　　整陣當對戰<br>　力士沒體命　　不圖分舍利<br>　城里皆令催　　執仗上城戰<br>　諸力士齊心　　決定戰不退<br>　皆立於城上　　樓櫓卻敵間<br>　看城外諸王　　軍眾無央數<br>　軍奮作威勢　　同時大叫呼<br>　一時大叫呼　　聲嚮震天地<br>　拔露劍擲弄　　晃昱曜天日<br>　或有跳勇走　　捷疾欲向城<br>　外軍見力士　　嚴備自束帶<br>　決定欲對戰　　殊無退卻意<br>　各與其妻息　　辭別當進戰<br>　諸戰士妻息　　懷怖心驚波<br>　又有父母者　　心愛戀其子<br>　見子被鉀鎧　　欲出詣戰場<br>　垂泣皆啼哭　　咒樹請神祇<br>　子見父母悲　　心皆懷遺疑<br>　或有諸婦女　　默然懷愁悶<br>　或持天弓箭　　啼遮不令戰<br>　見妻子啼哭　　心猛銳果敢<br>　掣奪取弓箭　　必欲戰不疑<br>　諸力士自恃　　意決必欲戰<br>　如藏虺在器　　懷怒毒熾盛<br>　心意皆決定　　必欲戰不疑<br>　七王亦嚴辦　　對陣垂當戰<br>　皆以素嚴辦　　四部之兵眾<br>　象兵及馬兵　　車步之兵眾<br>　有貴姓梵志　　厥名香草性<br>　性博慧篤慈　　喻諫諸王言<br>　觀諸王威勢　　利器劍戰備<br>　欲伏強力敵　　滅盡形勢命<br>　居城自守者　　不易可得勝<br>　力士得城內　　皆共同一心<br>　如今重圍閉　　意必欲獲勝<br>　唯願諸大王　　幸迴隆盛威<br>　省其城中有　　遵善調良者<br>　諸王皆共悉　　何辜橫加惱<br>　以力所閉者　　必果不獨勝<br>　或時墮圍者　　方便勝外敵<br>　毒虺自濟命　　入穴藏其形<br>　無故手探者　　毒螫或死傷<br>　自覺有威勢　　能震彼令恐<br>　集聚入城藏　　堅固修守備<br>　雖素力薄弱　　入城成大力<br>　如燈火垂滅　　得膏薪還熾<br>　若其城中有　　戒具神真者<br>　以其戒德重　　外敵自壞散<br>　猶昔重怨王　　用兵力竭盡<br>　清明王有德　　勝外強怨敵<br>　往過去諸王　　以力廣土地<br>　欲以恣其情　　馳名至無外<br>　王食祿忽過　　如牛飲冰水<br>　諸王盡過去　　國土地續存<br>　是故當熟思　　世間正真理<br>　設方便和同　　得舍利為貴<br>　以矢力勝怨　　生讎逆返迫<br>　以和順取勝　　終已不起返<br>　雖所言愚鄙　　誠無可採納<br>　諸王力盛強　　能消伏微敵<br>　如所敬尊師　　奉法者為上<br>　今宜追念師　　受行忍辱教<br>　今時彼梵志　　盡其體所知<br>　和順正真言　　慈心諫諸王<br>　皆迴降諸王　　隆盛猛銳心<br>　於是諸王便　　順辭答梵志<br>　所言得時宜　　和順知方便<br>　今所說善理　　篤厚存終始<br>　汝當審吾等　　心悟善法力<br>　心之所求欲　　不勞恣世俗<br>　或以願以力　　或以忿恚恨<br>　已諍今鬥者　　曼當對戰者<br>　如我等今意　　純求以佛德<br>　執仗求舍利　　不貪國財寶<br>　往古烈力士　　貢高答曰大<br>　戰諍於仙林　　死傷難呰計<br>　佛布教世間　　除勞滅自大<br>　如何不為佛　　愛危脆命為<br>　往古諸帝王　　迷惑賢女色<br>　興師相討罰　　諸王死無數<br>　佛教誠世間　　滅除貪婬意<br>　而我不為佛　　愛危脆命為<br>　往日有兄弟　　愚嫉興嫌諍<br>　還共相傷殺　　令盡無有餘<br>　佛興顯於世　　滅除愚嫉心<br>　如何不為佛　　惜命而不戰<br>　昔手臂力士　　挾嫌結瞋恚<br>　便執持武備　　欲盡諸王種<br>　佛出於世間　　能除盡恚害<br>　我等為佛故　　愛此軀命為<br>　昔者華上子　　號曰十頭神<br>　堅固著色欲　　緣喪沒身命<br>　佛出於世間　　解一切縛著<br>　我等為佛故　　著此身命為<br>　往昔諸愚人　　以癡諍水蟲<br>　以其愚癡盛　　求其相殺害<br>　佛興出於世　　除一切愚癡<br>　我等為佛故　　愚愛是身為<br>　古來愚不達　　所諍諸臭穢<br>　無有一堅要　　相害不可計<br>　佛出除世患　　吾等為佛故<br>　當與閻羅鬥　　豈當疑世戰<br>　吾等心堅正　　終不疑於戰<br>　勞人使入城　　至諸力士所<br>　盡意設方便　　陳吾等至意<br>　其委仰於仁　　必令一對戰<br>　吾等錯利矢　　剋意當交戰<br>　聞仁說善法　　正真之言辭<br>　內心即退滅　　瞋恚之惡毒<br>　猶如虺被咒　　毒害滅無餘<br>　爾時其梵志　　承諸王教命<br>　便即行入城　　至諸力士所<br>　欲見諸力士　　貴重有勢者<br>　便以謙恪意　　宣諸王教命<br>　城外諸王兵　　皆各嚴備仗<br>　貫丳被寶鉀　　[<a href='javascript:showpic("../fontimg/013961.gif")'>日*告</a>][<a href='javascript:showpic("../fontimg/013961.gif")'>日*告</a>]曜天日<br>　發心欲同聲　　以盡其武力<br>　意勇如師子　　張目向城看<br>　摩拭豫嚴張　　金寶錯塗弓<br>　意勇無疲極　　晝夜不脫鎧<br>　卒發心憶念　　佛之慈明法<br>　勞以義相讓　　不疑畏戰鬥<br>　不以諍土地　　來至此城下<br>　不自大貪吝　　不以瞋慊來<br>　敬佛功德故　　來到汝此耳<br>　客以善義來　　主人宜敬待<br>　佛為一切師　　吾等同敬事<br>　欲供養舍利　　故來至此城<br>　共為法兄弟　　幸可分舍利<br>　廣可令眾生　　各各得供養<br>　慳惜財寶者　　是不為穢恥<br>　慳惜善法者　　是乃為愧恥<br>　愛吝之為物　　必有醜穢名<br>　除慳施善者　　聖賢之所歎<br>　仁等若執意　　不與舍利者<br>　今便可出城　　與客共捔力<br>　居城依門扇　　不執杖出戰<br>　是則不為王　　非貴非勇士<br>　城外諸王意　　如向來所說<br>　鄙俱有善心　　等義示二家<br>　又別有私意　　欲以向仁等<br>　幸小垂聽採　　請說正真法<br>　唯仁等莫必　　專意求欲戰<br>　古來戰諍中　　無善義無利<br>　佛天師每嘆　　忍辱德第一<br>　今諸仁何故　　熾然怒求戰<br>　若忿諍六欲　　若諍寶財貨<br>　若以此戰諍　　事理猶可通<br>　以福德之故　　是善法嘆譽<br>　善與諍為怨　　是義當審思<br>　每以普慈心　　和調安隱性<br>　佛天師導教　　當慈加眾生<br>　莫殺害眾生　　而行敬事佛<br>　終無有利義　　是事不宜爾<br>　仁等宜開意　　分諸王舍利<br>　善法當流布　　因此為無始<br>　若能為是者　　則無復戰諍<br>　可逮二善義　　福德及名稱<br>　其有專己見　　離正入邪道<br>　善人盡方便　　當牽入正路<br>　諸王設方便　　欲廣建善法<br>　欲普導世間　　牽至天人道<br>　世尊每嘆譽　　眾施法最善<br>　所至則為師　　天人之所嘆<br>　普觀諸世間　　財施者不少<br>　以法惠施者　　時有或無有<br>　法施名稱博　　廣安隱世間<br>　是諸力士眾　　聞是善法言<br>　心內竊懷慚　　默然熟相視<br>　以謙愛敬辭　　而謂梵志言<br>　仁乃善方便　　加愛敬於眾<br>　為梵志不妄　　勤建立著善<br>　能降下我等　　善行者道中<br>　猶御不調馬　　不令入獸中<br>　便可相從意　　如師所開示<br>　愛厚篤敬信　　我等可用耳<br>　忽捨忠怒言　　正直善諫者<br>　事敗遇艱難　　後追悔無及<br>　即時以金甖　　分聖尊舍利<br>　別以為八分　　安諦一平等<br>　於是諸力士　　從中取一分<br>　致其餘七分　　送與七國王<br>　爾時諸力士　　上賓待諸王<br>　諸王得舍利　　悲喜各歸國<br>　於是七國王　　各各自於國<br>　興師建神塔　　高乃至雲際<br>　梵志草香性　　欲己聚起塔<br>　便從諸力士　　乞量舍利甖<br>　界內貴梵志　　乞佛積灰炭<br>　皆共收拾聚　　恭敬立神塔<br>　諸王造初起　　以舍利神塔<br>　於閻浮提地　　巍巍德如山<br>　梵志所建立　　金甖塔第九<br>　佛積炭灰塔　　滿十妙巍巍<br>　華香寶幡蓋　　表顯供養塔<br>　挍飾甚妙好　　如香熏山巖<br>　鄰側諸國邑　　無央數人集<br>　或喜悲啼哭　　禮事敬神塔<br>　皆共追戀慕　　憶念佛功德<br>　辛酸悲楚毒　　永逝一何劇<br>　以善施世間　　眾生所恃賴<br>　迷失路者導　　重病者良醫<br>　寒者之春陽　　旱熱者涼池<br>　三界之覆蓋　　忽便寂然滅<br>　三界失覆蓋　　無恃可痛憐<br>　當迷失正路　　隨邪遭艱難<br>　世失正傾邪　　流入三惡趣<br>　世誰有大力　　能制令還者<br>　世間諸眾生　　愚癡蔽其眼<br>　貪婬瞋恚火　　之所見燒然<br>　一切世眾生　　嬰塵勞重病<br>　世尊普慈心　　為三界良醫<br>　佛日盛光明　　始出現世時<br>　普奮大光明　　照三千世界<br>　普開敷世間　　天人芙蓉花<br>　猶如諸池花　　蒙日光而開<br>　諸天世人民　　及諸大國王<br>　悲泣追嘆慕　　向塔詠佛德<br>　唯世大覆護　　第一慈悲師<br>　忽孤棄眾生　　一何甚速疾<br>　佛日之光明　　忽然而潛入<br>　愚霧彌覆世　　當何從見明<br>　誰當導眾生　　示以正諦路<br>　使至泥洹城　　寂靜無恐懼<br>　時密跡力士　　廣為諸天人<br>　以次說是法　　宣佛本行德<br>　諸天聞所說　　悚然毛衣豎<br>　思惟所說理　　追尋佛功德<br>　所積眾善本　　無限無有量<br>　從難計數劫　　善行之積聚<br>　行六度無極　　大海淵之地<br>　眾寶德相慧　　充滿甚盈溢<br>　今此賢劫中　　所興千菩薩<br>　假令諸羅漢　　慧如舍利弗<br>　壽劫嘆佛德　　不能令終竟<br>　況吾智淺末　　限陳所見聞<br>　時諸會天人　　聞其所說法<br>　心中忽明悟　　意如面見佛<br>　皆共懷悲感　　惻愴追慕佛<br>　願志大乘意　　寫情心專固<br>　稽首歸命佛　　忽然各飛去　</p><p class='juan'>
佛本行經卷第七</p>
</body></html>
