<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p><b>　　<A NAME="n83"></A>No. 196</b><p class='juan'>
中本起經卷上(次名四部僧出長阿含)</p>
<p><span class='byline'>　　　　後漢西域沙門曇果共康孟詳譯</span><br><p><b>　　<A NAME="n85"></A>轉法輪品第一</b><p>阿難曰。吾昔從佛聞如是。一時佛在摩竭提界善勝道場元吉樹下。德力降魔。覺慧神靜。三達無礙。度二賈客。提謂波利。授三自歸。然許五戒。為清信士。已惟昔先佛。名曰定光。拜吾佛名。汝於來世九十一劫。當得作佛。字釋迦文。號如來至真等正覺明行成為善逝世間解無上士道法御天人師眾祐。度人如我今也。吾從是來。修治本心。六度無極。積功累行。四等不倦。高行殊異。忍苦無量。功報無遺。大願果成<p>世尊念曰。吾本發心。誓為群生梵釋請法。甘露當開。誰應先聞。昔吾出家。路由梵志阿蘭迦蘭。待吾有禮。二人應先。念已欲行。天承聖旨。空中白言。彼二人者。亡來七日。佛言。苦哉阿蘭迦蘭。甘露當開。汝何不聞。佛復惟曰。甘露當開。誰應次聞。鬱頭藍弗。次應得聞。方起欲行。天復白言。此人者。昨暮命終。佛言。彼人長衰。甘露當開。不得受聞。生死往來。何緣得息。五道輪轉。痛矣奈何。佛復惟曰。甘露法鼓。聞于三千大千世界。誰應得聞。父王昔遣五人。一名拘憐。二名頞陛。三名拔提。四名十力迦葉。五名摩南拘利。供給麻米。執侍勞苦。功報應敘。時五人者皆在波羅奈國。於時如來始起樹下。相好嚴儀。明耀於世。威神震動。見者喜悅。徑詣波羅奈國。未至中間。道逢梵志。名曰優吁。瞻睹尊妙。驚喜交集。下在道側。舉聲歎曰。威靈感人。儀雅挺特。本事何師。乃得斯容。佛為優吁。而作頌曰<p class='lg'>　八正覺自得　　無離無所染<br>　愛盡破欲網　　自然無師受<br>　我行無師保　　志獨無伴侶<br>　積一行作佛　　從是通聖道　</p><p>優吁問佛瞿曇如行。佛告梵志。吾欲詣波羅奈國。擊甘露法鼓。轉無上輪。三界眾聖。未曾有轉法輪。遷人入泥洹。如我今也。優吁大喜曰。善哉善哉。如瞿曇言者。願開甘露。如應說法。於時如來。便詣波羅奈國古仙人處鹿園樹下。趣彼五人。五人遙見佛來。便共議曰。我等勤苦。室家離別。登山越領。困苦疲極。正坐此人。供給麻米。謂其叵堪。因魔來戰。是以委藏。今故復來。一麻一米。我等不堪。今起求食。奈何能辦。但為施坐。各莫跪起言語問訊也。得此不樂。必自去矣<p>是時世尊。為其五人。現道神足。五人身踊。不覺作禮。執侍如前。佛告五人。共議勿起。今作禮何謂。五人悉對曰。吾坐悉達。更歷勤苦。悅頭檀王。暴逆違道。皆由於卿。佛告五人。汝莫卿無上正真如來平等覺也。無上正覺。不可以生死意待也。何得對吾面稱父字。又告五人。汝觀吾身。何如樹下。五人答佛。爾時憔悴。今更光澤。爾時處樹。閉目端坐。日食麻米。猶謂非道。況入人間。身口自恣。何謂為道。佛告五人。世有二事。以自侵欺。何謂為二。殺生婬泆。恃豪貪欲。極身勞苦。內無道跡。無是二事。是真道人不。於九十六術。亦不捨遠。是為取中。無有兩際。何謂取中。得覺慧行。遠於眾智。六通悉覺。具八正行。是名取中。止宿泥洹<p>佛說是法。五人未解。三人分衛。二人供養。為說色苦。一切眾禍。皆由色欲。眾好無常。人亦無住。譬如幻師。出意為化。愚者愛戀。貪而無厭。幻主觀化。無染無著。所以者何。偽非真故。佛為二人。而作頌曰<p class='lg'>　志蕩在欲行　　嗜欲增根栽<br>　貪色怨禍長　　離欲則無患　</p><p>三人供養。二人分衛。為說貪苦。好利求榮。迷愚所專。害行毀德。壹由於貪。喜怒得失。欲者無厭。斯利危脆。若雲過庭。老病死來。靡不分散。譬如人夢。寤則無見。黠能捨貪。乃得大安。佛為三人。而作頌曰<p class='lg'>　貪欲意為田　　無厭心為種<br>　斷貪捨利求　　無復往來憂　</p><p>於是世尊。因廣說法。不斷分部。五人便解。願為弟子。佛言。善來比丘。皆成沙門。佛告比丘。行有二事。為墮邊際。一者念在色欲。無清淨志。二者猗愛著貪。不能清志行。是二事。還墮邊行。生不值佛。違遠真道。若能斷貪。精進修明。可得泥洹。何謂泥洹。先知四諦。何謂為四。一曰為苦。二曰為習。三曰為盡。四曰入道。如是比丘。次持覺慧一心思禪。受道報應。法眼以朗。解彼四諦。稍入道跡。何謂為苦。生苦老苦病苦死苦憂悲惱苦恩愛別苦怨憎會苦所求失苦。要因五陰。受盛為苦。何謂為習。所愛著習。不愛亦習。何謂為盡。其所有愛。覺知有滅。不愛不念。而覺皆盡。何謂入道。八正為真。一曰正見。二曰正利。三曰正言。四曰正行。五曰正命。六曰正治。七曰正志。八曰正定。是為苦習。以盡入道。真諦是為無生。無生者無老。無老者無病。無病者無死。無死者無痛。無痛者無上吉祥。向於泥洹。於時如來而作頌曰<p class='lg'>　至道無往返　　玄微清妙真<br>　不沒不復生　　是處為泥洹<br>　此要寂無上　　畢故不造新<br>　雖天有善處　　皆莫如泥洹　</p><p>說是法已。拘憐等五人。逮得法眼。佛告拘憐解未。拘憐退席對曰。未悟世尊。又告拘憐。過去久遠時有國王。名曰惡生。將諸妓女。入山遊戲。王令官屬。住頓山下。唯從妓女。步涉山頂。王疲極臥。諸妓女輩。捨王取華。見一道人端坐樹下。諸女心悅。皆前作禮。道人咒願。諸妹那來。命令就坐。為說經法。王覺求諸妓女。而見坐彼道人之前。王性妒害。惡心內發。便問道人。何故誘他妓女。著此坐為。卿是何人。道人豫知王意必興暴害。答曰。是忍辱人。王拔<span class='corr'>佩</span>劍。削其兩臂。而問何人。答曰。實忍辱人。又截其耳鼻。心堅不動。猶言忍辱人。王見道人顏色不移。便前悔過。道人告王。汝今以女色故。刀截我形。吾忍如地。必得平等正覺。當以一切大智斷汝生死。王惟罪深。必獲重殃。叩頭于地。願見矜恕。道人告王。吾真忍辱者。血當為乳。所截平復。尋如所言。乳出形復。王見忍證。冀必全濟。重宣情言。若真道成。願先度我。道人答可。王解迷止。辭退還宮<p>佛告拘憐。爾時忍辱道人者。我身是也。惡生王者。拘憐是也。解未拘憐。拘憐退席白佛。甚解世尊。說是法時。拘憐等五人。漏盡意解。皆得羅漢。及上諸天八萬。逮得法眼。三千世界。為大震動。是為如來始於波羅奈國以無上法輪轉未轉者。大度一切。莫不樂受<p><b>　　<A NAME="n86"></A>現變(一作善來)品第二</b><p>於時波羅奈城中。有長者名阿具利。有一子。字曰蛇蛇(晉言寶稱)。時年二十四。稱生奇妙。有琉璃屐。著足而生。父母貴異。字曰寶稱。別作屋宇。寒暑易處。妓女娛樂。不捨晝夜。寶稱中夜欻覺。見諸妓女。皆如死狀。膿血流溢。肢節斷壞。屋室眾具。皆似塚墓。驚走趣戶。戶輒自開。天地大冥。唯睹小光。趣東城門。門復自開。明照鹿園。尋光詣佛。瞻睹相好。巍巍煌煌。怖止迷解。舉聲歎曰。久在恩愛獄。縛著名色械。今馳趣天尊。寧得解脫不。佛言。童子善來覺矣。斯處無憂。眾行畢竟。前禮佛足。卻住一面。佛為說法。逮無垢法眼。退席白佛。願為弟子。佛言。善來比丘。便成沙門。明旦眾女。不見蛇蛇。周慞遍求。噓唏並泣。大家驚怪。問其狀變。答言。不知寶稱今為所在。長者怖悸。即遣馬騎。四出推索。父乘子車。速出而求。道過一水。水名波羅奈。渡水見子寶屐脫置岸邊。即尋足跡。徑趣鹿園。佛以方便。令其父子兩不相見。長者見佛尊儀相好。喜懼交至。忘失修敬。而問佛言。我子寶稱。足跡趣此。瞿曇寧見。佛告長者。若子在斯。何憂不見。佛為說法。生死由癡。恩愛有離。破二十億惡。入須陀洹。寶稱心解。便得羅漢。父子相見。恩愛微薄。長者歡喜。退坐白佛。今日心悅。情有二喜。一者遇佛解喜。二者離愛快喜。於時寶稱親友四人。一名富褥。二名惟摩羅。三名憍炎缽。四名須陀。聞寶稱已作沙門。驚喜毛豎曰。其人德高。明遠震國。吾等咸歸。今為沙門。其道必真。乃使斯人忽棄榮利。共出詣佛。并省寶稱。即便俱行。見佛景則乘本願行。心喜即解。頭面作禮。前白世尊。飢渴道化。虛心日久。不以鄙陋。願為弟子。佛言。善來比丘。皆成沙門。為說心本旨。解清淨。聞義心了。便得羅漢<p>是時波羅奈傍縣。名曰荼。有五十人。因事詣國。聞寶稱富褥等皆作沙門。又各生念。諸長者子輩。憍樂自恣。才藝高世。皆感道化。瞿曇必神。乃令貴族。不復顧榮。各各發念。欲往詣佛。即便俱出。徑詣鹿園。本願應度。見佛便解。願為弟子。佛言。善來比丘。悉成沙門。因順本旨。速成法要。垢除縛解。皆得羅漢<p>於時鹿園中間。有大眾會。飲食歌舞。時有一女。端正非凡。於會中舞。眾咸喜悅。意甚無量。女舞未竟。忽然不見。眾失所歡。惆悵屏營。乃復於彼。百步現形。大眾馳趣。女引詣佛。奄然隱焉。眾人問佛。向者一女。並舞至此。瞿曇豈見之耶。佛告眾人。且自觀身。觀他何為。色欲無常。合會有離。如泡如沫。愚者戀著。殃禍由生。身為苦器。眾生皆然。大眾心解。願為沙門。佛皆受戒。道現正諦。皆得應真。佛敕諸比丘。汝曹各行。廣度眾生。隨所見法。示導橋梁。普施法眼。宣暢三尊。拔愛除有。遷入泥洹。吾今獨行。詣憂為羅縣。諸比丘。受教頭面禮足。繞佛三匝。於是別去<p><b>　　<A NAME="n87"></A>化迦葉品第三</b><p>於是如來。還詣摩竭提界。至優為羅縣。暮止梵志斯奈園。明旦持缽。詣斯奈門。佛現金光。照其堂上。梵志二女。長名難陀。次名難陀波羅。見光喜悅。尋詣佛所。禮拜請佛。如來昇堂。教授二女。歸命三尊。授五戒已。世尊告曰。身非己有。萬物歸空。二人心解。首戴奉行。世尊惟曰。吾本起學。欲度眾生。欲界魔王。歸伏道化。近泥蘭禪河邊。有梵志。姓迦葉氏。字鬱俾羅。年百二十。名聲高遠。世人奉仰。修治火祠。晝夜不懈。好學弟子。有五百人。迦葉二弟。宗師其兄。謂為得道。各有弟子。皆居下流。迦葉自念。吾名日高。國內注仰。術淺易窮。窮則名頹。當作良策。全國大望。便行求龍。以術致之。為作靖室。而鞠龍曰若有輕突入靖室者。吐火出毒。以滅來者。龍至節會。無不放火。遠近僉言。大師道神。迦葉由此。功名曰隆。世尊念曰。吾昔出家。道逢[<a href='javascript:showpic("../fontimg/031094.gif")'>卄/汧</a>]沙。誓要道成先度脫我。吾用一切故。即便然可。今察民心。普注迦葉。卒未可迴。譬如果美樹高。無因得食。唯有伐樹根僻枝。從食果必矣。一切所忌。咸在於龍。吾先降之。迦葉來從。爾乃大道。所化無崖。如來言曰。日照天下。其德有三。一曰光耀除冥。無不分明。二曰五色雜類。宣敘其形。三曰開發萌芽。萬物精榮。如來出世。亦有三焉。一曰一切大智。照除愚冥。二曰分部五道。言行所由。三曰權慧拯濟。利而安之。眾祐念已。便行起於斯奈園。投暮往造迦葉。未至所止。便現金光樹木土石。其色若金。迦葉弟子持瓶取水。睹變心動。怪而顧望。遙見世尊。明耀天下。不識何妙。馳走白師。師徒皆出。世尊威神。明儀煌煌。迦葉情悸。蒙蒙不悟。即自惟曰。若是日耶。吾目得逮。謂是天人。其目復眴。後思乃解曰。得無是白淨王子悉達者乎。吾歷數云。白淨王子。福應聖王。不樂榮位。當得作佛。昔聞出家。其道成乎。如來忽到。迦葉大喜。善來瞿曇。起居常安。佛為迦葉而作頌曰<p class='lg'>　持戒終老安　　信正所止善<br>　智慧最安身　　眾惡不犯安　</p><p>迦葉白佛。唯願屈德。臨眄蔬食。佛答迦葉。古佛道法過中不飯。且明至心。欲託一事。庶不有吝。迦葉答曰。恨無備豫。敬德虛心。佛告迦葉。欲寄一宿。寧見容不。迦葉白佛。我梵志法。寢不同室。幸恕不愛。巨命如何。佛指靖室。此復何室。迦葉答曰。中有神龍。性急姤惡。有入室者。每便吐火燒害於人。佛告迦葉。以此借我。迦葉答曰。實不有愛。恐龍為害耳。五百弟子。屏營悚息。恐師許佛。重借滿三。迦葉惟疑。意甚無違。懼必禍耳。佛告迦葉。三界欲火吾已滅之。龍不害我也。迦葉答曰。瞿曇德尊。能居隨意。即撿威神。便入其室。五百弟子。信龍為害。莫不涕淚。可惜尊人。為龍所害。佛坐須臾。龍從窟出。吐毒繞佛。如來化毒皆使為華。龍見其毒作華繞佛。怒盛吐火。謂能為害。熱氣歸龍。鬱悶欲死。舉頭視佛。見相知尊。涼風趣龍。尋涼詣佛。火滅毒除。歸命入缽。於是如來。便現火光。烔然概天。迦葉弟子。直起瞻候。見佛光明。謂是龍火。舉聲悲呼。可惜真人。竟被龍殃。迦葉師徒。驚共奔出。五百弟子。同聲責師。天地開闢。未見人類妙如瞿曇。可尊可貴。恨不熟觀。何緣復見。垂淚抆眼。而作頌曰<p class='lg'>　容顏紫金耀　　面滿髮紺青<br>　大人百福德　　神妙應相經<br>　方身立丈六　　姿好八十章<br>　頂光燭幽昧　　何駃忽無常　</p><p>後來弟子。謂火害佛。悲喚哀慟。瞿曇被害。我生何為。踊身赴火。清涼和調。還顧白師。瞿曇無恙。本謂龍火。定是佛光。師徒騷擾。側息達明。清旦如來持缽出室。迦葉大喜曰。大道人猶存耶。器中何等。佛告迦葉。所謂毒龍已降受法。五百弟子。僉言佛神。迦葉內伏。吝惜名稱。聊復貢高。大道人實神。雖爾未如我已得阿羅漢也<p>迦葉白佛。願大道人留止欲相供養。明旦作飯。自行請佛。佛言。便去今隨後到。迦葉適還。佛如人屈伸臂頃。東適弗于逮數千億里。取樹果名閻逼。滿缽而還。迦葉未到。已坐其床。迦葉問佛。大道人從何徑來。佛言。卿去後吾東到弗于逮。取此果名閻逼。香美可食。佛飯去已。迦葉念曰。大道人雖神故不如我道真。明日食時復行請佛。佛言。可去今隨後到。迦葉旋還。佛南行極閻浮提界取果[<a href='javascript:showpic("../fontimg/031263.gif")'>卄/呵</a>]螺勒盛滿缽還。迦葉未至。已坐其床。迦葉問佛。何緣先到。佛言。南行取此美果。可用愈病。佛飯去後。迦葉而念。此大沙門實神實妙。明日迦葉復行請佛。佛言。今隨後到。佛西適拘耶尼。取阿摩勒果。滿缽而還。迦葉未至。已坐其床。迦葉問佛。復從何面來。答曰。西詣拘耶尼。取阿摩勒果。汝可食之。佛飯已去。迦葉復念。是大沙門所作實神。明日迦葉復行請佛。佛言。今隨後到。迦葉反顧。忽不見佛。佛已到北方鬱單曰取自然粳米。迦葉未至。已坐其床。迦葉問佛。復從何來。佛答曰北適鬱單曰。取此粳米。卿可食之。佛飯去後。迦葉獨念。此大道人。神妙乃爾。明日食時。佛持缽自到其家。取飯而還。食已欲澡漱口無水。天帝釋即下以手指地。自然成池。迦葉晡時。彷徉見池怪而問佛。何緣有此。佛告迦葉。朝得汝食。欲漱無水。天帝。指地成池給。用當名此池為指地池。迦葉念曰。大道人神妙。功德無量。後日世尊移近迦葉。坐一樹下。夜第一四天王俱下。聽佛說法。四天光影明如盛火。迦葉夜起。見佛前有四火。清旦問佛。大道人。亦事火乎。佛言。不也。昨夜四天王。來聽說法。是其光耳。迦葉復念。是大沙門極神。乃致此天。雖爾故不如我道真。明日第二天帝釋。夜來聽法。帝釋光明倍於四天。迦葉夜起。見佛前光。意而獨念。佛故事火也。平旦問佛。得無事火。明倍昨夜也。佛言。帝釋來下。聽受經法。是其光耳。後夜第七梵天。又下聽法。梵魔光景。倍於帝釋。迦葉見光。疑佛事火。晨朝問佛。大道人。必事火也。佛告迦葉。第七梵天。昨夜聽法。是其光耳。迦葉自念。是大沙門。威神感動。天梵下降。迦葉五百弟子。人事三火。凡千五百火。明旦燃之。火了不燃。怪而白師。師曰。必是佛所為耳。馳往白佛。我五百弟子。今朝燃火。了不肯燃。是佛所為乎。佛告迦葉。欲使燃不。問之至三。對曰欲使燃。佛言可去。火當燃。應聲皆燃。迦葉復念。是大道人。至神乃爾<p>迦葉自事三火。明旦然之。又不可滅。五百弟子。及諸事者。助而滅之。了不可滅。疑佛所作。便行白佛。我自事三火。不可得滅。佛言。欲使滅乎。曰實欲使滅。佛言。火可當滅。應聲即滅。迦葉念曰。大道人。極神至妙。所作皆諧。後日迦葉。五百弟子。適共破薪。各各舉斧皆不得下。懅行白師。師曰。是大沙門所為。即行白佛。我諸弟子。向共破薪。斧舉不可得下。佛言可去。斧當下。即下得用。迦葉念曰。是大沙門。神則神矣。後日佛還樹下見棄弊衣。念欲浣之。天帝釋承佛聖旨。到頗那山上。取四方石一枚。六方石一枚。給用浣曬。迦葉遊觀見池邊兩石。怪而問佛。今此池邊兩石妙好。此從何出。佛告迦葉。吾欲浣濯。及當曬衣。天帝送石。以給吾用。迦葉復念。瞿曇神德。莫不感動。佛後入指地池澡浴畢。當出無所攀持。池上有樹。名曰迦和。絕大修好。其樹曲下就佛。佛牽出池。迦葉見樹曲下。怪而又問佛。佛告迦葉。吾朝入池。將欲出水。樹神垂枝。令吾牽出。迦葉復念。是大道人。至德多感。大樹垂下。佛欲令迦葉必伏。便入泥蘭禪河。其水深駃。佛以神力。斷水令住。高出人頭。使底揚塵。佛行其中。迦葉見佛入水。恐其沒溺。即將弟子。乘船救佛。見水隔起其下揚塵。見佛大喜。大道人尚活耶。又問。欲上船不。佛言當上。佛念當貫船底入。令無漏跡。迦葉大驚是大沙門。妙化難名。時摩竭提國王吏民。以歲會禮。往詣迦葉。相樂七日。迦葉心念。佛德聖明。眾人見者。必阻棄我。令其七日不現快乎。佛知其意。即隱七日。至八日旦。迦葉又念。今有餘祚。供佛快耶。應念忽至。迦葉大喜。適念欲相供養來何快耶。間者那行。今從何來。佛告迦葉汝心念言。佛德聖明。眾人見之。必阻棄我。令其七日不現快乎。是故隱耳。汝今念我。是故復來。迦葉心念。佛真至神。誠知人念。佛知迦葉心已降伏。便告迦葉。汝非羅漢。不知真道。何為虛妄。自稱貴乎。於是迦葉。心驚毛豎。自知無道。即稽首言。大道人實神聖。乃知人念。寧可得從大道人神化稟受經戒。作沙門耶。佛言大善。報汝弟子。卿是國師。今入法服。豈可獨知乎。迦葉受教。顧謂弟子。汝間與我共睹神化。吾始信解。當作沙門。汝等何趣。五百弟子。同聲對曰。我等所知。皆大師恩也。師所尊信。願皆隨從。即時師徒。俱共詣佛。稽首白言。我等皆有信意。願為弟子。佛言。善來比丘。皆成沙門迦葉裘褐水瓶杖屐。諸事火具。悉棄水中。是時迦葉二弟。次曰那提迦葉。幼曰迦耶迦葉。各有二百五十弟子。廬舍止處。列居水邊。見諸梵志衣被什物。及事火具。隨流漂下。二弟驚愕。恐兄及諸弟子為人所害。即從門徒。順河而上。見兄師徒。皆作沙門。怪而問曰。大兄年高。智慧明遠。國王臣民。所共宗事。我意謂兄為得羅漢。反捨梵志道。學沙門法。此非小事。佛道豈尊德獨高乎。迦葉答曰。佛道最勝。其法無量。雖我世學。未曾有得道神智如佛者也。二弟聞此。各謂弟子。吾欲從兄。汝等何趣五百弟子。俱發聲言。願如大師。皆即稽首。求作沙門。佛言善來。比丘。皆成沙門<p>於時如來。與千比丘僧。詣迦耶悉大叢樹下坐。而入三昧。忽然不現。從東方來。沒於樹下。四方亦爾。踊住虛空。而不墮墜。身出水火。升降自由。諸比丘。仰頭喜悅不覺。如來還處本坐。無有覺者。比丘歡喜。前禮佛足。退席白佛。此示現者。名曰何等。佛告比丘。是者名曰神足示現。又有教授示現。比丘諦聽。心意識行。因緣染著。決正分部。名曰教授示現。又有說法示現。比丘諦思。自愛色為衰。六情所愛為衰。衰不止便苦生。何謂苦生。婬怒癡火起。便有痛<span class='corr'>痒</span>。老病死畏。是為說法示現。佛說法三轉。時千比丘。漏盡望斷。皆得阿羅漢。佛為比丘。而作頌曰<p class='lg'>　今者千比丘　　長老有尊德<br>　改邪修正見　　無想入禪慧　</p><p>說是法時。天龍鬼神莫不樂聞<p><b>　　<A NAME="n88"></A>度瓶沙王品第四</b><p>於時世尊。欲詣羅閱祇。度於君民。即日羅閱祇王遣使者。奉命詣佛。修敬盡恭。禮畢陳言。國主瓶沙。稽首坐前。近承釋尊。道成號佛。天人雜類。慶賴遇時。伏惟世尊。興利康寧。願垂覆育。照臨鄙國。飢渴聖化。虛心踊逸。哀矜群庶。令得解脫佛敕比丘。汝等速嚴。當就王請。比丘受教。嚴畢翼從。使者馳白。世尊以顧。將千比丘僧。今頓須波羅致樹下。去城四十里。王即案先王遺令。若佛入國。當自出迎。迎之者。得福無量。即便敕嚴車千乘。馬萬匹。從人七千。嚴畢升車。出宮趣城。城門自閉。車馬俱躓。王甚驚怖。懼有大災。吾罪重矣。而有斯禍。空中聲曰。王宿願人。今繫在獄。誓要相連。是使門閉。即便大赦解放。囚人門霍自開。得詣佛所。王遙見如來相好光光。即便下車。卻從解劍。佛知瓶沙性素憍豪剛強貢高。欲令速解化王從者儀式。若王瓶沙。顧視從者。似己無異。懼佛不識。頭面禮足。右繞三匝。禮畢自陳。我是摩竭提王瓶沙身也。如是至三。佛告王曰。吾照卿心。何但卿形。瓶沙大喜。即退就坐。群臣庶民。各盡其敬。中有作禮者。自名字者。直揖拜者。禮畢卻住。佛命令坐。受教就席。佛告瓶沙。宿福為王。今復增益。使王國界人民。忠孝富樂。無憂福護。有德吉。無不利。眾會有疑。鬱俾迦葉。名聲先達。今與佛俱。誰應作師。佛察眾念。便告迦葉。其有殺生祠祀。欲望其福。寧能得不。入於山中。求道無師。能得道不。迦葉白佛。殺生祠祀。不得其福。天神不食。殺者得罪。學道無師。道終不成。迦葉白佛。我前事火。晝夜不懈。勤苦積年。好術弟子。凡有五百人。精銳燃火。不避寒暑。年耆根熟。永無彷彿。先人傳惑。以授後生。自稱是道。唐苦無報。今得佛教。洗浣心垢。已得羅漢。佛告迦葉。現汝羅漢神足。迦葉受敕。即入靜定。身升虛空。去地數丈。從腰以上火。腰以下水。更從腰以上水。腰以下火。以水雨火。衣燥不軟。住空現變。出沒七反。從身出光。五色赫奕。飛從東來。沒佛坐前。四方上下。化現亦爾。變畢叉手。長跪白佛。弟子迦葉。蒙佛慈恩。解脫罪縛。如來特尊。三界頂受。佛為迦葉。而作頌曰<p class='lg'>　若人壽百歲　　奉火修異術<br>　不如尊正諦　　其明照一切<br>　若人壽百歲　　學邪志不善<br>　不如生一日　　精進受正法　</p><p>王及群臣。乃知迦葉是佛弟子。佛告瓶沙。天下人眼。不但視色。苦樂無常。身不得久。天下人意。多惡少善。思想萬端。趣欲快意。能棄此志。亦可得道。功齊迦葉。無以豪貴。自恣其情。無以自在。貪婬無厭。無以豪強侵陵弱者。無以瞋怒[<a href='javascript:showpic("../fontimg/011859.gif")'>打-丁+王</a>]殺無過莫隨婬心。莫隨貪心。莫隨怒心。息惡令善。信守真言。當念死劇者病苦劇。思惟所行。亦復可得。迦葉神足。若眼視色。心當抑卻。好醜不動。耳聽眾聲。心當制持。無所喜怒。鼻嗅香臭。心當制伏。情無所著。口貪眾味。心當秉持。想無所起。身更所著。心當制止。識無綺可五陰外來。制者由心。六情無主。陰衰無名。迦葉功德。修之便是。人生受形。多憂苦惱。飢渴寒熱。愚計為樂。智士是苦。妻子榮利。世人迷惑。凡此眾事。無不分散。千歲萬年。皆歸磨滅。佛為瓶沙而作頌曰<p class='lg'>　夫為世間將　　順正不阿[<a href='javascript:showpic("../fontimg/011859.gif")'>打-丁+王</a>]<br>　矜導示禮儀　　如是為法王<br>　多愍善恕正　　仁愛好利人<br>　既利以平均　　如是眾附親　</p><p>佛告瓶沙。王作宮舍。從來幾歲。王顧問傍臣。傍臣對曰。造起宮舍。七八百年。佛問諸臣。凡更幾王。臣即對曰。二十餘王。佛問瓶沙。皆識諸王不。瓶沙答曰。唯識我父。不識先人。佛告瓶沙。但地有常。人無常也。人自愛身者。不當殺害於命。不當誹謗有道。眾生生死皆由恩愛。父母自言。是我所生。是我之子。子非父母所致。皆是前世持戒完具。乃得作人。為惡行者。死墮地獄畜生餓鬼。自從行致。不由他生。罪福明正。王甚思之。佛告王曰。兒在胎中。若有盲聾。母豫知不耶。王答佛言。實不豫知。佛言。此兒宿命罪行使然。非父母過。兒在胎中。若其聖明。母不豫知。皆由履行清純。非父母力。此理明驗。王善惟之。世人得罪。其行有三。口言傷人。身行暴害。心專妒嫉。能撿此三。雖未便得泥洹。天上人中。豪貴自由。原於人本。從癡有形。從形生情。從情生識。從識生欲。從欲有父子從父子生恩愛。從恩愛生憂悲。展轉五道。無有休止。人亦不知生所從來死所趣向。不識其根。各相字名言。是父是子。唯得道者。乃知其原。生死因緣。本從癡起。一切無常。大王受持<p>佛告瓶沙。若國善人。謹順忠孝。廉貞敬讓。才博智遠。不犯王法。本非貴族。王何異待。王答佛言。姓名顯達。擇能授職。佛告大王。道法無親。唯善是輔。成持五戒。名清信士。精進直入。見諦不迴。便得須陀洹。斯陀含。阿那含。阿羅漢。各因本心。道位次敘。佛說是時。王及國人。一萬二千。諸天八萬。皆見道跡。佛告瓶沙。王來已久。宮遠早還。牛馬人從。停住勞疲。比於後日。吾當詣城。王起禮佛。受戒而退。群臣從官。喜前受戒。當王群臣受五戒時。內外人馬。寂然無聲。諸婆羅門。感化心伏。皆前受戒。歡喜而退。王升車已。群臣跪賀大王功德。值佛出世。并令臣等沐浴清化。瓶沙歸宮。教敕宮內。奉齋持戒。國內一切。信解歡喜。忉利天帝。華散佛上。於時坐中。有豪長者。名迦蘭陀。心中念言。可惜我園。施與尼揵。佛當先至奉佛及僧。悔恨前施。永為棄捐。長者至心。臥不安席。先福追逮。福德應全。大鬼將軍名曰半師。承佛神旨。知其心念。即召閱叉。推逐尼揵。裸形無恥。不應止此。鬼師奉敕。撾打尼揵。拖拽器物。尼揵驚怖。馳走而言。此何惡人。暴害乃爾。鬼師答曰。長者迦蘭陀。當持竹園。作佛精舍。大鬼將軍半師。見敕逐汝輩耳。明日尼揵。共詣長者。深責所以。何故改施令吾等類被乎委頓不。謂長者見困如此。迦蘭陀。心喜吾願遂矣。佛聖廣覆照我至心。即答尼犍曰。此諸鬼師。強暴含瞋。懼必作害。不如委去更求其安。尼揵懟恨。即日恚去。長者歡喜。修立精舍僧房坐具。眾嚴都畢。行詣樹王祠處。請佛及僧眾祐。受施止頓。一時大化普濟。靡不欣樂<p><b>　　<A NAME="n89"></A>舍利弗大目揵連來學品第五</b><p>佛在羅閱祇竹園精舍。與大比丘僧千人俱。皆得應真鬱俾羅等。彼有一卿。名曰那羅陀。故有梵志。字曰沙然。精修仙行。延納來學。好仙弟子。凡有二百五十人。門徒之中。有二人高足難齊。一名優波替。次曰拘律陀。才明深遠。研精通微妙然得病。自知將終。告於二賢。此諸新學。志存道行。累卿二人。必令全志。二人敬諾。受教奉行。是時世尊。敕比丘頞陛汝行宣化。往必有度所可見者。其智明遠。自捨如來。無能與論。若與相見。直說法本。勿與酬酢。以致其嗤。頞陛受敕。整服持缽。禮佛而行。時優波替。從諸弟子。相隨遊觀。遙見頞陛。威儀庠雅。未曾聞睹。何所法像。被服改俗。須至當問。二人俱前。相逢中路。便問頞陛。章服反常。何所從出。豈有師宗可得聞乎。於時頞陛。以頌答曰<p class='lg'>　我年既幼稚　　學日又初淺<br>　豈能宣至真　　如來廣大義<br>　一切諸法本　　因緣空無主<br>　息心達本源　　故號為沙門　</p><p>優波替。方聞法義。尋思至理。而自惟曰。吾小好學。八歲從師。至年十六。古仙道術。靡書不綜。十六大國。謂吾廣博。未曾聞斯真要之義。今偶出遊。遇此寶藏。此言之妙。美於甘露。心寤意解。便逮法眼。旋還精舍。欣悅無量。拘律陀。見彼容悅。疑得甘露。即問優波替。得甘露那。勿違本要。惠及少少。優波替。具向拘律陀說所聞偈。一聞不解。再說乃了。尋思反覆。亦得法眼。二人議曰。本願甘露。今得服嘗。寧可共詣大沙門所。就彼海淵。沐浴清華。議合心同。嚴辦當發。拘律陀念曰。吾師臨終。囑授弟子。令吾成濟。今便委棄。義所不安。便告弟子。彼大沙門。有甘露仙。化壞裂俗網。息心寂行。吾欲啟請。窮微反真汝將何趣。門徒對曰。今得視聽。是大師恩。大人宗仰。承命踊逸。貪<span class='corr'>羨</span>甘露。願從下風。師徒志合。即出所止。往詣竹園。於時世尊。告諸比丘。今有二賢。從諸弟子。乘本願行。欲作沙門勸成其功者。頞陛力也。比丘承教。延望其眾。憂波替拘律陀等。遙見如來相好暉光。神動情震。自惟歎曰。幸哉余生。得奉清誨。其榮難云。延趣坐前。頭面禮佛。禮畢嘉歡重喜無量。斯須乃進。具陳情言。替等罪弊隨流入淵。始於今日。反俗極源。願蒙接納。得充僧次。即便許可。頭髮自落。皆成沙門。佛告諸比丘。此二人者。願於古佛。待吾道成。侍衛左右。佛謂憂波替。高世之號。花而不實。復汝本字。為舍利弗。拘律陀。還字大目揵連。因本說法。逮得羅漢。佛敕侍者。古千比丘。暮當結戒。不得他行。即夜行籌數。得千二百五十人。佛結戒竟。比丘歡喜。莫不肅然。禮佛而退<p><b>　　<A NAME="n90"></A>還至父國品第六</b><p>於是如來將歸舍夷。與大比丘僧。皆得應真。神靜通微。明曉三世眾生行源。賢者舍利弗。大目揵連。鬱俾迦葉。那提迦葉。伽耶迦葉等。一千二百五十人。是時迦維羅越王閱頭檀。遣梵志憂陀耶。來詣竹園。請佛還國。爾時憂陀耶。見佛相好。明暉天地。五情實喜。頭腦禮足。卻住一面。心意齊整。長跪白佛。父王遠謝悉達。聞汝道成。復度一切。我獨不蒙本要。當還。今故遣使。佛問憂陀。父王起居安不。憂陀白佛。大王無恙。唯思世尊。佛告憂陀。樂此道不。憂陀對曰。甚樂世尊。佛授憂陀。使作沙門。授其法戒。憂陀自念。今為弟子。無緣復還。王須消息。因誰報命。佛知憂陀心念。欲還行矣。憂陀莫親世業戀著故家。憂陀白佛。佛當還至舍夷國不。佛言當還。憂陀受敕。退跪白佛。不審何日當至。佛告憂陀。卻後七日。必至舍夷。憂陀歡喜。禮佛而去。於是憂陀耶。還至舍夷。詣宮求通。門監白曰。憂陀使還在門求見。王教推問。吾望憂陀如渴欲飲。何故稽停。方白求通推應坐者反覆至三。然後乃前。王見憂陀。已受法服。而問憂陀。卿作沙門。那憂陀答曰。以服佛法。王問憂陀。悉達在宮。與卿獨親。入出周旋。無所關白。今使來還。何得自外詣門求通耶。憂陀答王。佛教比丘。莫親白衣戀於家居。道俗異故。王問憂陀。吾子在宮。衣服極好。今者為道。所著何衣。憂陀指衣。所服如此。王即墮淚曰。悉達在家。吾為作宮。七寶刻鏤。極世珍妙。於今屋室。何如我許。憂陀答王。常處樹下。諸佛世尊。道法皆爾。王問憂陀。吾子在宮。茵耨綩綖。錦繡細軟。今所坐具。皆有何等。憂陀答王。所坐用草。清素除貪。王問憂陀。悉達在家。吾為作廚。甘肥眾美。今所飯食。復有何物憂陀答曰。至時持缽。往福眾生。食無麤細。咒願施家。王聞是語。即復流淚。王問憂陀。悉達眠時。吾欲令覺彈琴絃歌。然後乃覺。今在深山。何用覺乎。憂陀答王。如來三昧。無有晝夜。王問憂陀。吾子在宮。若其澡浴。八種香汁。若今澡浴。皆有何物。憂陀答王。八解正水。以洗心垢。王問憂陀。悉達在國。栴檀蘇合。以塗子身。今者為道。為有何物。憂陀答王。戒定慧品。香熏八難。王問憂陀。悉達在家。吾為作床。精寶四種。於今所坐何物用作。憂陀答曰。四禪為床。息心無欲。王問憂陀。吾子在宮。士眾衛侍。今者侍從。復有何人。憂陀答王。學道弟子。名比丘僧。翼從世尊。凡有一千二百五十人俱。王問憂陀。悉達在家。若其出遊。車有四品。牛羊象馬。以充騎乘。於今出處。何所駕乘。憂陀答王。四諦神足。參駕飛行。王問憂陀。吾子行觀。幢麾羽[<a href='javascript:showpic("../fontimg/072590.gif")'>榻-木+羽</a>]。以為光飾。今者慓幟。復有何物。憂陀答曰。四恩慈悲。廣飾群生。王問憂陀。悉達每出。椎鍾鳴鼓。觀者填路。今者遊止。有何音響。憂陀答王。佛始得道。往詣波羅奈國。擊甘露法鼓。拘憐五人。逮得羅漢。八萬諸天皆入道跡。九十六種靡不欣伏。無上法音。聞于三千大千世界。王問憂陀。悉達今者欲領何國。憂陀答王。世尊所領。不可稱道。教授眾生。無不蒙度。等心普濟。無所適處。王問憂陀。吾子在國。思陳正治。助吾安民。動順禮節。莫不承風。今者獨處。思憶何等。憂陀答王。世尊惟空。苦樂非真。有者歸盡。神靜無為。王聞是言。災矣悉達。一切皆有。汝何言無。反矣悉達。與人為讎。憂陀白王。正使智人。滿於天下。人有百頭。頭有百舌。舌解百義。合此人數。稱讚如來。彌盡竟劫。不宣其德。況我所說。億不及一。唯佛與佛。其德乃彰。王言善哉。佛當來不。何日能至。憂陀白言。七日當至。王大歡喜。即敕群臣。吾當迎佛。導從鹵簿。壹准聖王出入法則。平治道路。香汁灑地。城中街巷。盡豎幢幡。其所修治。光飾盡宜。車馬人從。限四十里。其日世尊。起於竹園。與比丘僧千二百五十人俱。威神感動諸天侍從。始入舍夷。路由一水。名阿樓那。度水上岸。神通照察。深知調達惡心內興。必難開化。當現神足令其信伏。即升虛空去地七仞。足若蹈地。其實在空。佛告比丘。見彼車馬五色嚴麗。正似天帝出遊觀時。爾時眾人。見佛及僧。足步其地。仰觀足跡。處在空中。於上稍下。正至迎次。與人頭齊。剛強靡伏歸命和南。唯有調達獨興惡念子行學道。但作幻術。惑人如是。吾亦當復作術。廣化眾人。於是父王。遙見佛來。愛敬交至一者敬道。二者愛子。即下象車。解劍卻蓋。涕淚趣佛。頭首禮足。而頌讚曰<p class='lg'>　生時緣福德　　瑞應三十二<br>　樹傾敬稽首　　道成今三禮　</p><p>於是父王以偈問佛<p class='lg'>　子本在吾家　　駕象名寶車<br>　今者足蹈地　　是苦安可堪　</p><p>爾時世尊以偈答曰<p class='lg'>　車馬生死乘　　危嶮安可久<br>　參駕五通馳　　所至無限礙<br>　本著七寶衣　　珍妙甚雅好<br>　剃頭被納服　　如何不羞恥<br>　慚愧為衣服　　世衣增塵垢<br>　法衣真人服　　息心名如來<br>　本用金銀器　　眾味甚香美<br>　今者行乞食　　麤惡安可咽<br>　法味為道食　　飢渴今已除<br>　哀世故行乞　　持缽福眾生<br>　本處別宮中　　眾宮妓侍衛<br>　獨在山樹間　　如何不恐懼<br>　生死恐畏除　　今已入本無<br>　無憂無喜想　　所止名道場<br>　本在我家時　　澡浴名香汁<br>　處於山樹間　　何物洗身垢<br>　道藏為浴池　　正水滿其淵<br>　浴已三毒盡　　三達快無雙　</p><p>於是父王。請佛及僧。令詣王園。永為精舍。佛受王意。便入精舍。坐尼拘類樹下。廣說教法。七日不懈。聽者歡喜。中有發大乘者。有樂辟支佛行者。有發羅漢意者。有作沙門者。各隨發心。如行所得。城內母人。各生善念。悲泣自責。世尊還國。男子福德。獨得見佛。我等罪蔽。不服法味。何苦如是。佛知母人一切心念。讚言善哉。乃生好心。願樂聞法。真得度苦。佛便語王。法興難值。道教難得。可敕國內諸母人輩樂聞法者。使出聽受。王即宣令欲見佛者聽。城內母人。咸喜俱出。詣佛禮拜。訖而卻住。於是世尊。如應說法。各各解了。逮得法眼。王及臣民。歡喜禮佛而退。是時諸比丘。白佛言。舍夷國內。男女長幼。聞佛說法。如心所念。各得其決。父王俱聽不記所得。佛告比丘。父王恩愛未息。父子相待。敬心未全。是故不得。明旦如來。唯將目連。往詣王宮。上殿而坐。佛敕目連。現汝道力。目連受教。飛升虛空。出沒七反。身出水火。從上來下。前禮佛足。卻侍於左。父王見變心意解悅。恩愛斷滅。敬心內發。起前禮佛。甚善世尊。弟子功德。猶尚乃爾。如來威德。難可度量。便發無上正真道意。是時父王。每詣佛所。見迦葉等千人形體至陋。每心不平。此等比丘。雖復心精。無表容貌。當勸宗室樂無為者。令作沙門。擇取端政。即令宗族。明日會殿。受令即到。王告宗室曰。阿夷相言。佛不出家。當作聖王。君四天下。左右侍從。率當端政。今諸弟子類無姿觀。今欲禮娉有道儀容足者。充備僧數。光暉世尊。咸言大善。聽令歡喜。乞退嚴辦。七日乃行。調達便告行者。吾等王者子弟。今棄世榮。出家居道。整頓服飾。極世之妙。象馬車乘。價直萬金。其日嚴出。觀者填路。調達冠幘。自然墮地。衢和離身。所乘象馬。四腳布地。而作鳥鳴。相互占曰。餘皆得道。二人不吉。俱詣佛所。悉作沙門。剛強降伏。莫不樂受<p class='juan'>
中本起經卷上</p>
</body></html>
