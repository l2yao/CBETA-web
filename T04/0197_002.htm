<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
佛說興起行經卷下</p>
<p><span class='byline'>　　　　後漢外國三藏康孟詳譯</span><br><p><b>　　<A NAME="n111"></A>佛說地婆達兜擲石緣經第七</b><p>聞如是。一時佛在阿耨大泉。與大比丘眾五百人俱。皆是阿羅漢。六通神足。唯除一比丘。阿難也。是時佛告舍利弗。往昔過去世。於羅閱祇城。有長者名曰須檀。大富多饒。財寶象馬七珍。僮僕侍使。產業備足。子名須摩提。其父須檀。奄然命終。須摩提有異母弟。名修耶舍。摩提心念。我當云何設計不與修耶舍分。須摩提復念。唯當殺之。乃得不與耳。須摩提語修耶舍。大弟共詣耆闍崛山上。有所論說去來。修耶舍曰可爾。須摩提。即執弟手上山。既上山已。將至絕高崖頭。便推置崖底。以石堆之。便即命絕。佛語舍利弗。汝知爾時長者須檀者不。則今父王真淨是也。爾時子須摩提者。則我身是。弟修耶舍者。則今地婆達兜是。佛語舍利弗。我爾時貪財害弟。以是罪故。無數千歲。在地獄中燒煮。為鐵山所堆。爾時殘緣。今雖得阿惟三佛。故不能免此宿對。我於耆闍崛山。經行為地。婆達兕。舉崖石長六丈廣三丈。以擲佛頭。耆闍崛山神。名金埤羅。以手接石。石邊小片。迸墮中佛腳拇指。即破血出。於是世尊。即說宿命偈曰<p class='lg'>　我往以財故　　殺其異母弟<br>　推著高崖下　　以石堆其上<br>　以是因緣故　　久受地獄苦<br>　於其地獄中　　為鐵山所堆<br>　由是殘餘殀　　地婆達下石<br>　崖片落傷腳　　破我腳拇指<br>　因緣終不朽　　亦不著虛空<br>　當護三因緣　　莫犯身口意<br>　今我成尊佛　　得為三界將<br>　阿耨大泉中　　說此先世緣　</p><p>佛語舍利弗。汝觀如來。眾惡已盡。諸善普具。諸天龍神。帝王臣民。一切眾生。皆欲度之。尚有宿緣。不能得免。況復愚冥未得道者。舍利弗等。當學如是。莫犯身口意。佛說是已。舍利弗及五百羅漢。阿耨大龍王天龍鬼神乾沓和阿須倫迦樓羅甄陀羅摩休勒。聞佛所說。歡喜受行<p><b>　　<A NAME="n112"></A>佛說婆羅門女栴沙謗佛緣經第八</b><p>聞如是。一時佛在阿耨大泉。與大比丘眾五百人俱。皆是羅漢。六通神足。除一比丘。阿難也。佛告舍利弗。往昔阿僧祇劫前。爾時有佛。號名盡勝如來至真等正覺明行成為善逝世間解無上士道法御天人師號佛世尊。時在波羅奈國。與大比丘六萬八千眾。皆是羅漢。舍利弗。爾時盡勝如來。有兩種比丘。一種比丘。名無勝。一種比丘。名常歡。無勝比丘者。六通神足也。常歡比丘者。結使未除。爾時波羅奈城。有長者名大愛。有象馬七寶。資財無極。大愛長者有婦。名曰善幻。端正無比。兩種比丘。往來其家。以為檀越。善幻婦者。供養無勝比丘。衣被飲食。床臥醫藥。四事無乏。供養常歡。至為微薄。何以故。無勝比丘。斷於諸漏。六通具足。常歡比丘。結使未盡。未成道故也。常歡比丘。見無勝比丘偏受供養。興嫉妒意。橫生誹謗曰。無勝比丘。與善幻通。不以道法供養。自以恩愛供養耳。佛語舍利弗。汝知爾時盡勝如來弟子常歡者不。則我身是。欲知善幻婦人者。則今婆羅門女名栴沙者是。佛語舍利弗。我爾時無故誹謗無勝羅漢。以是罪故。無數千歲。在地獄中。受諸苦痛。今雖得佛為六師等。諸比丘眾。漏盡未盡。及諸王臣民。清信士女。說法時。以餘殃故。多舌童女。帶杅起腹。來至我前曰。沙門何以不自說家事。乃說他事為。汝今日獨自樂。不知我苦耶。何以故。汝先共我通。使我有娠。今當臨月事須酥油。養於小兒。盡當給我。爾時眾會。皆低頭默然。時釋提桓因。侍後扇佛。以神力化作一鼠。入其衣堙C嚙於帶杅。忽然落地。爾時諸四部弟子。及六師徒等。見杅墮地。皆大歡喜。揚聲稱慶。欣笑無量。皆同音罵曰。汝死赤吹。罪物何能興此惡意。誹謗清淨無上正真。此地無知。乃能容載如此惡物也。諸眾各說是時地即為劈裂。焰火踊出。女便墮中。徑至阿鼻大泥犁中。大眾見此女現身墮泥犁。阿闍世王。便驚恐。衣毛為豎。即起叉手長跪白言。此女所墮。今在何處。佛答大王。此女所墮。名阿鼻泥犁。阿闍世王。復問佛。此女不殺人。亦不偷盜。直妄語。便墮阿鼻耶。佛語阿闍世王。我所說緣法。有上中下身口意行。阿闍世王復問。何者為重。何者為中。何者為下。佛語阿闍世王。意行最重。口行處中。身行在下。阿闍世王復問佛。佛答曰。身行麤現。此事可見。口行者耳所聞。此二事者。世間所聞見。佛語大王。意行者。設發念時。無聞見者。此是內事眾行。為意釘所繫。王復問佛。意不可見。云何獨繫意釘耶。佛答王曰。若男子女人。設欲身行殺盜婬者。先當思惟。朝中人定。何時可行也。思惟何處可往。佛復語王。夫人作行。先心計挍。然後施行。是故繫於意釘。不在身口也。佛復語王。是口行者。欲行口行時。先意思惟。若在大會。講論法時。若在都坐斷當律時。設問我者。我當違反彼說此間非是已事。若有是語者。我當反之。此受他意氣故。作是語耳。若行此三事不著者。復更作計。當往鬥之曰。彼欲殺汝。破汝壞汝。汝當隨我語。莫信他人。若作此兩舌者。成於虛偽。滅其正法。命終之後。墮於泥犁。佛語王。是故口行繫於意釘。不繫身口。王復問佛。何以故。佛答王曰。身三口四。皆繫意釘。意不念者。身不能獨行。是故身口繫意釘。於是世尊。即說偈曰<p class='lg'>　意中熟思惟　　然後行二事<br>　佯慚於身口　　未曾愧心意<br>　先當慚於意　　然後恥身口<br>　此二不離意　　亦不能獨行　</p><p>於是阿闍世王。聞佛說法。涕泣悲感。佛問王。王何為涕王答曰。為眾生無智不解三事。琣雪l減。是故悲耳。此眾生但謂身口為大。不知意為深奧。世尊。我本謂身口為大意為小。今從佛聞。乃知意為大。身口為小。佛問王曰。本何以知身口大意為小。今方云意大身口小耶。王復白佛。夫人殺生。人皆見之。若偷盜婬劮。亦人所見。此身三事。天下盡見。口行妄語。惡口兩舌。言不至誠。此口四事。天下所聞。意家三事。非耳所聞。非眼所見。是故眾生。以眼見耳聞為大。今聞佛說乃知心意為大身口為小。以是故。身口二事。繫於意釘。佛復問王。云何知意釘為大。身口二事。繫於意釘。王白佛言。此多舌女人。欲設謗毀。先心思念。當以繫。杅起腹。在大眾中。說是輩事。又聞佛說。是故我知意大身口小。佛語大王。今云何解意大身口小。王答曰。設欲行事。先心發念。然後身口行之。是故知意大身口小。佛言。善哉善哉。大王。善解此事。常當學此。意大身口小。說是法時。眾中八十比丘。漏盡意解。二百比丘。得阿那含道。四百比丘。得斯陀含道。八百比丘。得須陀洹道。八萬天與人皆得法眼淨。十萬人及非人。皆受五戒。二十萬鬼神。受三自歸。於是世尊。說宿緣偈言<p class='lg'>　盡勝如來時　　我比丘多歡<br>　毀謗於無勝　　墮於地獄久<br>　以是殘因緣　　多舌童女來<br>　在於大眾中　　前立謗毀我<br>　宿對終不滅　　亦不著虛空<br>　當護三因緣　　莫犯身口意<br>　今我成佛道　　得為三界將<br>　阿耨大泉中　　自說先世緣　</p><p>佛語舍利弗。汝觀如來。眾惡已盡。諸善普具。諸天龍鬼神帝王臣民。一切眾生。皆欲度之。尚不免此宿緣。況汝愚冥未得道者。舍利弗。當護身口意。佛說是已。舍利弗。及五百羅漢。阿耨大龍王八部鬼神。聞佛所說。歡喜受行<p><b>　　<A NAME="n113"></A>佛說食馬麥宿緣經第九</b><p>聞如是。一時佛在阿耨大泉。與大比丘眾五百人俱。皆是羅漢。六通神足。佛告舍利弗。過去久遠世。時佛名毘婆葉如來至真等正覺明行成為善逝世間解無上士道法御天人師號佛世尊。在槃頭摩跋城中。與大比丘眾十六萬八千人俱。王名槃頭。與群臣庶民清信士女。以四事供養毘婆葉如來及眾終已無乏。爾時城中。有婆羅門。名因提耆利。博達梵志四圍典籍。亦知尼揵筭術及婆羅門戒。教五百童子。王設會先請佛。佛便默然許之。王還具饌。種種濃美及設床座。氍氀毾[<a href='javascript:showpic("../fontimg/016965.gif")'>登*毛</a>]辦已畢。王執香爐。於座上長跪啟曰。今時已到。唯願屈尊。時毘婆葉佛。見時已至。便敕大眾。著衣持缽。當就王請。大眾圍遶。往詣王宮。就座而坐。王即下食。手自斟酌。種種餚膳。爾時有一比丘。名曰彌勒。時病不行。佛及大眾。食已各還。還時皆為諸病比丘請食。過梵志山。見食香美。便興妒嫉意曰。此髡頭沙門。正應食馬麥。不應食此甘饌之供。告諸童子。汝等見此髡頭道人。食於甘美餚膳不。諸童子曰。爾實見。此等師主。亦應食馬麥。佛語舍利弗。汝知爾時山王婆羅門不。則我身是。爾時五百童子者。今五百羅漢是。爾時病比丘彌勒者。則今彌勒菩薩是。佛語舍利弗。我爾時興妒嫉。意言是輩不應食。甘膳正應食馬麥耳。及卿等亦云如是。以是因緣我及卿等。經歷地獄無數千歲。今雖成佛。爾時殘緣。我及卿等。於毘蘭邑。故食馬麥九十日。我爾時不言與佛馬麥。但言與比丘。以是故。我今得食擣麥仁以卿等加言。當與佛麥故。今日卿等。食著皮麥耳。於是世尊。說宿緣偈言<p class='lg'>　我本為梵志　　所學甚廣博<br>　教授五百童　　在於樹園中<br>　在毘葉佛世　　形罵諸比丘<br>　不應食粳糧　　正應食馬麥<br>　汝等童子說　　實如師所道<br>　并及此等師　　亦應食馬麥<br>　以是因緣故　　久受地獄苦<br>　爾時殘餘殃　　亦五百比丘<br>　婆羅門時請　　當會毘蘭邑<br>　與卿食馬麥　　九十日不減<br>　因緣終不朽　　亦不著虛空<br>　當護三因緣　　莫犯身口意<br>　今我成佛道　　得為三界將<br>　阿耨大泉中　　自說先世緣　</p><p>佛語舍利弗。汝觀如來。眾惡已盡。諸善普具。諸天龍神帝王臣民。一切眾生。皆欲度之。尚不能得免。宿世餘殃。況愚冥未得道者。佛語舍利弗。當學護三因緣。莫犯身口意。舍利弗。當學如是。佛說是已。舍利弗。及五百羅漢。阿耨大龍王八部鬼神。聞佛所說。歡喜受行<p><b>　　<A NAME="n114"></A>佛說苦行宿緣經第十</b><p>聞如是。一時佛在阿耨大泉。與大比丘眾五百人俱。皆是阿羅漢。六通神足。唯除一比丘。阿難也。是時佛告舍利弗。往昔波羅捺城邊。去城不遠。有多獸邑。中有婆羅門。為王太史。國中第一。有一子。頭上有自然火鬘。因以為名。婆首端正。有三十相。梵志典籍。圖書纖記。無事不博。外道禁戒及諸算術。皆悉明練。時有一瓦師子。名難提婆羅。與火鬘。少小親友。心相敬念。須臾不忘。瓦師子。精進勇猛。慈仁孝順。其父母俱盲。供養二親。無所乏短。難提婆羅雖為瓦師。手不掘地。亦不使人掘。唯取破棱Y岸及鼠壞。和以為器。成好無比。若有男子女人欲來買者。以穀麥麻豆置地。取器而去。初不爭價數。亦不取金銀財帛。唯取穀米。供食而已。迦葉如來所住精舍。去多獸邑不遠。與大比丘眾二萬人。皆是羅漢。護喜語火鬘曰。共見迦葉如來去乎。火鬘答曰。護喜用見此髡頭道人為。直是髡頭人耳。何有道哉。佛道難可得。如是至三。護喜後日復語火鬘曰。共至水上澡浴乎。火鬘答曰可爾。便共詣水澡浴已著衣服。護喜舉右手。遙指示曰。迦葉如來精舍。去是不遠。可共暫見不。火鬘答曰。護喜用見此髡頭道人為。髡頭道人。何有佛道。佛道難得。護喜便捉火鬘衣牽曰。共至迦葉佛去來。去佛甚近不遠。火鬘便脫衣捨走。護喜逐後。捉腰帶挽曰。為可暫共見佛便還耶。火鬘復解帶捨走曰。我不欲見此髡頭沙門。護喜便捉其頭牽曰。為一過共見佛去來。佛語舍利弗。爾時波羅捺國俗。諱捉人頭。捉頭者法。皆斬刑。火鬘代其驚怖心念曰。此瓦師子。分死捉我頭耶。護喜語火鬘曰。爾我死終不相置。要當使卿見佛。火鬘心念。此非小事。必當有好事耳。乃使此人分死相捉。火鬘曰。放我頭。我隨子去耳。護喜即放。火鬘便還。結頭著衣服。即相隨共詣迦葉佛所。護喜禮迦葉如來足。於一面坐。火鬘直立舉手。問訊而已。便坐一面。護喜叉手白迦葉佛言。此火鬘者。多獸邑中太史之子。是我少小親友。然其不識三尊。不信三寶不見佛。不聞法。不供養眾僧。願世尊開化愚冥。使其信解。火鬘童子。熟視世尊。從頭至足。從足至頭。睹佛相好。威容巍巍。諸根寂定。純淑調和。以三十二相。嚴飾其體。八十種好。以為姿媚。儀如娑羅樹花。身猶須彌山無能見其頂。面如月滿。光如日明。身色如金山。火鬘見佛相好已。便心念曰。我梵讖記所載相好。今佛盡有。唯無二事耳。火鬘於是。說偈問曰<p class='lg'>　所聞三十二　　大士之相好<br>　於此人中尊　　唯不睹二事<br>　豈有丈夫體　　猶如馬藏不<br>　寧有廣長舌　　覆面舐頭不<br>　願為吐舌示　　令我決狐疑<br>　我見乃當知　　如經所載不　</p><p>於是迦葉如來。便出廣長舌相。以覆其面上及肉髻。并覆兩耳。七過舐頭。縮舌入口。色光出照大千世界。蔽日月明。乃至阿迦膩吒天光。還遶身七匝。從頂上入。迦葉如來。以神足力。現陰馬藏。令火鬘獨見。餘人不睹。火鬘童子。具足見佛三十二相。無一缺減。踊躍歡喜。不能自勝。迦葉如來為火鬘童子說法。說何法。說菩薩斷功德法。何等為斷菩薩功德法。身行惡。口言惡。意念惡。身不可行而行。口不可言而言。意不可念而念。云何菩薩。身不可行而行者。後作佛時。身形短小。族姓子。是為菩薩身不可行而行報也。云何菩薩口不可言而言者。後出家學時。力極勤苦。乃當得佛。族姓子。是為菩薩口不可言而言報。云何菩薩意不可念而念者。菩薩後成佛時。境內眾僧。常不和合。在在處處。共相是非。族姓子。是為菩薩心不可念而念報。族姓子。是為菩薩三惡行對。族姓子。當棄是。於是火鬘童子。即退前禮佛足。長跪叉手。白佛言。我今懺悔。身不可行而行。口不可言而言。意不可念而念。願世尊當受我此懺悔。從今已往。不復敢犯。如此懺至三。迦葉如來。默然受之。火鬘童子。護喜童子。俱起稽首佛足。辭退而還。火鬘童子。於中路。忽思惟向三惡報。便報護喜曰。卿為失利。不為得利。卿為無利。不為有利。我不應見卿面。不喜聞卿名。護喜答曰。何以故爾。火鬘曰。卿早從迦葉佛。聞深法寶。何能在家而不作道。護喜答曰。卿不知我父母年老。又復俱盲。供養二親。何由出家。我亦久欲為道耳。若我出家為道者。父母便當命終。以是故。不得出家耳。火鬘語護喜曰。我從迦葉佛。聞菩薩行三惡緣對。不復樂在家。我欲從此還至佛所。求為比丘。護喜報曰。善哉善哉。火鬘得思惟力耶。便可時還。所以然者。佛世難值故也。火鬘童子。即抱護喜已。便遶三匝。叉手謝曰。我設有身口意過於卿者。願見原恕。苦卿指授正真大道。於是火鬘童子。說頌讚曰<p class='lg'>　仁為我善友　　法友無所貪<br>　導我以正道　　是友佛所譽　</p><p>火鬘童子。於是說偈已。遶護喜三匝已。還詣精舍迦葉佛所。稽首佛足。兩膝跪地叉手白佛言。寧可得從迦葉如來。下鬚髮入道。受具足戒不。佛語舍利弗。迦葉即度火鬘童子。為道授其具足戒。佛語舍利弗。汝知爾時火鬘童子不。則我身是。火鬘父者。今父王真淨是。爾時瓦師童子護喜者。我為太子。在宮婇女。時夜半。作瓶天子。來謂我曰時到可出家去為道者是。舍利弗。此護喜者。頻勸我出家。則是作道善知識也。佛語舍利弗。我前向護喜。作惡語道。迦葉佛髡頭沙門。何有佛道。佛道難得。以是惡言故臨成阿惟三佛時。六年受苦行。舍利弗。爾時日食一麻一米大豆小豆。我如是雖受辛苦。於法無益。我忍飢渴寒熱風雨蚊虻之苦。身形枯燥。謂乎我成佛道實無所得。舍利弗。我六年苦行者。償先緣對畢也。然後乃得阿耨三耶三菩阿惟三佛耳。於是世尊。說宿緣偈曰<p class='lg'>　我昔火鬘童　　向於護喜說<br>　髡頭何有佛　　佛道甚難得<br>　以是因緣故　　六年日不減<br>　受此勤苦行　　望得成佛道<br>　不以是苦行　　能得成佛道<br>　非道而行求　　因緣自纏繞<br>　宿緣終不朽　　亦不著虛空<br>　當護三因緣　　莫犯身口意<br>　今我成佛道　　得為三界將<br>　阿耨大泉中　　自說先世緣　</p><p>佛語舍利弗。汝觀如來。眾惡已盡。諸善普具。諸天人神鬼乾沓和阿須倫迦樓羅甄陀羅摩休勒。一切眾生。皆欲度之。我猶不免宿對。況復愚冥未得道者。舍利弗。當學護身三口四意三。舍利弗。當學如是。佛說如來先世因緣時。萬一千天子。得須陀洹道。八千龍。皆受五戒。五千夜叉。受三自歸。阿耨大龍王叉手白佛。世尊。於我泉上。受我供養。說宿命因緣法。使我將來成佛時。莫有如此因緣。使我眾惡皆盡。作真淨如來。佛語阿耨大龍王。汝欲得如是願者。當極護身口意。不令犯者。可得如上所願。眾惡消盡。作真淨如來。阿耨大龍王。聞佛所說。踊躍歡喜。以天栴檀香散佛及五百羅漢上。佛於是為諸天龍神。說安慰法。何謂安慰法。行布施法。行持戒法。行生天道法。行斷欲法。行斷三惡道法。行無漏法行清淨法。佛說如是已。與諸比丘。各離本花座。比丘圍遶佛。踊在虛空。高七多羅以。神足飛行。猶鳥翔雲。徐徐而還。在羅閱祇竹園精舍。佛說是已。舍利弗。及五百羅漢。阿耨大龍王八部鬼神。歡喜受行<p class='juan'>
佛說興起行經卷下</p>
</body></html>
