<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p><b>　　<A NAME="n134"></A>No. 199</b><p class='juan'>
佛五百弟子自說本起經</p>
<p><span class='byline'>　　　　西晉三藏竺法護譯</span><br><p>蓋阿耨達龍王者(晉名無焚)。佛在世時受別菩薩也。有神猛之德。據于崑崙之墟。斯龍所居宮館寶殿。五河之源則典覽焉。有八味水池華殖七色。服此水者即識宿命。於時龍王請佛世尊及五百上首弟子。進膳畢訖坐蓮華上。追講本起所造罪福。皆由纖微轉受報應。彌劫歷紀莫能自濟。僥值正覺乃得度世。各自撰歌而達頌曰<p><b>　　<A NAME="n136"></A>大迦葉品第一(十九偈)</b><p class='lg'>　佛人中上為法御　　斷除結獄遊舍衛<br>　諸根為寂德巍巍　　如來自告其比丘<br>　有諸鬼神所娛樂　　種種眾華無央數<br>　四瀆涌出向四方　　彼諸流河歸江海<br>　私頭那提伯師子　　人不能至神足到<br>　飛行疾矣乃越耳　　疾共詣彼淵流池<br>　比丘曰善唯從命　　大通安住上弟子<br>　聞尊教敕乘神足　　譬如鴈王導眾鴈<br>　行詣進遊于江河　　悅觀輩類相娛樂<br>　佛天中天亦如是　　與弟子俱而飛騰<br>　佛至告諸弟子曰　　寧識前世所更歷<br>　為我各說誰行步　　而獲其福不可量<br>　彼迦葉仁佛弟子　　譬如師子歷深山<br>　設有所歷無敢當　　則說前世所作行<br>　採取于野燕麥耳　　少所施與辟支佛<br>　解脫心樂無有漏　　奉于空行意寂寞<br>　彼時心念有此願　　尋即思惟於上法<br>　與如是人俱合會　　於此終生鬱單曰<br>　用彼因緣福所致　　更歷千反鬱單曰<br>　然後生于勝命天　　於中最特無有雙<br>　吾用彼福所造德　　亦復千反生忉利<br>　著種種華香寶瓔　　身微妙好而自在<br>　既於天上壽終已　　便復則生鬱單曰<br>　用彼前世願所致　　以作是福因緣故<br>　生于富家梵志種　　財產眾業無央數<br>　在五樂中而不貪　　其於是佛無等倫<br>　大哀所可講說法　　諸力一心定眾根<br>　七覺之意八道行　　以為獲致於此法<br>　便盡諸漏手執燈　　與此眾等最後俱<br>　合會行正直離邪　　佛者如來所說善<br>　奉禁戒人所志得　　如其意念所欲求<br>　最後我身以具滿　　為盡生死拔根株<br>　我皆絕除諸愛結　　則為是佛法王子<br>　第一止足常思道　　心空清淨無所著<br>　其志堅固無能轉　　譬如大山不可動　</p><p class='lg'>　如是迦葉尊　　在諸比丘僧<br>　阿耨達大池　　自說本福緣　</p><p><b>　　<A NAME="n137"></A>舍利弗品第二(十偈)</b><p class='lg'>　吾為仙閑居　　於彼見沙門<br>　辟支佛之尊　　身著絳衣被<br>　睹之心歡喜　　為之浣衣服<br>　復為縫袈裟　　數數為作禮<br>　彼則愍念我　　便飛虛空中<br>　上下出水火　　須臾忽不見<br>　我即時叉手　　自心作是願<br>　令我得如是　　聰明大智慧<br>　莫令生豪家　　亦勿生賤種<br>　常生于中家　　志多作沙門<br>　用是功德故　　吾以五百世<br>　常獲致人身　　世世作沙門<br>　於是最後世　　復還得人種<br>　以值見正覺　　導師無有上<br>　則辦為沙門　　於釋師子所<br>　成就阿羅漢　　清涼而滅度<br>　今世尊目前　　於比丘僧眾<br>　論我智慧上　　轉于正法輪<br>　舍利弗智慧　　於比丘眾前<br>　阿耨達大池　　自說本宿行　</p><p><b>　　<A NAME="n138"></A>摩訶目揵連品第三(十五偈)</b><p class='lg'>　吾為仙閑居　　處于林樹間<br>　於彼有人來　　求我作沙門<br>　吾除其鬚髮　　為浣其衣服<br>　縫之而染之　　心中自歡喜<br>　彼退在一面　　而結跏趺坐<br>　則得辟支佛　　便飛于虛空<br>　我時即興願　　令身得神足<br>　使吾得如是　　大力大神足<br>　用是福德故　　在在所生處<br>　天上及人中　　照燿所造福<br>　於時最後世　　以逮得人身<br>　如值見正覺　　導師無有上<br>　以為作沙門　　於釋師子所<br>　則成阿羅漢　　清涼而滅度<br>　所作善甚少　　得安隱無量<br>　我復作不善　　今說且聽之<br>　東出羅閱祇　　生為尊者子<br>　出舍外遊戲　　人家求飲食<br>　即見其父母　　二人共相娛<br>　見之即撾我　　罵詈而逐我<br>　但以正命耳　　其身不施行<br>　墮于黑繩獄　　受苦不可計<br>　其彼餘殃故　　於是最後世<br>　諸外異道學　　撾碎身如葦<br>　吾當以是疾　　壽終而滅度<br>　彼所作餘殃　　爾乃滅盡耳<br>　是故當悅心　　至孝事父母<br>　用歡悅心故　　人得勝天上<br>　如是拘律尊　　在于比丘眾<br>　阿耨達大池　　自說本因緣　</p><p><b>　　<A NAME="n139"></A>輪提陀品第四(淨除十七偈)</b><p class='lg'>　我昔往詣寺　　見地不淨處<br>　即取其掃帚　　便掃彼寺舍<br>　竟睹寺清淨　　心中甚忻踊<br>　令我無垢塵　　如此寺舍淨<br>　用是功德故　　在在所生處<br>　面色和悅姝　　端正難可比<br>　其餘之福祚　　於是最後世<br>　父母則名吾　　號曰為淨除<br>　我於親族中　　生時亦清淨<br>　一切所愛敬　　見者無厭極<br>　值得見正覺　　導師而無上<br>　已成阿羅漢　　清涼而滅度<br>　我之所志願　　使吾無垢塵<br>　今無垢羅漢　　無漏所作辦<br>　假令掃除是　　普天下使淨<br>　不如為離欲　　除掃所經行<br>　假掃除天下　　道人經行處<br>　不如四方僧　　掃除一步地<br>　設復掃除是　　滿天下精舍<br>　不如於佛寺　　掃除一步地<br>　我身所造福　　以是知差特<br>　當掃除佛寺　　其心懷欣踊<br>　以此曉知之　　等覺道德高<br>　當供事佛寺　　獲其祚甚大<br>　唯君吾識念　　昔曾所作善<br>　以致彼果實　　可意安隱樂<br>　是故為佛寺　　好淨心供事<br>　唯仁此第一　　福田無有上<br>　於是能供事　　得安而無量<br>　皆為破壞除　　一切婬怒癡<br>　不輕空心悅　　得福薄少乎<br>　向如來正覺　　及諸佛弟子<br>　如是輪提陀　　在諸比丘前<br>　阿耨達大池　　自說本所因　</p><p><b>　　<A NAME="n140"></A>須鬘品第五(善念十四偈)</b><p class='lg'>　昔者出遊觀　　時與親友俱<br>　頭上戴傅飾　　耳著須鬘花<br>　惟衛神通佛　　於彼立大寺<br>　遙見眾庶人　　共住而奉事<br>　親友俱發家　　各共齎好華<br>　悉以清淨心　　供散彼佛寺<br>　我時見廣施　　亦復初發意<br>　便取林中華　　以用上佛寺<br>　所生不墮餘　　昇天下為人<br>　因是德本故　　所作善照見<br>　後值等正覺　　無上之導師<br>　果證阿羅漢　　清涼得滅度<br>　唯施一華耳　　更得百千歲<br>　天上自娛樂　　餘福得泥洹<br>　假令我素知　　佛功德無量<br>　便即起塔寺　　其福無有極<br>　未必心歡喜　　其福猶為少<br>　如來等正覺　　及諸佛弟子<br>　唯我憶念此　　身所作功德<br>　今已得實報　　可意快安隱<br>　緣是所作行　　終始斷不生<br>　無漏無所著　　清涼得滅度<br>　五道為已盡　　不復更胞胎<br>　是為最後世　　然則不復起<br>　解脫生死本　　已度所有海<br>　今我以是緣　　得號曰須蔓<br>　時長者須蔓　　會在眾僧中<br>　於阿耨達池　　自說本所作　</p><p><b>　　<A NAME="n141"></A>輪論品第六(明聽十一偈)</b><p class='lg'>　惟衛佛世時　　槃頭摩國土<br>　本為四方僧　　興立一房室<br>　加以床臥具　　皆用持布施<br>　既與心歡喜　　應時發是願<br>　我見等正覺　　令得作沙門<br>　逮無上無為　　清涼正滅度<br>　是因功德本　　九十一劫安<br>　既得自然見　　在天上世間<br>　其餘功德福　　於今最後世<br>　生[<a href='javascript:showpic("../fontimg/002420.gif")'>敖/力</a>]長者家　　憍貴無兄弟<br>　生為父所敬　　即聞垂言教<br>　吾以子施與　　寶藏億種種<br>　足底生異毛　　自然長四寸<br>　身體柔軟好　　穩安得無害<br>　過去九十劫　　其餘復如一<br>　我身不識念　　舉足蹈地時<br>　於今最後世　　已還得人身<br>　成就無所著　　清涼為滅度<br>　佛普見說我　　精進尊第一<br>　解脫盡無漏　　已得不動句<br>　如是拘梨種　　在眾僧中央<br>　於阿耨達池　　自說本功德　</p><p><b>　　<A NAME="n142"></A>凡耆品第七(取善八偈)</b><p class='lg'>　我不了福德　　本亦不識義<br>　見惟衛佛寺　　供養而奉侍<br>　金寺紫磨色　　幡繖以香華<br>　見供養塔寺　　而得生善處<br>　常在天人間　　所作得照見<br>　過九十一劫　　未曾歸惡道<br>　作少功德已　　獲安甚眾多<br>　已得無所著　　滅度清且涼<br>　假使我本知　　佛功德如是<br>　常當供塔寺　　所得福踰此<br>　是故用知明　　正覺德弘泰<br>　當供養塔寺　　其福無終極<br>　佛普見說我　　經樂為第一<br>　多聞若干種　　辯才德至真<br>　時長者凡耆　　曾在眾僧中<br>　於阿耨達池　　自說本所作　</p><p><b>　　<A NAME="n143"></A>賓頭盧品第八(乞閉門十一偈)</b><p class='lg'>　我本經父母　　生為子中尊<br>　謹敬事其父　　亦孝養於母<br>　二親及妹弟　　奴客僮僕使<br>　吾為父母說　　飲食以時節<br>　時起貪嫉意　　不當食父母<br>　瞋恚謗於語　　能得飯食財<br>　緣是所作罪　　墮大山地獄<br>　燒炙黑繩中　　更苦不可計<br>　從地獄中出　　世世所生處<br>　常患大餓渴　　勤苦而飢死<br>　於今最後世　　已還得人身<br>　值見等正覺　　導師無有上<br>　於釋師子所　　已得作寂志<br>　成為無著道　　清涼而滅度<br>　唯仁我於是　　神足能飛行<br>　還入坎窟中　　爾乃得食耳<br>　是故當歡喜　　供事於父母<br>　一心稽首禮　　保祚無有量<br>　唯仁我識念　　削所作惡行<br>　皆受所種實　　罪福不可離<br>　賓頭盧閉門　　時會在僧中<br>　於阿耨達池　　自說本所作　</p><p><b>　　<A NAME="n144"></A>貨竭品第九(善來二十一偈)</b><p class='lg'>　曾為尊者子　　在般頭摩國<br>　族姓多財寶　　眷屬所圍繞<br>　周匝在王邊　　快樂無有極<br>　端正見者喜　　顏色難為比<br>　時我嚴駕出　　諸眾導前後<br>　欲行遍遊觀　　并從眾婇女<br>　於彼遊觀時　　見相寂沙門<br>　奉行安定儀　　身服赤絳衣<br>　時我見沙門　　興發起惡意<br>　憎惡其形像　　瞋恚不歡喜<br>　為何下鬚髮　　顏姿黑醜陋<br>　癰疽疥身體　　羸疲身意俱<br>　用是所造罪　　口說惡語故<br>　於彼壽終後　　便墮地獄中<br>　從獄得脫出　　容色黑醜惡<br>　癰疽疥身體　　羸疲身意俱<br>　捉瓦器乞丐　　著棄死人衣<br>　衣弊服麤穢　　所住無安處<br>　所欲往至詣　　乞欲係餬口<br>　執杖見驅叱　　為人所嫉辱<br>　如是五百世　　在在所生處<br>　窮困常飢餒　　勤苦而餓死<br>　時見等正覺　　比丘僧圍繞<br>　與大眾會俱　　講說甘露句<br>　適見大眾會　　即疾奔走趣<br>　意欲於彼中　　希望飲食具<br>　到見大眾會　　皆坐欲聽法<br>　不獲副本願　　未有餼施者<br>　時彼大慈哀　　如來告之言<br>　仁者善來此　　便來坐此座<br>　我應時喜踊　　則一心叉手<br>　稽首世尊足　　卻在一面坐<br>　於是尊大哀　　瞿曇極慈悲<br>　次第分別說　　為我講四諦<br>　能仁除鬚髮　　因是見道跡<br>　佛令作寂志　　於彼得神通<br>　用是故號字　　名曰為茶竭<br>　緣此佛說我　　正受為第一<br>　佛勇猛大尊　　世雄為最勝<br>　神通無極哀　　度脫我眾苦<br>　善來尊如是　　在於眾僧中<br>　於阿耨達池　　自說本所作　</p><p><b>　　<A NAME="n145"></A>難陀品第十(欣樂十二偈)</b><p class='lg'>　王舍國城東　　曾為富尊者<br>　時世穀飢貴　　有道士遊彼<br>　時我坐獨食　　有好道士來<br>　壞破緣一覺　　自在得無漏<br>　興起貪嫉意　　其心志于惡<br>　今此比丘來　　焉得同太歲<br>　於是念飲食　　雜糅以馬通<br>　道人食之已　　應時即命過<br>　我身壽終已　　墮地獄甚久<br>　合會及叫喚　　世世見脯煮<br>　從地獄得出　　便還得人身<br>　身常多疾病　　懊惱而命盡<br>　如是五百世　　在在所生處<br>　抱病常窮厄　　懊惱乃命過<br>　於是最後世　　已得生人中<br>　還見等正覺　　導師無有上<br>　出家為沙門　　受釋師子法<br>　已得羅漢道　　清涼取滅度<br>　吾於是仁者　　神足無有漏<br>　身體多疾病　　所在不安隱<br>　於是悉識念　　我本所作行<br>　皆獲其果實　　罪福不可離<br>　如是難陀尊　　在比丘眾中<br>　於阿耨達池　　自說本所作　</p><p><b>　　<A NAME="n146"></A>夜耶品第十一(名聞二十六偈)</b><p class='lg'>　昔有一道人　　入聚落乞丐<br>　見死亡女人　　青[<a href='javascript:showpic("../fontimg/029820.gif")'>月*逢</a>]甚臭惡<br>　結跏趺而坐　　觀視無常變<br>　省察敗不淨　　一志學定心<br>　便於彼坐上　　有微細音響<br>　聞聲用恐怖　　則從一心起<br>　見死腹潰壞　　惡露而不淨<br>　眾孔自流出　　臭處難可當<br>　腸胃五臟見　　心肝皆散絕<br>　若干無數蟲　　觀已還靜心<br>　察于外死身　　內省自己軀<br>　彼爾我如是　　計本皆虛無<br>　自從三昧起　　修行不懈怠<br>　亦不出分衛　　亦不思飲食<br>　設我入聚落　　而行求飲食<br>　雖見端正色　　當作惡露觀<br>　瞻彼諸形色　　如死人無異<br>　察眾壞敗本　　一切無所樂<br>　我思行如是　　而得離愛欲<br>　奉遵四梵行　　深惟不輕戲<br>　於彼壽終後　　便得昇梵天<br>　於梵壽命盡　　下生波羅奈<br>　為勢貴長者　　生其家作子<br>　為眾所見敬　　正受度無極<br>　晝日常修行　　於夜不睡眠<br>　見女人眾多　　等觀如腐積<br>　枕鼓臥眠者　　執箜篌伎人<br>　伎樂器散地　　夢想為[<a href='javascript:showpic("../fontimg/025687.gif")'>穴/(爿*臬)</a>]語<br>　於彼退思念　　宿本功德行<br>　想識不淨處　　前世所更歷<br>　適觀睹此已　　志求無欲意<br>　我時逼迫是　　仁者我捨去<br>　即從床上起　　下殿避之逝<br>　諸天愍念我　　其門自然開<br>　時出于國城　　往詣流水側<br>　遙視見彼岸　　見沙門寂根<br>　又見大寂志　　舉聲而大叫<br>　告之我窮厄　　神通我捨欲<br>　世尊深軟音　　用我辛苦言<br>　童子來莫懼　　於此無窮厄<br>　心捨眾苦惱　　轉度於彼岸<br>　往詣大哀所　　世尊無比人<br>　絕妙無等倫　　譬如飢渴者<br>　倒解識其義　　即解識其義<br>　於彼見道諦　　從佛求捨家<br>　瞿曇大慈哀　　聽我作沙門<br>　應時一夜中　　天時將向曉<br>　一切諸漏盡　　清涼得滅度<br>　是我前世時　　所更作善行<br>　是我最後世　　逮得甘露跡<br>　如是賢夜邪　　尊者子神通<br>　於阿耨達池　　自說本所作　</p><p><b>　　<A NAME="n147"></A>尸利羅品第十二(二十偈)</b><p class='lg'>　昔波羅奈城　　迦葉佛泥洹<br>　機惟王起塔　　七寶造甚大<br>　爾時王所作　　有最大太子<br>　我時為佛尊　　第一建剎柱<br>　以是功德故　　世世所生處<br>　在天上人間　　其福自然見<br>　在在所生處　　於國甚殷富<br>　財數不可計　　常喜大布施<br>　我於五百世　　惠施無所惜<br>　給贍眾庶人　　寂志及梵志<br>　緣一覺之行　　離愛欲無漏<br>　清淨歡喜心　　供養五百眾<br>　由是功德故　　在此最後世<br>　生勢貴釋種　　應時口說言<br>　家中寧有寶　　錢財及於物<br>　我當以施與　　救足諸貧窮<br>　我與無厭憊　　救濟眾下劣<br>　孚善見答報　　豈能有所惠<br>　家中聞吾言　　愁憂用惶懅<br>　馳散赴八方　　乳母悉避去<br>　母以恩愛故　　便即告我言<br>　為天人鬼神　　何以言大疾<br>　我時即啟曰　　我是人非鬼<br>　追識宿命施　　好欲見惠人<br>　時母聞其言　　踊躍無所畏<br>　然許勸助之　　恣意所布施<br>　家中眷屬多　　母敕供養我<br>　為眾所敬愛　　見者莫不喜<br>　我爾時適生　　其家即興熾<br>　緣是諸寂志　　名我尸利羅<br>　於彼便布施　　給足諸貧陋<br>　得值等正覺　　便捨家為道<br>　初生家興熾　　墮地能語言<br>　是故號尸利　　其名自然流<br>　生家無所貪　　亦不用恐懼<br>　緣信出家學　　神通一切具<br>　為國主所欽　　大臣眾人民<br>　多獲衣食供　　床臥諸所安<br>　如是尸利羅　　在比丘僧中<br>　於阿耨達池　　自說本所作　</p><p><b>　　<A NAME="n148"></A>薄拘盧品第十三(賈姓十二偈)</b><p class='lg'>　我昔曾賣藥　　於槃曇摩國<br>　在惟衛佛世　　敬諸比丘僧<br>　時有病瘦者　　行藥療其疾<br>　供給諸根藥　　以惠諸比丘<br>　一歲諸眾僧　　令無所乏少<br>　時施諸沙門　　與一呵梨勒<br>　於九十一劫　　未曾歸惡道<br>　在天上人間　　其福自然見<br>　所作德少耳　　受福不可量<br>　施一呵梨勒　　長久生善處<br>　其餘所有福　　今還得人身<br>　值見平等覺　　導師無有一<br>　未曾自識念　　郡縣受施處<br>　唯仁我二夜　　證通三達智<br>　常衣麤惡服　　五納之震越<br>　棄家行學道　　願樂在閑居<br>　其年百六十　　於此無垢濁<br>　未曾有疾病　　所生處常安<br>　佛普見說法　　少欲無睡眠<br>　觀布施藥者　　其福廣如是<br>　今我悉識念　　本殖少功德<br>　悉獲其果實　　可意而安隱<br>　時賢薄拘盧　　在眾比丘僧<br>　於阿耨達池　　自說本所作　</p><p><b>　　<A NAME="n149"></A>摩呵[<a href='javascript:showpic("../fontimg/039813.gif")'>酉*且</a>]品第十四(大長十二偈)</b><p class='lg'>　昔作韋皮師　　本生亦安隱<br>　時國大穀貴　　柔皮以為韋<br>　時得好殷皮　　煮熟令大美<br>　時有沙門來　　乞丐欲求食<br>　見之即歡喜　　則分用布施<br>　其寂志食已　　尋飛在虛空<br>　見道人踊躍　　應時叉手向<br>　恭敬普所在　　所遊輒追隨<br>　欣喜廣大心　　便自發願言<br>　令我逮如是　　常與尊者俱<br>　如此道人法　　所逮得法身<br>　令我身如是　　疾成正願義<br>　所施無形色　　其氣亦穢惡<br>　無香亦無味　　我所施如是<br>　所作德少耳　　獲福安無極<br>　在天上人間　　其福自然見<br>　於是最後世　　還得于人身<br>　值見等正覺　　道師無有上<br>　我本所求願　　見世尊上人<br>　於是悉如意　　清涼得滅度<br>　於是悉識知　　本所作功德<br>　悉獲其果實　　可意歡喜受<br>　如是彼大尊　　名[<a href='javascript:showpic("../fontimg/039813.gif")'>酉*且</a>]羅大通<br>　於阿耨達池　　自說本所作　</p><p><b>　　<A NAME="n150"></A>優為迦葉品第十五(八偈)</b><p class='lg'>　導師有二人　　同類悉兄弟<br>　見迦葉佛塔　　唐突崩壞落<br>　合集眾賈人　　更補治起塔<br>　時兄弟二人　　俱扶豎剎柱<br>　緣是功德本　　生天上甚久<br>　來還生人間　　在於勢族種<br>　未見等正覺　　捨家學異道<br>　在泥蓮水邊　　久習編髮志<br>　世尊無等倫　　愍念哀我等<br>　在於琱羺慼@　感動見變化<br>　我等見變化　　從佛求下髮<br>　大尊念愍傷　　聽我等出家<br>　供養佛塔寺　　前稽首作禮<br>　用是眾庶等　　清涼而滅度<br>　優為迦葉尊　　及江河迦葉<br>　於阿耨達池　　自說本所作　</p><p><b>　　<A NAME="n151"></A>迦耶品第十六(捉取十五偈)</b><p class='lg'>　昔為賣香者　　既獲香賣之<br>　有一童女人　　來到香肆上<br>　容貌端正好　　見彼趣我所<br>　適捉與調戲　　欲意察著之<br>　身亦不犯觸　　亦不與合會<br>　唯但執其臂　　為嬈他女人<br>　用是過惡故　　壽終墮地獄<br>　來還得人身　　右臂自然枯<br>　如是五百世　　所生處皆然<br>　右臂常枯槁　　苦痛甚不便<br>　仁者識念是　　作罪薄少耳<br>　獲殃甚眾多　　善惡不可離<br>　值見等正覺　　捨家為沙門<br>　已得阿羅漢　　清涼入滅度<br>　仁者吾於是　　有神足自在<br>　於今一右臂　　不如左臂便<br>　假使有男子　　喜犯他人者<br>　壽終墮地獄　　苦痛甚酷毒<br>　不當外犯色　　如捐棄盛火<br>　智者覺了人　　已每知止足<br>　設見他婦女　　當作不淨觀<br>　我更泥犁中　　受苦不可計<br>　我犯是罪時　　自謂不足言<br>　悉獲是果實　　罪福不可離<br>　值見等正覺　　導師無有上<br>　已得無所著　　清涼得滅度<br>　是為最後生　　逮得甘露句<br>　已解一切苦　　清涼得滅度<br>　迦耶尊如是　　在比丘僧中<br>　於阿耨達池　　自說本所作　</p><p><b>　　<A NAME="n152"></A>樹提衢品第十七(三十偈)</b><p class='lg'>　惟衛佛世尊　　槃頭摩國城<br>　時有富長者　　名阿能乾那<br>　時佛之眷屬　　六十二百千<br>　請惟衛佛尊　　及眾供三月<br>　我主槃頭摩　　我供人中尊<br>　飯食日珍異　　供養佛弟子<br>　飯食佛如是　　在槃頭摩國<br>　彼時最後施　　槃頭王欲興<br>　供養好飯食　　衣被及床臥<br>　作微妙祠壇　　是王之所起<br>　奉上諸所安　　床座眾百千<br>　於一一比丘　　惠施令可意<br>　彼國王最後　　所供養如是<br>　奉事無極雄　　神通尊導師<br>　我時見彼供　　床臥諸所安<br>　衣被飲食施　　床座悉具足<br>　時諸天中尊　　帝釋來詣我<br>　彼天帝謂我　　我當為汝伴<br>　即時化祠壇　　可意嚴如天<br>　施設天上座　　供以天飲食<br>　彼時佛世尊　　惟衛無等人<br>　請供滿一月　　尊人及弟子<br>　我以天飲食　　供養於導師<br>　奉以天衣被　　大人并弟子<br>　用是功德故　　受恩不可量<br>　從九十一劫　　未曾歸惡道<br>　所作福照見　　天上及世間<br>　我奉侍大聖　　惟衛無極尊<br>　於今最後世　　生羅閱祇城<br>　蓱沙王之宮　　富家無量寶<br>　為蓱沙國王　　一切所愛敬<br>　眾人見供奉　　諸臣及人民<br>　我在天伎樂　　於是世自恣<br>　生世得人身　　天伎樂自娛<br>　於是佛大智　　導師無有上<br>　來詣羅閱祇　　導師加愍傷<br>　我聞大智慧　　佛詣王舍城<br>　心歡喜踊躍　　往詣仁世尊<br>　遙見世光[<a href='javascript:showpic("../fontimg/019475.gif")'>火*僉</a>]　　光明出普照<br>　即從車乘下　　步行往詣佛<br>　欣然我前行　　稽首最勝足<br>　禮如來畢竟　　卻在一面坐<br>　我久思正雄　　今乃見大人<br>　導師人中明　　降伏魔羅網<br>　世尊無有上　　應時愍傷我<br>　解說四諦事　　如應為講本<br>　彼曰無極哀　　世尊說如是<br>　大通欲出家　　願得受大戒<br>　即時大智慧　　佛者無等倫<br>　說言比丘來　　具足成沙門<br>　以是無放逸　　堅精進定意<br>　遭遇甘露處　　無為興無動<br>　逮見等正覺　　導師無有上<br>　以成阿羅漢　　清涼而滅度<br>　唯仁我追念　　身本所作惡<br>　悉受是果實　　可意樂安隱<br>　廣行有周旋　　離生老病死<br>　脫於一切惱　　愁憂及啼哭<br>　如是樹提尊　　在比丘僧中<br>　於阿耨達池　　自說本所作　</p><p><b>　　<A NAME="n153"></A>賴吒和羅品第十八(二十六偈)</b><p class='lg'>　有王修惟尼　　其王有一子<br>　名賴吒拔檀　　是王最小子<br>　迦葉佛吉祥　　興起大塔寺<br>　欲護父王意　　為作剎柱頭<br>　心歡喜踊躍　　建立承露槃<br>　願我作沙門　　等正覺共會<br>　用是功德故　　世世所生處<br>　於天上人間　　其德自然見<br>　是為最後生　　在投樓吒國<br>　生於尊者家　　獨有一女耳<br>　一切所愛敬　　如是狗獵王<br>　是我親里家　　國土亦如是<br>　端正甚姝好　　顏貌如敷踰<br>　在人中娛樂　　一切欲自恣<br>　可意敬世尊　　來詣投樓吒<br>　我見心歡喜　　便求作沙門<br>　本功德所致　　化變難比倫<br>　慈哀愍傷我　　口便發是言<br>　諸佛之正教　　父母不樂者<br>　不得為沙門　　族姓子自報<br>　即時還歸家　　前白父母言<br>　父母願聽我　　出家為沙門<br>　父母聞我言　　愁憂不可勝<br>　子雖命時終　　不欲相遠離<br>　我時不飲食　　一心無所樂<br>　志於清白法　　欲求為沙門<br>　我時不飲食　　萎臥於空地<br>　假令不聽我　　便當死於是<br>　六日不飲食　　一心無所樂<br>　志於清白法　　欲求為沙門<br>　時親厚知識　　往謂父母言<br>　善哉聽之去　　用死人身為<br>　假令能樂者　　為沙門續在<br>　命存可數見　　死者當奈何<br>　時父母知識　　共出悲好音<br>　設使作沙門　　來見我當聽<br>　時親厚知識　　便往謂之言<br>　父母已聽汝　　明者為沙門<br>　父母共結約　　假使為沙門<br>　數來相見者　　子聽汝出家<br>　彼聞善哉言　　自養有勢力<br>　往詣世尊所　　便前白佛言<br>　唯然已聽我　　便受佛尊教<br>　世尊下我髮　　令我作沙門<br>　施承露槃故　　受安甚眾多<br>　於天上世間　　功德自然見<br>　佛普見說我　　樂閑居第一<br>　已得阿羅漢　　清涼而滅度<br>　是故當歡喜　　悅心向大哀<br>　當供養塔寺　　得脫大恐懼<br>　賴吒和大尊　　閑居五納衣<br>　於阿耨達池　　自說本所作　</p><p><b>　　<A NAME="n154"></A>貨提品第十九(二十七偈)</b><p class='lg'>　曾在王舍城　　為富大尊者<br>　有五百道士　　住我家一年<br>　五百諸長者　　一切皆往詣<br>　彼時諸道人　　各就一家食<br>　譬如我等故　　家中所炊食<br>　一一諸比丘　　供養亦如是<br>　聽年長道士　　彼分與長者<br>　無上尊道人　　其心念如是<br>　飯食五百人　　豆羹以灌上<br>　我所作供具　　飼比丘如是<br>　如是連二日　　布施彼比丘<br>　我時輒興意　　貪嫉惡心意<br>　尚難飼我子　　婦女及姊妹<br>　兄弟諸親屬　　是飯食供養<br>　何況此比丘　　當供養三月<br>　供養五百人　　大減損我家<br>　我欲令比丘　　作方便令死<br>　假使命過者　　不損用我物<br>　心自念惡已　　馬通糅飯中<br>　持用飯食之　　謂殺無所苦<br>　噉此飯食已　　得病甚困厄<br>　結刮其腸胃　　傷絕於五臟<br>　樂法得道人　　則為已命過<br>　諸天及鬼神　　俱共發聲言<br>　是長者大惡　　傷害殺道人<br>　緣一覺之尊　　清涼無所漏<br>　我聞知所語　　思念苦惱愁<br>　我等罪無量　　坐害善道人<br>　親屬聞是言　　悉共愁憂念<br>　皆會諸道人　　對悔過自首<br>　歸命諸道人　　悔過自首已<br>　請五百道人　　供養以飯食<br>　重悔過自首　　歸命眾道人<br>　供養飯食已　　心自發願言<br>　令我與是等　　諸尊者合會<br>　如是等得度　　我心脫如是<br>　世世所生處　　勿令在貧窮<br>　莫令我興起　　貪嫉惡心意<br>　害辟支佛已　　犯是惡罪殃<br>　於彼壽終已　　墮太山地獄<br>　苦痛無數千　　懊惱不可言<br>　來還得人身　　短命速疾過<br>　所在得勢富　　眾人所供養<br>　腸胃每燋爛　　然後乃命過<br>　棄捐家居去　　沙門無所慕<br>　精進修佛教　　斷除一切欲<br>　假令我捨身　　向般泥洹時<br>　諸腸胃五臟　　各各崩壞爛<br>　我所作過惡　　惡意害比丘<br>　所作餘罪殃　　最後當畢了<br>　我身所起惡　　及所行善行<br>　悉還受果實　　善惡俱前獲<br>　舍衛城里生　　茶提大神足<br>　於阿耨達池　　自說本所作　</p><p><b>　　<A NAME="n155"></A>禪承迦葉品第二十(十一偈)</b><p class='lg'>　有諸比丘僧　　終竟于七歲<br>　時國穀米貴　　飢餓大恐懼<br>　我分得一人　　摩竭妙道人<br>　緣一覺之尊　　清涼無有漏<br>　彼時我興發　　起意之為惡<br>　我當持何用　　施飼是比丘<br>　時停置飯食　　令生蟲臭惡<br>　往觀諸作使　　然後供養之<br>　以是所作罪　　壽終墮地獄<br>　合會燒炙之　　苦痛不可言<br>　從地獄得出　　世世所生處<br>　作若干方便　　求飯食難得<br>　是為最後世　　來還生人間<br>　逮見等正覺　　無上之導師<br>　以信故出家　　除害諸漏盡<br>　已得無所著　　清涼而滅度<br>　仁者吾於是　　神足常自在<br>　求食設方便　　若干不能得<br>　遠行避道路　　疲勞不可言<br>　既乃得所僥　　飯食諸供具<br>　承伽迦葉尊　　大通名所作<br>　於阿耨達池　　自說本所作　</p><p><b>　　<A NAME="n156"></A>朱利般特品第二十一(八偈)</b><p class='lg'>　昔我先世時　　曾為養豬者<br>　在於江水傍　　繫[<a href='javascript:showpic("../fontimg/012739.gif")'>打-丁+絜</a>]眾豬口<br>　欲濟至江半　　身獨由得渡<br>　豬不得喘息　　中流皆溺死<br>　爾時我治生　　亡遺無所依<br>　仙人來至彼　　從頂有慈哀<br>　便勸教化我　　剃除吾鬚髮<br>　解喻誨善律　　行無相三昧<br>　於彼壽終後　　便得生天上<br>　天壽復竟盡　　即還為道人<br>　逮見等正覺　　捨家為寂志<br>　所在意曚暝　　受經尋輒忘<br>　我諷學一偈　　三月乃諳知<br>　習讀誦四句　　斷絕諸愛欲<br>　世尊時問之　　朱利般特說<br>　從來善惡事　　於阿耨達池　</p><p><b>　　<A NAME="n157"></A>醍醐施品第二十二(二十七偈)</b><p class='lg'>　迦葉佛滅度　　我為後弟子<br>　博聞知三世　　常祕惜經法<br>　不為比丘說　　不肯示與人<br>　儻餘乞本知　　便當與我等<br>　設有比丘來　　至我所問事<br>　吾則欺詐之　　不解意結恨<br>　眾道人恚還　　憂恚罵詈言<br>　何嫉不說法　　仁者豈為往<br>　臨欲壽終時　　心即自悔責<br>　未曾講論法　　是為大不善<br>　自知壽向盡　　餘過有七日<br>　聚會眾僧類　　應時為說法<br>　晝夜講諸要　　蠲除貪嫉妒<br>　說法未竟畢　　於彼便命過<br>　如我所分別　　聞者極妙快<br>　受教思惟義　　展轉相勸化<br>　所說法尟少　　聚會人七日<br>　用是得生天　　天伎以自娛<br>　天上壽終下　　來還受人身<br>　在迦惟羅衛　　生釋國王家<br>　端正見者敬　　為眾所愛樂<br>　大財無極寶　　普以度無極<br>　見諸族姓子　　來者皆棄家<br>　我<span class='corr'>羨</span>為寂志　　捐家愛欲財<br>　世尊無等人　　慈念愍哀我<br>　屢數率勵我　　勸導令出家<br>　吾便敬遵佛　　無上之喜教<br>　唯仁者我身　　七年行布施<br>　於是惠與已　　終竟于七歲<br>　然後作寂志　　受勝智慧誨<br>　七年為長久　　人命為甚短<br>　今日便布施　　誰能保身命<br>　用尊是往故　　即時作寂志<br>　唯仁我七日　　出家除鬚髮<br>　信故為沙門　　修行佛法身<br>　二十五歲中　　寂定心如水<br>　於是弊惡道　　起念著家事<br>　奉行捐損業　　亦不用甘露<br>　於彼甚慚愧　　發求無極利<br>　毀辱于親屬　　悉當見仇憎<br>　作是為不可　　亦不所僥恨<br>　已出志守寂　　豈復返懷居<br>　興家種姓意　　財利之所欲<br>　當能斷斯著　　終不捨離戒<br>　寧令我身沒　　其壽所憎惡<br>　我當捉大刀　　安用此命為<br>　便執利刀劍　　除割所因緣<br>　刈截垢濁已　　然後心解脫<br>　一心便解度　　稍數令人寂<br>　我於慈果實　　速值法光明<br>　我壽向終時　　講說尊妙法<br>　緣是所可行　　定意度無極<br>　釋子大神足　　弱根薩波達<br>　於阿耨達池　　自說本所作　</p><p><b>　　<A NAME="n158"></A>阿那律品第二十三(無獵九偈)</b><p class='lg'>　昔我曾不食　　彼世時施與<br>　遭遇見沙門　　大通和蒞吒<br>　以故生釋種　　號曰阿那律<br>　功德自娛樂　　俳伎之所娛<br>　時見等正覺　　即喜慕世尊<br>　睹之心踊躍　　捨家為寂志<br>　宿世行精進　　方便常堅彊<br>　已脫三達智　　具足如佛教<br>　自識本宿命　　造行所更歷<br>　於忉利天上　　積七世在彼<br>　七返還人間　　人間轉勢尊<br>　富貴君子家　　金珠寶自然<br>　於是七彼七　　生死凡十四<br>　本悉識知之　　前世之所行<br>　如是所與果　　曾無慳嫉意<br>　世世所生處　　常求不生死<br>　時尊阿那律　　處于眾僧中<br>　於阿耨達池　　自說本所作　</p><p><b>　　<A NAME="n159"></A>彌迦弗品第二十四(鹿子十四偈)</b><p class='lg'>　昔我逐勇狗　　往詣藥肆上<br>　緣一覺之尊　　身體得不豫<br>　給之以醫藥　　瞻養至七日<br>　尊人過七日　　便飛昇虛空<br>　我時見告語　　家之僕童客<br>　眾祐已來臻　　如是出家學<br>　我聞僕所說　　辟支佛飛行<br>　其志踊躍喜　　一意叉手向<br>　緣是喜悅意　　布施醫藥故<br>　在天上人間　　功德自然見<br>　於今最後世　　復還得人身<br>　值見等正覺　　導師無有上<br>　於釋師子所　　出家為寂志<br>　已得無所著　　清涼而滅度<br>　於昔吾於是　　得供甚眾多<br>　衣被及飲食　　床臥所安具<br>　為其縫衣服　　從施醫藥故<br>　四方給諸藥　　所安無所乏<br>　天人往告語　　蓱沙之國王<br>　卿當以醫藥　　施與彌迦弗<br>　仁國當興利　　眾藥大熾盛<br>　遣耆域醫王　　擎藥與鹿子<br>　四面醫藥來　　皆悉歸趣我<br>　彼時王蓱沙　　施遣大神通<br>　於是來授我　　具足柔軟堂<br>　悉遍比丘僧　　千二百五十<br>　其鹿子比丘　　六通大神足<br>　於阿耨達池　　自說本所作　</p><p><b>　　<A NAME="n160"></A>羅雲品第二十五(十偈)</b><p class='lg'>　我昔曾為王　　典主摩竭國<br>　人民甚眾多　　決事以義理<br>　爾時有仙人　　飲他溝中水<br>　即來詣我所　　前語我如是<br>　大王我為賊　　乏飲不與水<br>　便當謫罰我　　如拷盜竊者<br>　我時即報言　　仙人持法藥<br>　我恣聽仁者　　便去隨其欲<br>　大王我狐疑　　咎結不得除<br>　便當謫罰我　　今乃消殃罪<br>　即敕著後園　　忘之至六日<br>　過六日已後　　亦不得飲食<br>　坐是因緣故　　未曾有惡意<br>　墮燒炙黑繩　　更歷六萬歲<br>　畢是有餘殃　　於今最後生<br>　處在母腹中　　六年乃得生<br>　未曾起亂意　　身口不犯罪<br>　乃值得果實　　罪福不可離<br>　如是羅雲尊　　在於比丘僧<br>　於阿耨達池　　自說本所作　</p><p><b>　　<A NAME="n161"></A>難提品第二十六(十四偈)</b><p class='lg'>　昔惟衛佛世　　我施煖浴室<br>　一洗比丘僧　　便自發願言<br>　令我與是等　　尊眾共集會<br>　世世得清涼　　離欲無垢塵<br>　端正常徐好　　清淨若妙花<br>　於彼壽終後　　便得生天上<br>　在天上人間　　顏色好端正<br>　世世所生處　　所住大勢尊<br>　於彼壽終後　　來還生人間<br>　諸天及人民　　見我無厭足<br>　見辟支佛塔　　繕治泥整頓<br>　聖飾令鮮白　　於上懸幡蓋<br>　我時自發願　　欲求得相好<br>　金體紫磨色　　端嚴無有比<br>　因是所作福　　生波羅奈國<br>　於脂惟尼生　　作子無恚害<br>　見迦葉佛塔　　其心為歡喜<br>　輒詣其寺中　　豎立承露槃<br>　用是施塔故　　及治聖飾塔<br>　興建剎柱槃　　受福不可量<br>　從彼有餘福　　於是最後世<br>　生釋氏王家　　便為佛之弟<br>　我身自然有　　大人之相好<br>　莊嚴成羅羼　　平等布三十<br>　佛普見說我　　端正最第一<br>　已除盡諸漏　　逮得甘露句<br>　難提父母子　　於比丘僧中<br>　於阿耨達池　　自說本所作　</p><p><b>　　<A NAME="n162"></A>[<a href='javascript:showpic("../fontimg/043812.gif")'>颱-台+犮</a>]提品第二十七(十九偈)</b><p class='lg'>　昔世穀米貴　　飢餓大恐懼<br>　比丘有五百　　求食則施與<br>　一切諸長者　　惠施眾道術<br>　分衛得飯食　　便持來授我<br>　雖得粗細食　　常分以與身<br>　亦不能知我　　每隨用我語<br>　諸人民來趣　　行求飯食具<br>　我爾時自力　　從彼便出去<br>　是時各馳走　　孚遠相求索<br>　盡力從後追　　不能及逮我<br>　即渡於流河　　便卻坐一面<br>　周匝四向視　　得靜無來人<br>　我今日獨食　　柔軟美且香<br>　飽滿意盈足　　終慕獲安隱<br>　於是有比丘　　則緣覺世尊<br>　威神大巍巍　　生死除無餘<br>　意慮常念言　　窮賤甚苦劇<br>　本不修功德　　是故令我貧<br>　即興清淨心　　歡踊意念言<br>　當施與比丘　　是本眾祐者<br>　時世尊便受　　則於彼飯食<br>　用憐愍傷我　　便飛在虛空<br>　我時即發願　　莫復令我貧<br>　後生勢富家　　端正如妙華<br>　與如是等尊　　世世共會遇<br>　使我承此法　　如仁者所得<br>　緣是所作德　　受安長且久<br>　於天上人間　　所作德自見<br>　亦得為國王　　天人無數反<br>　未曾墮惡道　　亦無有罪殃<br>　從彼有餘福　　於是最後世<br>　來生勢富家　　釋種大姓生<br>　爾時佛世尊　　來詣所生地<br>　我即為寂志　　并與親屬俱<br>　我本所立願　　輒如意具足<br>　已得無所著　　清涼且滅度<br>　捨勢為沙門　　[<a href='javascript:showpic("../fontimg/043812.gif")'>颱-台+犮</a>]提受佛教<br>　於阿耨達池　　自說本所作　</p><p><b>　　<A NAME="n163"></A>羅槃[<a href='javascript:showpic("../fontimg/043812.gif")'>颱-台+犮</a>]提品第二十八(十四偈)</b><p class='lg'>　拘樓秦佛時　　昔有起塔者<br>　我時在彼住　　其寺甚高大<br>　興造此塔寺　　我口呵譴之<br>　是塔甚太大　　何日當成就<br>　可稍作功德　　如是自立辦<br>　既不多勞煩　　塔寺亦速訖<br>　用口說窶言　　坐犯語罪報<br>　命盡壽終後　　便墮地獄中<br>　從地獄得出　　短小身玄醜<br>　世世所生處　　為眾所輕邈<br>　迦葉佛世時　　為烏鳥赤嘴<br>　波羅奈中道　　翱翔叢樹間<br>　瞻見世光曜　　比丘所圍繞<br>　即順佛為禮　　口出悲音聲<br>　佛世尊所遊　　波羅奈國時<br>　每隨行出入　　常繞向悲鳴<br>　緣是所作德　　來還得人身<br>　逮見等正覺　　無上之導師<br>　得出為寂志　　於釋師子所<br>　已為無所著　　清涼而滅度<br>　羅漢得自在　　六通大神足<br>　名曰為持法　　正真有辯才<br>　一切眾聚會　　聽聞我音聲<br>　諸天及人民　　一切皆歡喜<br>　我作罪少耳　　作福亦不多<br>　皆獲其果實　　所為二罪福<br>　羅槃[<a href='javascript:showpic("../fontimg/043812.gif")'>颱-台+犮</a>]提尊　　在於比丘僧<br>　於阿耨達池　　自說本所作　</p><p><b>　　<A NAME="n164"></A>摩頭和律致品第二十九(二十一偈)</b><p class='lg'>　昔於惟耶離　　身為大獼猴<br>　趣往取佛缽　　比丘見被呵<br>　得無壞佛缽　　世尊告比丘<br>　比丘勿得呵　　是終不壞缽<br>　我時取佛缽　　徐徐持上樹<br>　盛以滿缽蜜　　便則從樹下<br>　手擎滿缽蜜　　以奉上世尊<br>　蜜中有蟲穢　　正覺不肯受<br>　佛見其缽中　　死蜂與蜜雜<br>　尋好擇出之　　復擎重上佛<br>　時佛世光[<a href='javascript:showpic("../fontimg/019475.gif")'>火*僉</a>]　　復更不聽受<br>　我以水淨洗　　仍前稽首上<br>　以水灑其上　　更盛異缽中<br>　供養佛尊已　　心踊躍歡喜<br>　世尊無等人　　彼時度死蜂<br>　受此一缽蜜　　服食及弟子<br>　我時甚踊悅　　叉手而向佛<br>　專住法王前　　其心常精進<br>　在彼發願言　　令我得人身<br>　來值世尊世　　使得最上義<br>　緣是所作德　　因用得人身<br>　逮得等正覺　　無上之導師<br>　得出為沙門　　給侍釋師子<br>　已為無所著　　清涼而滅度<br>　得自在羅漢　　六通大神足<br>　名曰為出蜜　　諸比丘亦知<br>　知前所作福　　於今得恭敬<br>　與數百比丘　　共遊行周旋<br>　設在窮乏路　　比丘僧飢渴<br>　心適自發願　　我欲得蜜漿<br>　知我心所念　　眾人即遠來<br>　齎持蜜美食　　以用奉上我<br>　我尋便受之　　自然極美多<br>　以施比丘僧　　可意甚飽滿<br>　我應時生已　　獼猴所作行<br>　度脫無徑路　　便得甘露句<br>　如我本所願　　輒得如其意<br>　供養佛世尊　　所求則具足<br>　唯仁每悉念　　我所作功德<br>　悉獲其果實　　可意安隱吉<br>　如是出蜜尊　　在比丘僧中<br>　於阿耨達池　　自說本所作　</p><p><b>　　<A NAME="n165"></A>世尊品第三十(五十偈)</b><p class='lg'>　一切勝普明　　一切世間最<br>　得除盡諸垢　　降一切眾會<br>　諸通慧普見　　大人一切暢<br>　度諸怨恐懼　　法船濟彼岸<br>　曉了眾所化　　欣然愍世間<br>　矜傷脫眾生　　以義一切救<br>　除去一切人　　悉解諸繫縛<br>　一切人中最　　說法為眾眼<br>　大人無極慧　　大雄極名聞<br>　大光無極法　　以度於最法<br>　大力化無黠　　開化大明慧<br>　歡勸大眾人　　大醫多所兼<br>　世尊壞眾恐　　無上除諸憂<br>　佛仁為度脫　　大牢獄閉繫<br>　大龍大師子　　無著大比丘<br>　大智慧世尊　　救濟眾塵勞<br>　精進有大力　　方便大堅彊<br>　降伏眾天民　　大道寂靜安<br>　佛大天中天　　一切諸鬼神<br>　悉禮智慧足　　佛出哀世間<br>　琣b大生死　　壞決罥羅網<br>　神通無極哀　　度脫大牢獄<br>　大龍大天人　　於眾會最先<br>　廣施無極施　　已逮弘寂跡<br>　尊長士仙人　　已度諸尊法<br>　成就大弟子　　導師德極尊<br>　眾祐中最上　　無上除愁憂<br>　諸所度脫勝　　一切相好尊<br>　斷絕諸色欲　　拔濟諸恩愛<br>　時遊在龍王　　阿耨達大池<br>　一切所作辦　　踊在虛空中<br>　弟子眾圍繞　　寂然有五百<br>　愍傷有極哀　　慈護一切人<br>　觀察比丘眾　　便自說是言<br>　明聽我所語　　前世之所造<br>　身始有所作　　今所獲餘殃<br>　吾昔宿命時　　作人名文羅<br>　誹謗無瑕穢　　善妙辟支佛<br>　眾人大來會　　縛束善妙士<br>　著杻械閉繫　　須出如死囚<br>　吾時見沙門　　得縛束苦惱<br>　其心發慈哀　　身則為救解<br>　用是罪殃故　　墮地獄甚久<br>　後來生人間　　常為人所謗<br>　用是有餘殃　　於此最後世<br>　須陀利異道　　共議誣謗我<br>　曾為婆羅門　　博聞持道術<br>　有五百學志　　講術藂樹間<br>　時有大神力　　五通比丘來<br>　我見道人至　　誹謗揚其惡<br>　仙人深愛欲　　自高處樹間<br>　諸摩納聞之　　便共效我宣<br>　時一切學志　　家家行乞丐<br>　大眾中誹謗　　仙人有垢欲<br>　緣是所犯罪　　須陀利女人<br>　佛五百弟子　　悉共被誹謗<br>　佛為一切明　　有虛妄之謗<br>　知世吒弟子　　是為沙門耶<br>　犯是罪殃已　　便墮惡道中<br>　生在太山獄　　勤苦甚酷毒<br>　以此有餘殃　　旃遮摩尼女<br>　在大眾會中　　虛妄掩殺佛<br>　曾為三兄弟　　而共諍錢財<br>　推撲墜深谷　　石抬以殺之<br>　以是所犯罪　　墮太山地獄<br>　燒炙在黑繩　　毒痛甚酷苦<br>　以此有餘殃　　調達石所抬<br>　於是石墮落　　中傷佛足指<br>　乘船入江海　　俱欲渡深水<br>　時共載船上　　拔刀殺賈人<br>　用犯此罪故　　身墮地獄中<br>　以是餘殃故　　鐵刺見佛前<br>　曾在捕魚肆　　生為漁者子<br>　有捕殺魚者　　我爾時生心<br>　從是所犯罪　　墮太山地獄<br>　燒炙在黑繩　　勤苦甚毒痛<br>　隨樓勒國王　　傷殺釋子時<br>　以是有餘殃　　於今得頭痛<br>　惟衛世尊時　　罵詈其弟子<br>　不應食粳米　　常令噉生麥<br>　用是所犯罪　　坐口出惡言<br>　墮於黑繩獄　　受苦不可計<br>　以此有餘殃　　怨結婆羅門<br>　請我終一時　　三月中噉麥<br>　曾為治病醫　　時療尊者子<br>　合藥分倒錯　　令疾轉增劇<br>　用犯此罪故　　墮地獄甚苦<br>　以此有餘殃　　是故得下利<br>　吾昔前世時　　曾為手搏師<br>　與力士相撲　　害殺有佛子<br>　用犯此罪故　　受苦難訾量<br>　以此餘殃故　　脅肋為之痛<br>　謂難提和羅　　輕毀迦葉佛<br>　用見此沙門　　言不得佛道　</p><p class='juan'>
佛五百弟子自說本起經</p>
</body></html>
