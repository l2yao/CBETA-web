<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
撰集百緣經卷第二</p>
<p><span class='byline'>　　　　吳月支優婆塞支謙譯</span><br><p><b>　　<A NAME="n180"></A>報應受供養品第二</b><p><b>　　<A NAME="n181"></A>（一一）船師請佛渡水緣</b><p>佛在舍衛國祇樹給孤獨園。伊羅拔河邊有諸船師。止住河側。爾時如來將諸比丘。詣彼聚落。欲渡於水化諸船師。是諸人等。見佛來至。各懷歡喜。乘船渡水。前禮佛足白言。世尊。明日屈意。乘船渡水。佛即然可。莊嚴船舫。平治道路。除去瓦石污穢不淨。豎立幢幡。香水灑地。散眾妙華。莊嚴船舫。待佛及僧。爾時世尊明日時到。將諸比丘。往至河側。乘船渡水。至彼聚落。敷座而坐。諸船師等。察眾坐定。手自斟酌餚膳飲食。供養訖已。皆於佛前。渴仰聞法。爾時世尊即為如應說四諦法。心開意解。有得須陀洹者。斯陀含者。阿那含者。乃至發於無上菩提心者。時諸比丘。見是供養。及渡於水。怪未曾有。前白佛言。如來先世。宿殖何福。今者乃有如是自然供養。及以渡水。爾時世尊告諸比丘。汝等諦聽。吾當為汝分別解說。乃往過去無量世時。波羅奈國。有佛出世。號毘閻婆。將諸比丘。遊行他國。教化眾生。至一河側。有諸商客。齎持珍寶。從他邦來。到彼河岸。見佛世尊及六萬二千阿羅漢眾。深生信敬。前白佛言。欲渡水耶。佛即然可。設諸餚膳。供佛僧已。唯願世尊。在前而渡。儻有劫賊。奪諸比丘衣缽所須。爾時世尊即便渡水。為諸商人。種種說法。各懷歡喜。發菩提心。即授商主記。汝於來世。當得作佛。號釋迦牟尼。廣度眾生。不可限量佛告諸比丘。欲知彼時商主者。則我身是。彼時商客者。今六萬二千阿羅漢是。皆由彼時供養佛故。無量世中不墮惡趣。天上人中常受快樂。乃至今者自致成佛。故有人天來供養我。爾時諸比丘聞佛所說。歡喜奉行<p><b>　　<A NAME="n182"></A>（一二）觀頂王請佛緣</b><p>佛在王舍城迦蘭陀竹林。爾時世尊將諸羅漢六萬二千。詣拘毘羅國。彼諸民眾。稟性賢善慈仁孝順。意志寬博。於時如來作是念言。吾今當作牛頭栴檀重閣講堂。化彼民眾。作是念已。時天帝釋知佛心念。即共天龍夜叉究槃荼等。各各齎持牛頭栴檀樹。奉上世尊。為於如來。造大講堂。天諸床榻臥具被褥。天須陀食。自然備有供養佛僧。時彼民眾。見是事已。怪未曾有。各作是言。今者如來乃能有是大功德利。乃感諸天置斯供養即共同時往詣佛所。前禮佛足。卻住一面。佛即為其說四諦法。心開意解。有得須陀洹者。斯陀含者。阿那含者乃至發於無上菩提心者。時諸比丘見是諸天所獻供養及以床榻。歎未曾有。而白佛言。不審如來。宿殖何福。乃使諸天置斯供養。爾時世尊告諸比丘。汝等諦聽。吾當為汝分別解說。乃往過去無量世時。波羅奈國。有佛出世。號曰梵行。將諸比丘遊行教化。到觀頂王所。聞佛來至。出城奉迎前禮佛足。請佛及僧。臨顧屈意。受我三月四事供養。佛即然可。尋便安置重閣講堂。床榻臥具。及諸餚膳。供養三月。復以妙衣。各施一領佛便為王。種種說法。心懷歡喜。發菩提心。即授王記。汝於來世。當得作佛。號釋迦牟尼。過度眾生不可限量。佛告諸比丘欲知彼時觀頂王者。則我身是。彼時群臣今六萬二千阿羅漢是皆由彼時供養佛故。無量世中不墮惡趣。天上人中常受快樂。乃至今者。自致成佛。故有人天來供養我。爾時諸比丘聞佛所說。歡喜奉行<p><b>　　<A NAME="n183"></A>（一三）法護王請佛洗浴緣</b><p>佛在舍衛國祇樹給孤獨園。時彼城中。有五百賈客。往詣他邦。販買求利。涉路進引。到曠野中。迷失徑路。靡知所趣。值天暑熱。渴乏欲死。各各跪拜諸天神等。以求福祐。皆無有感。時諸商人中。有一優婆塞。白眾人言。如來世尊常以大悲。晝夜六時觀察眾生。誰受苦厄。而往拔濟。我等今者。咸共至心。稱南無佛陀。以救苦厄。時諸商客。聞是語已。各各同聲。稱南無佛陀。願見救濟此諸渴熱。於時如來遙聞眾客稱佛名號。與天帝釋尋往到彼諸賈客所。降大甘雨。熱渴得除。各懷歡喜。達到本國。請佛及僧。佛即然可。豎立幢幡。懸諸寶鈴。香水灑地。散諸妙華。燒種種香。備辦餚膳。往白世尊。唯聖知時。食具已辦。爾時世尊著衣持缽。將諸比丘。往至其家。受彼供已時諸商人渴仰聞法。佛即為其種種說法。心開意解。有得須陀洹者。斯陀含者。阿那含者。乃至發於無上菩提心者。時諸比丘見是事已。而白佛言。如來世尊。宿殖何福。乃使商客置斯供養。復獲道果。爾時世尊告諸比丘。汝等諦聽。吾當為汝分別解說。乃往過去。波羅奈國。有佛出世。號栴檀香。將諸比丘。詣法護王國。值天亢旱。苗稼不收。王聞佛來。將諸群臣。奉迎世尊。受我三月四事供養。佛即然可。於其城內。復造浴池。浴洗佛僧。發大誓願。持此功德。願天帝釋。降大甘雨。遍閻浮提。潤益苗稼給濟眾生。發是願已。天尋降雨。莫不蒙賴。即造八萬四千寶瓶。盛佛浴水。賜閻浮提八萬四千諸城各與一瓶。敕令造塔而供養之。因發無上菩提之心。時栴檀佛即授王記。汝於來世。當得成佛。號釋迦牟尼。廣度眾生。不可限量。佛告諸比丘。欲知彼時法護王者。則我身是。彼時群臣者。今諸比丘是。皆由彼時供養佛故。無量世中不墮惡趣。天上人中常受快樂。是故今者得致成佛。故有人天來供養我。爾時諸比丘聞佛所說。歡喜奉行<p><b>　　<A NAME="n184"></A>（一四）佛救濟度病緣</b><p>佛在王舍城迦蘭陀竹林。時那羅聚落。多諸疫鬼殺害民眾。各競求請塞天善神。悕望疫病漸得除降。如是數跪。病無降愈。時聚落中。有一優婆塞。語眾人言。如來在世利安眾生。我等當共一心稱南無佛陀。以求救濟病苦之患。時諸人等聞是語已。咸各同時。稱南無佛陀。唯願世尊大慈憐愍。覆蔭我等疾疫病苦。爾時世尊常以大悲。晝夜六時。觀察眾生。誰受苦厄。尋往化度。使修善法永拔諸苦。見此疫病諸人民等同時一心。稱佛名號。以救疫病。爾時如來將諸比丘。往彼聚落。以大慈悲。熏諸民眾。勸令修善。疫鬼同時。皆悉退散。無復眾患。時聚落人。見於如來利安民眾。各作是言。我等今者。蒙佛遺恩。得濟軀命。明當設會請佛世尊。作是語已。各詣佛所。前禮佛足。長跪請佛。唯願世尊。受我等請。佛即然可。時諸民眾。知佛許已。還歸家中。平治道路。除去瓦石污穢不淨。豎立幢幡。懸諸寶鈴。香水灑地。散諸妙華。安置床榻。備辦餚膳。往白世尊。食具已辦。唯聖知時。爾時世尊著衣持缽。將諸比丘。來入聚落。受其供已。時諸民眾渴仰聞法。佛即為其種種說法。心開意解。有得須陀洹者。斯陀含者。阿那含者。乃至發於無上菩提心者。時諸比丘見是事已。而白佛言。如來世尊。宿殖何福。乃感民眾置斯供養及除疫病。爾時佛告諸比丘眾。汝等諦聽。吾當為汝分別解說。乃往過去。波羅奈國。有佛出世。號日月光。將諸比丘至梵摩王國。受王供已。長跪白佛。願見救濟此諸民眾災疫疾患。爾時世尊尋持所著僧伽梨衣。授與彼王。繫于幢頭。各共供養。疫鬼同時。自然退散。無復災患。王大歡喜。發菩提心。佛授王記。汝於來世。當得作佛。號釋迦牟尼。廣度眾生。不可限量。佛告諸比丘。欲知彼時梵摩王者。則我身是。彼時群臣者。今諸比丘是。皆由彼時供養佛故。無量世中不墮惡趣。天上人中常受快樂。是故今者致得成佛。故有人天來供養我。爾時諸比丘聞佛所說。歡喜奉行<p><b>　　<A NAME="n185"></A>（一五）天帝釋供養佛緣</b><p>佛在王舍城迦蘭陀竹林。爾時提婆達多極大愚癡。憍慢嫉妒。教阿闍世王。立非法制。擊鼓唱令。不聽民眾齎持供養詣瞿曇所。時彼城中有信佛者。聞是制限。憂愁涕泣。悲感懊惱。感天宮殿動搖不安。時天帝釋作是念言。我此宮殿。有何因緣。如是動搖。尋自觀察。見阿闍世王。立非法制。令彼城人憂愁涕泣。感我宮殿動搖如是尋即來下。高聲唱言。我今自當供養佛僧。作是唱已。即往佛所。前禮佛足。長跪請佛。唯願世尊。及比丘僧。盡其形壽。受我供養。佛不然可。復白佛言。若不受我終身供養。當受五年。佛亦不許。復白佛言。若不受五年。當受五月。佛亦不許。復白佛言。若不受五月。當受五日。佛即然可。尋變迦蘭陀竹林。如毘闍耶殿。床榻臥具。天須陀食。盛以金器。與天眾。手自斟酌。供養佛僧。時阿闍世王在高樓上。遙見迦蘭陀竹林。猶天宮殿。天須陀食。盛以寶器。見天帝釋與諸天眾手自斟酌供養佛僧。時阿闍世王睹斯事已。即自悔責。極大瞋恚。罵提婆達多。汝是癡人。云何教我橫加非法向於世尊。作是語已。即於佛所。深生信敬。時諸群臣。前白王言。願王今者改先制限。令諸民眾得見如來隨意供養。尋敕司官。擊鼓唱令。自今以去。聽諸民眾。設諸餚膳。供養佛已。爾時世尊即便為其種種說法。心開意解。有得須陀洹者。斯陀含者。阿那含者。乃至發於無上菩提心者。時諸比丘見是事已。歎未曾有。而白佛言。如來世尊。宿殖何福。乃使天帝置斯供養。爾時世尊告諸比丘。汝等諦聽。吾當為汝分別解說。乃往過去無量世時。波羅奈國。有佛出世。號曰寶殿。將諸比丘。遊行教化到伽翅王國。聞佛來至。將諸群臣。奉迎世尊。長跪請佛。受我三月四事供養。佛即然可。受其供已。佛便為王種種說法。發菩提心。佛授王記。汝於來世。當得作佛。號釋迦牟尼。廣度眾生。不可限量。佛告諸比丘。欲知彼時伽翅王者。則我身是。彼時群臣者。今諸比丘是。皆由彼時供養佛故。無量世中。不墮地獄畜生餓鬼。天上人中常受快樂。乃至今者自致成佛。故有人天而供養我。爾時諸比丘聞佛所說歡喜奉行<p><b>　　<A NAME="n186"></A>（一六）佛現帝釋形化婆羅門緣</b><p>佛在王舍城迦蘭陀竹林。時彼國中。有一輔相。名曰梨車。信邪倒見。不信因果。教阿闍世。反逆殺父。自立為主。心懷喜悅。敕諸臣民。施設大會。聚集百千諸婆羅門共立峻制。不聽往至詣瞿曇所諮稟所受。諸婆羅門。聞是語已。皆不復往。每於一時。密共聚會。或有說言。我韋陀經說云。瞿曇沙門者。皆是我等天之大主。今共稱名。或能來至。詣於會所。我等當共盡形奉事。作是語已。咸共稱名。南無瞿曇沙門。來赴此會。受我等請。爾時如來常以慈悲。晝夜六時。觀察眾生。誰應可度。尋往度之。知諸婆羅門善根已熟。應受我化自變其身。作帝釋形。乘虛空來。入赴婆羅門會。各起奉迎。請命令坐。而作是言。我等所求。今悉獲得。當共盡形奉事。帝釋咸皆稱善。爾時世尊知諸婆羅門心已調伏。還服本形。為其如應。說四諦法。心開意解。獲須陀洹果。各懷喜悅。並共施設百味飲食。請佛及僧。供養訖已。時諸比丘。見是事已。前白佛言。如來往昔。宿殖何福。乃能使此諸婆羅門。設諸餚膳供養佛僧。爾時世尊告諸比丘。汝等諦聽。吾當為汝分別解說。乃往過去無量世時。波羅奈國。有佛出世。號曰妙音。將諸比丘。到寶殿王所。聞佛來至。與諸群臣。奉迎世尊。受我三月四事供養。佛即然可。三月之中。受王供已。於其臍中。出七寶蓮華。各有化佛結跏趺坐。放大光明。上至阿迦膩吒天。下至阿鼻地獄。時寶殿王見是變已。發於無上菩提之心。佛授王記。汝於來世。當得作佛。號釋迦牟尼。過度眾生。不可限量。佛告諸比丘。欲知彼時寶殿王者。則我身是。彼時群臣者。今諸婆羅門是。皆由彼時供養佛故。無量世中。不墮地獄畜生餓鬼。天上人中常受快樂。乃至今者自致成佛。故有人天來供養我。爾時諸比丘聞佛所說。歡喜奉行<p><b>　　<A NAME="n187"></A>（一七）乾闥婆作樂讚佛緣</b><p>佛在舍衛國祇樹給孤獨園。時彼城中。有五百乾闥婆。善巧彈琴。作樂歌舞。供養如來。晝夜不離。名聞遠徹。達於四方。時彼南城。有乾闥婆王。名曰善愛。亦巧彈琴。作樂歌舞。於彼土中。更無詶對。憍慢自大。更無有比。聞其北方有乾闥婆。善巧彈琴。作樂歌舞。故從彼來。涉歷諸士。經十六大國。彈一弦琴。能令出於七種音聲。聲有二十一解。時諸人民聞其彈琴作樂歌舞。歡娛自樂。狂醉放逸不能自制。共相隨逐來詣舍衛。欲得見王致意問訊角試技術。時城郭神。及乾闥婆啟白王言。云南方國。有乾闥婆王。名曰善愛。快能彈琴。作樂戲笑。今在門外。致意問訊。云在彼間。遙承王邊有乾闥婆。善巧彈琴。歌舞戲笑。故從遠來。求共角試彈琴技術。願王今者。聽使所白。時波斯匿王告守門者。疾喚來入。共王相見。各懷歡喜。善愛白言。承聞王邊有乾闥婆善巧彈琴。歌舞戲笑。今在何許。我今當共角試技術。王即答曰。我不相憚。去此不遠。我今共汝往至于彼。隨意角試。時王然可。至世尊所。佛知王意。尋自變身。化作乾闥婆王。將天樂神般遮尸棄。其數七千。各各手執琉璃之琴。侍衛左右。時波斯匿王語善愛言。此皆是我作樂諸神。汝今可共角試琴術。時善愛王。即便自取一弦之琴。而彈鼓之。能令出於七種音聲。聲有二十一解。彈鼓合節甚可聽聞。能令眾人歡娛舞戲。昏迷放逸不能自持。爾時如來復取般遮尸棄琉璃之琴。彈鼓一弦。能令出於數千萬種。其聲婉妙清徹可愛。聞者舞笑。歡娛愛樂。喜不自勝。時善愛王聞是聲已。歎未曾有。自鄙慚愧。先所彈琴。所出音聲。即便引伏。長跪叉手。請為大師。更諮琴法。爾時如來見善愛王。除去我慢。心已調伏。還服本形。諸比丘僧。默然而坐。心驚毛豎。尋於佛前。深生信敬。長跪合掌。求入道次。佛即告言。善來比丘。鬚髮自落。法服著身。便成沙門。精懃修習。未久之間。得阿羅漢果。時波斯匿見善愛王。心已調伏。復得道果。心懷歡喜。長跪請佛及比丘僧佛即然可。敕諸群臣。平治道路。除去瓦石污穢不淨。建立幢幡。懸諸寶鈴。香水灑地散眾名華。安置床榻。設諸餚膳。供養佛僧。時諸比丘見是供養。怪未曾有。而白佛言。如來世尊宿殖何福今者乃有如是音樂。供養如來。終不遠離。爾時世尊告諸比丘。汝等諦聽。吾當為汝分別解說。乃往過去無量世時。波羅奈國有佛出世。號曰正覺。將諸比丘。遠行教化。至梵摩王國。在一樹下。結跏趺坐。入火光三昧。照于天地。時彼國王。將諸群臣數千萬眾。出城遊戲。作倡伎樂。歌舞戲笑。遙見彼佛及比丘僧。在於樹下。結跏趺坐。光明赫弈。照于天地。如百千日。心懷歡喜。將諸伎女。往到佛所。前禮佛足。作樂供養。長跪請佛。唯願世尊。及比丘僧。大慈憐愍。來入宮中。受我供養。佛即然可。設諸餚膳。供養訖已。佛即為王種種說法。發菩提心。即授王記。汝於來世。當得作佛。號釋迦牟尼。廣度眾生。不可限量。佛告諸比丘。欲知彼時梵摩王者。則我身是。彼時群臣者。今諸比丘是。皆由彼時供養佛故。無量世中。不墮地獄畜生餓鬼。天上人中常受快樂。乃至今者自致成佛。有是音樂而供養我。終不遠離。爾時諸比丘聞佛所說。歡喜奉行<p><b>　　<A NAME="n188"></A>（一八）如願臨當刑戮求佛出家緣</b><p>佛在舍衛國祇樹給孤獨園。時彼城中。有一愚人。名曰如願。好喜殺生偷盜邪婬。為人糾告。王敕收捕。繫縛送市。順行唱令。送至殺處。規欲刑戮。值見世尊。作禮歸躬。具說罪狀。今當就死。命在不久。唯願世尊。大慈憐愍。為我白王。聽使出家。死不復恨。爾時如來即便然可。告阿難曰。汝可往語波斯匿王。云吾今日。從王乞索此一罪人。用為出家。是時阿難。受佛教敕。尋即往到。語波斯匿王。今日世尊。從王乞索此一罪人。用為出家。王聞佛語。敕放罪人。送與世尊。度令出家。精懃修習。未久之間。得阿羅漢果。時諸比丘。見是如願。臨死得脫。出家未久。復獲道果。歎未曾有。而白佛言。如來世尊。宿殖何福。出言信用。救彼罪人。得濟身命。不審世尊。其事云何。爾時世尊告諸比丘。汝等諦聽。吾當為汝分別解說。乃往過去無量世時。波羅奈國。有佛出世。號曰帝幢。將諸比丘。遊諸聚落。教化眾生。於其路次。值一仙人。見佛世尊。三十二相。八十種好。光明暉曜。如百千日。心懷歡喜。前禮佛足。請命就座。設諸餚膳。供養佛已。因發願言使我來世出言信用。佛即答言。使汝所求必得如願。如我今者無有異也。時彼仙人聞佛語已。即於佛前發於無上菩提之心。即為授記。汝於來世。當得作佛號釋迦牟尼。廣度眾生不可限量。佛告諸比丘。欲知彼時仙人者。則我身是。以我過去敬順佛故。今者出言無不信受。救彼罪人得免身命及獲道果。爾時諸比丘聞佛所說。歡喜奉行<p><b>　　<A NAME="n189"></A>（一九）頻婆娑羅王請佛緣</b><p>佛在王舍城迦蘭陀竹林。爾時頻婆娑羅王。將十二億那由他人。往詣佛所。前禮佛足。長跪請佛。唯願世尊。大慈憐愍。將諸比丘。受我終身四事供養。佛不許可。復白佛言。若不受我終身供養。當受十二年。佛亦不許。復白佛言。若不受我十二年。當受十二月。佛亦不許。復白佛言。若不受十二月。當受三月四事供養。佛即然可。敕諸臣民。平治道路。除去瓦石污穢不淨。建立幢幡。懸諸寶鈴。香水灑地。散諸妙花。安置床榻。臥具被褥。備辦餚膳。將諸群臣。各各執蓋。蓋佛眾僧。入王舍城。足蹈門閫。地大震動。城中寶藏。自然踊出。盲者得視。聾者得聽。啞者能言。癖者得伸。貧者得寶。空中伎樂。不鼓自鳴。象馬眾鳥。相和悲鳴。虛空之中。雨眾妙華。至于王宮。設諸餚膳百味飲食。供養佛僧經於三月。受王供已。佛即為王種種說法。心懷喜悅。即以加尸育衣。施佛及僧。退坐一面。時諸比丘而白佛言。如來世尊。宿殖何福。乃獲如斯上妙供養。爾時世尊告諸比丘汝等諦聽。吾當為汝分別解說。乃往過去無量世時。波羅奈國。有佛出世。號曰差摩。將諸比丘。遊行教化。到寶勝國。王名伽翅。聞佛來至。心懷歡喜。將諸群臣。出城奉迎。前禮佛足。長跪請佛。唯願世尊。慈哀憐愍。受我供養。佛即然可。設諸餚膳。供養佛已。渴仰聞法。佛即為王種種說法。心懷歡喜。即於佛前。發於無上菩提之心。佛授王記。汝於來世。當得作佛。號釋迦牟尼。利安眾生。不可限量。佛告諸比丘。欲知彼時伽翅王者。則我身是。彼時諸臣者。今諸比丘是。由於彼時供養佛故。無量世中。不墮地獄畜生餓鬼。天上人中。常受快樂。乃至今者自致成佛。故有人天來供養我。爾時諸比丘聞佛所說。歡喜奉行<p><b>　　<A NAME="n190"></A>（二○）帝釋變迦蘭陀竹林緣</b><p>佛在王舍城迦蘭陀竹林。時彼城中。有一長者。名曰瞿沙。財寶無量。不可稱計。然彼長者信邪倒見。奉事外道。不信佛法。時大目連觀是長者。極生邪見。畏墜三塗不可拔濟。生憐愍心。即作方便。告帝釋言。汝今可變迦蘭陀竹林令作七寶。諸天宮殿等無有異。懸諸幡蓋及諸寶鈴。諸天妙華以散其地。天須陀食。自然備有供養佛僧。伊羅缽龍。執持幡蓋。蓋佛頂上。又諸龍王。各各執持種種幡蓋。蓋諸比丘。舍尸夫人將諸婇女。各各執扇。在佛左右。執扇扇佛。般遮尸棄乾闥婆眾作天伎樂。以娛樂佛。時彼長者見其如是。歎未曾有。即於佛所。深生信敬。往詣佛所。唯願世尊。慈哀憐愍。受我供養佛默然許。還至家中。設供飲食。遣使白佛。食具已辦。唯聖知時。爾時世尊著衣持缽。將諸比丘往至其家。受其供已。佛即為其種種說法。心開意解。得須陀洹果。時諸比丘。見此神變如斯供養。怪未曾有。而白佛言。如來世尊。宿殖何福。乃獲斯報。爾時世尊告諸比丘。汝等諦聽。吾當為汝分別解說。乃往過去無量世時。波羅奈國。有佛出世。號曰滿願。將諸比丘。遊行教化。到梵摩王國。聞佛來至。將諸群臣。出城奉迎。前禮佛足。長跪請佛。唯願世尊受我供養。佛即然可。敕諸群臣。施設種種百味飲食。供養訖已。佛即為王種種說法。發菩提心。即授王記。汝於來世。當得作佛。號釋迦牟尼。廣度眾生。不可限量。佛告諸比丘。欲知彼時梵摩王者。則我身是。皆由彼時供養佛僧。無量世中。不墮地獄畜生餓鬼。天上人中。常受快樂。乃至今者。自致成佛。故有人天來供養我。爾時諸比丘聞佛所說。歡喜奉行<p class='juan'>
撰集百緣經卷第二</p>
</body></html>
