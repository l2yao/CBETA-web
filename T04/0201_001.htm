<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p><p></li><p><b>　　<A NAME="n287"></A>No. 201</b><p class='juan'>
大莊嚴論經卷第一</p>
<p><span class='byline'>　　　　馬鳴菩薩造</span><br><p><span class='byline'>　　　　後秦三藏鳩摩羅什譯</span><br><p class='lg'>　前禮最勝尊　　離欲邁三有<br>　亦敬一切智　　甘露微妙法<br>　并及八輩眾　　無垢清淨僧<br>　富那脅比丘　　彌織諸論師<br>　薩婆室婆眾　　牛王正道者<br>　是等諸論師　　我等皆敬順<br>　我今當次說　　顯示莊嚴論<br>　聞者得滿足　　眾善從是生<br>　可歸不可歸　　可供不可供<br>　於中善惡相　　宜應分別說　</p><p><b>　　<A NAME="n289"></A>（一）</b><p>說曰。我昔曾聞。乾陀羅國有商賈客。到摩突羅國。至彼國已。時彼國中有一佛塔。眾賈客中有一優婆塞。日至彼塔恭敬禮拜。向塔中路有諸婆羅門。見優婆塞禮拜佛塔皆共嗤笑。更於餘日天甚烝熱。此諸婆羅門等食訖遊行而自放散。或在路中。或立門側。有洗浴者。有塗香者。或行或坐。時優婆塞禮塔迴還。諸婆羅門見已喚言。來優婆塞就此坐語。優婆塞言。爾今云何不識知彼摩醯首羅毘紐天等而為致敬。乃禮佛塔得無煩耶。時優婆塞即答之曰。我知世尊功德少分。是故欽仰恭敬為禮。未知汝天有何道德。而欲令我向彼禮乎。諸婆羅門聞是語已。瞋目呵叱。愚癡之人。汝云何不知我天所有神德。而作是言。諸婆羅門即說偈言<p class='lg'>　阿修羅城郭　　高顯周三重<br>　懸處於虛空　　男女悉充滿<br>　我天彎弓矢　　遠中彼城郭<br>　一念盡燒滅　　如火焚乾草　</p><p>時優婆塞聞是偈已。大笑而言。如斯之事吾之鄙薄所不敬尚。以偈答言<p class='lg'>　命如葉上露　　有生會當滅<br>　云何有智者　　弓矢加殘害　</p><p>時諸婆羅門等聞是偈已。咸共同聲呵優婆塞言。是癡人。彼阿修羅有大勢力好為惡事。我天神德力能殺害。云何乃言非有智耶。時優婆塞被呵責已。喟然長歎。而說偈言<p class='lg'>　美惡諦觀察　　智者修善業<br>　能獲大果報　　後則轉受樂<br>　云何於過惡　　反生功德想<br>　邪見既增長　　歎惡以為善<br>　以是惡業故　　後獲大苦報　</p><p>諸婆羅門聞是語已。豎目舉手懍癘攘袂瞋忿戰動。而作是言。汝甚愚癡不吉之人。此等諸天不加恭敬而恭敬誰。時優婆塞意志閑裕而語之言。吾雖單獨貴申道理。不應以力朋黨競說。時優婆塞復說偈言<p class='lg'>　汝等所供養　　兇惡好殘害<br>　汝若奉事彼　　以為功德者<br>　亦應生恭敬　　師子及虎狼<br>　觸惱生殘害　　惡鬼羅剎等<br>　愚人以畏故　　於彼生恭敬<br>　諸有智慧者　　宜應深觀察<br>　若不為殘害　　乃可生恭敬<br>　諸有功德者　　終無殘害心<br>　修行諸惡者　　無不壞殘害<br>　不能善分別　　功德及過惡<br>　功德起惡心　　過生功德想<br>　殘害逼迫者　　凡愚增敬順<br>　於善功德者　　反生輕賤心<br>　世間皆顛倒　　不別可敬者<br>　乾陀羅生者　　解知別善惡<br>　是故信如來　　不敬自在天　</p><p>彼時婆羅門聞是語已。即作是言。咄乾陀羅。出何種姓有何道德。而名佛乎。時優婆塞說偈答言<p class='lg'>　出於釋氏宮　　具足一切智<br>　眾過悉耘除　　諸善皆普備<br>　於諸眾生中　　未始不饒益<br>　覺了諸法相　　一切悉明解<br>　如是之大仙　　故稱號為佛　</p><p>時諸婆羅門。復說偈言<p class='lg'>　汝言佛大仙　　應作逼惱事<br>　此閻浮提中　　瞻默監持陀<br>　婆塞婆私吒　　提釋阿坻耶<br>　如是諸大仙　　名稱世所聞<br>　能結大神咒　　殘滅諸國土<br>　汝名佛大仙　　亦應作斯咒<br>　汝佛有大德　　應作逼惱事<br>　若不作咒害　　云何名大仙　</p><p>時優婆塞不忍聞彼誹謗之言。以手掩耳。而說偈言<p class='lg'>　咄莫出惡語　　謗言佛有咒<br>　毀謗最勝尊　　後獲大苦報　</p><p>時婆羅門。復說偈言<p class='lg'>　佛若無咒術　　不名有大力<br>　若無惱害者　　云何名大仙<br>　我但說實語　　何故稱誹謗<br>　時諸婆羅門　　撫掌大笑言<br>　是故汝癡人　　定墮於負處　</p><p>時優婆塞語婆羅門言。汝莫怪笑。汝言如來無大功德亦無大力。斯是妄語。如來實有大功德力永斷咒根。終不復作惱害之事。汝今諦聽。當為汝說。即說偈言<p class='lg'>　以貪瞋癡故　　則作大惡咒<br>　當結惡咒時　　惡鬼取其語<br>　於諸罪眾生　　而行惱害事<br>　佛斷貪瞋癡　　慈悲廣饒益<br>　永除惡咒根　　但有眾善事<br>　是故佛世尊　　都無有惱害<br>　以大功德力　　拔濟無量苦<br>　汝今何故言　　佛無大勢力　</p><p>時諸婆羅門聞是偈已。瞋恚心息語優婆塞言。我於今者欲問少事。勿見瞋也。咄優婆塞。佛若無惡咒。云何而得受他供養。既不為損又不能益。云何而得稱為大仙。優婆塞言。如來大慈悲終無惡咒損減眾生。亦復不為利養之事。但為饒益故受供養。而說偈言<p class='lg'>　大悲愍群生　　常欲為拔苦<br>　見諸受惱者　　過於己自處<br>　云何結惡咒　　而作惱害事<br>　眾生體性苦　　生老病死逼<br>　如癰著燥灰　　云何更加惡<br>　常以清涼法　　休息諸熱惱　</p><p>諸婆羅門聞是語已。即便低頭思惟斯語。此是好事心欲生信。汝健陀羅善別勝處。汝能信此甚為希有。是故歎汝。健陀羅者名不虛設。言健陀者。名為持也。持善去惡故得斯號。而說偈言<p class='lg'>　能持此地者　　是名善丈夫<br>　善丈夫中勝　　實是健陀羅　</p><p>時優婆塞作是思惟。此婆羅門心欲信解皆可成器。我今當更為分別說佛之功德。時優婆塞顏貌熙怡而作是言。見汝信佛我甚歡喜。汝今幸可少聽我語。功德過惡汝宜觀察。而說偈言<p class='lg'>　觀察佛功德　　一見皆滿足<br>　戒聞及定慧　　無與佛等者<br>　諸山須彌最　　眾流海第一<br>　世間天人中　　無有及佛者<br>　能為諸眾生　　具受一切苦<br>　必令得解脫　　終不放捨離<br>　誰有歸依佛　　不得利益者<br>　誰有歸依佛　　而不解脫者<br>　誰隨佛教旨　　而不斷煩惱<br>　佛以神足力　　降伏諸外道<br>　名稱普遠聞　　遍滿十方剎<br>　唯佛師子吼　　說諸行無我<br>　所說痝B中　　不著於二邊<br>　天上及人中　　皆作如是說<br>　不能善分別　　結使諸業報<br>　如來涅槃後　　諸國造塔廟<br>　莊嚴於世間　　猶虛空星宿<br>　以是故當知　　佛為最勝尊　</p><p>諸婆羅門聞是語已。有生信心者。有出家者。得道者<p>復次應分別論。所謂論者即是法也。夫於法所宜善思惟。若能思惟則解其義。我昔曾聞。有婆羅門名憍尸迦。善知僧佉論衛世師論若提碎摩論。如是等論解了分別。彼婆羅門住華氏城中。於其城外。有一聚落。彼婆羅門有少因緣。詣彼聚落。到所親家。時其親友以緣事故餘行不在。時憍尸迦婆羅門語其家人。汝家頗有經書以不。吾欲並讀待彼行還。時所親婦即為取書。偶得十二緣經而以與之。既得經已至於林樹間閑靜之處。而讀此經。聞無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老病死憂悲苦惱。是名集諦。無明滅則行滅行滅則識滅。識滅則名色滅。名色滅則六入滅。六入滅則觸滅。觸滅則受滅。受滅則愛滅。愛滅則取滅。取滅則有滅。有滅則生滅。生滅則老病死憂悲苦惱眾苦集聚滅。初讀一遍猶未解了。至第二遍即解無我。外道之法著於二見。我見邊見。於一切法深知生滅無有常者。而自念言。一切外論皆悉無有出生死法。唯此經中有出生死解脫之法。心生歡喜尋舉兩手。而作是言。我於今者。始得實論。始得實論。端坐思惟深解其義。容貌熙怡如花開敷復作是言。我今始知生死繫縛解出世法。乃悟外道所說諸論甚為欺誑不離生死。歎言。佛法至真至實說有因果。因滅則果滅。外道法中甚為虛妄。說言有果而無其因。不解因果不識解脫。自觀。我昔深生怪笑。云何乃欲外道法中度生死河。我昔外道求度生死。譬如有人沒溺洹河波浪之中懼失身命值則攀緣既不免難沒水而死。我亦如是。遇彼外道求度生死。然其法中都無解脫出世之法。沒生死河喪善身命墮三惡道。今見此論當隨順行得出生死。外道經論如愚狂語。九十六種道悉皆虛偽。唯有佛道至真至正。六師之徒及餘智者。咸自稱為一切智人。斯皆妄語。唯佛世尊是一切智。誠實不虛。時憍尸迦即說偈言<p class='lg'>　外道所為作　　虛妄不真實<br>　猶如小兒戲　　聚土作城郭<br>　醉象踐蹈之　　散壞無遺餘<br>　佛破諸外論　　其事亦如是　</p><p>時憍尸迦婆羅門。深於佛法生信敬心。捨外道法除去邪見。晝夜常讀十二緣經。時其所親方與諸婆羅門。歸還其家問其婦言。我聞憍尸迦來至於此。今何所在。婦語夫言。彼婆羅門向借經書。我取與之。不識何經。然其得已披攬翻覆。彈指讚歎熙怡異常。夫聞其言即往其所。見憍尸迦端坐思惟。即問之言。汝於今者何所思惟。時憍尸迦說偈答曰<p class='lg'>　愚癡無智慧　　周迴三有中<br>　如彼陶家輪　　輪轉無窮已<br>　我思十二緣　　解脫之方所　</p><p>爾時親友即語之言。汝於是經乃能深生希有之想。我釋種邊而得此經。將欲洗卻其字以用書彼毘世師經。憍尸迦婆羅門聞是語已呵責親友。汝愚癡人。云何乃欲水洗斯經。如是妙法宜用真金而以書寫。盛以寶函種種供養。即說偈言<p class='lg'>　設我有財寶　　以真金造塔<br>　七珍用廁填　　寶案妙巾[<a href='javascript:showpic("../fontimg/034205.gif")'>〦/失/(衣-〦)</a>]<br>　莊嚴極殊妙　　而用以供養<br>　雖作如是事　　尚不稱我意　</p><p>時其親友聞斯語已。甚懷忿恚而作是言。今此經中有何深妙未曾有事。何必勝彼毘世師經。欲以真金種種珍寶而為供養。時憍尸迦聞是語已。愁然作色而作是言。汝今何故輕蔑佛經至於是乎。彼毘世師論極有過患。云何乃用比於佛語。如毘世師論不知法相錯亂因果。於瓶因果淺近之法。尚無慧解分別能知。況解人身身根覺慧因果之義。爾時其親友語憍尸迦言。汝今何故言毘世師論不解因果。彼論中說破瓦以為瓶因。云何而言不解因果。憍尸迦言。汝毘世師論實有是語。然無道理。汝今且觀如因於縷以為經緯然後有疊。瓶瓨亦爾。先有瓶故然後有瓦。若先無瓶云何有瓦。復次破瓦無用瓶瓨有用。是以破瓦不得為因。現見陶師取泥成瓶不用破瓦。又見瓶壞後有破瓦。瓶若未壞云何有破。時親友言。汝意謂若毘世師論都無道理。我等寧可徒勞其功而自辛苦。時親友徒黨諸婆羅門聞是語已心生愁惱。若如其言。毘世師論即於今日不可信耶。憍尸迦言。毘世師論非但今者不可取信。於昔已來善觀察者久不可信。所以然者。昔佛十力未出世時。一切眾生皆為無明之所覆蔽。盲無目故。於毘世師論生於明想。佛日既出慧明照了。毘世師論無所知曉。都應棄捨。譬如鴟鵂夜則遊行能有力用。晝則藏竄無有力用。毘世師論亦復如是。佛日既出彼論無用。親友復言。若如汝言。毘世師論不如佛經。然此佛經寧可得比僧佉論耶。憍尸迦言。如僧佉經說有五分論義得盡。第一言誓。第二因。第三喻。第四等同。第五決定。汝僧佉經中無有譬喻可得明了如牛犎者。況辯法相而能明了。何以故。汝僧佉經中說缽羅陀那不生如常遍一切處亦處處去。如僧佉經中說缽羅陀那不從他生而體是常。能生一切遍一切處去至處處。說如是事多有[<a href='javascript:showpic("../fontimg/067874.gif")'>億-音+(夫*夫)</a>]過。何以故。於三有中無有一法但能生物不從他生。是故有過。復次遍一切處能至處處。此亦有過。何以故。若先遍者去何所至。若去至者遍則不遍。二理相違其義自破。若如是者是則無常。如其所言不從他生而能生物遍一切處去至處處。是語非也。親友婆羅門聞是語已語憍尸迦言。汝與釋種便為朋黨。故作是說。然佛經中亦有大過。說言生死無有本際。又復說言一切法中悉無有我。時憍尸迦語親友言。我見佛法生死無際。一切無我故。吾今者敬信情篤。若人計我終不能得解脫之道。若知無我則無貪欲。無貪欲故便得解脫。若計有我則有貪愛。既有貪愛遍於生死。云何能得解脫之道。復次若言生死有初始者。此初身者。為從善惡而得此身。為不從善惡自然有耶。若從善惡而得身者。則不得名初始有身。若不從善惡得此身者。此善惡法。云何而有。若如是者汝法則為半從因生半不從因。如是說者有大過失。我佛法無始故無罪咎。于時親友語憍尸迦。有縛則有解。汝說無我則無有縛。若無有縛誰得解脫。憍尸迦言。雖無有我猶有縛解。何以故。煩惱覆故則為所縛。若斷煩惱則得解脫。是故雖復無我猶有縛解。諸婆羅門復作是言。若無我者誰至後世。時憍尸迦。語諸人言。汝等善聽。從於過去煩惱諸業得現在身及以諸根從今現在復造諸業。以是因緣得未來身及以諸根。我於今者。樂說譬喻以明斯義。譬如穀子眾緣和合故得生芽。然此種子實不生芽。種子滅故芽便增長。子滅故不常。芽生故不斷。佛說受身亦復如是。雖復無我業報不失。諸婆羅門言。我聞汝說無我之法洗我心垢。猶有少疑今欲諮問。若無我者先所作事云何故憶而不忘失。答曰。以有念覺與心相應。便能憶念三世之事而不忘失。又問。若無我者過去已滅現在心生。生滅既異。云何而得憶念不忘。答曰。一切受生識為種子入母胎田。愛水潤漬身樹得生。如胡桃子隨類而生。此陰造業能感後陰。然此前陰不生後陰。以業因緣故便受後陰。生滅雖異相續不斷。如嬰兒病與乳母藥兒患得愈。母雖非兒藥之力勢能及於兒。陰亦如是。以有業力便受後陰憶念不忘。諸婆羅門復作是言。汝所讀經中但說無我法。今汝解悟生歡喜耶。時憍尸迦即為誦十二緣經而語之言。無明緣行。行緣識。乃至生緣老死憂悲苦惱。無明滅則行滅。乃至老死滅故憂悲苦惱滅。以從眾緣無有宰主。便於其中解悟無我。非經文中但說無我。復次以有身故則便有心。以有身心諸根有用識解分別。我悟斯事便解無我。又問。若如汝言生死受身相續不斷。設有身見有何過咎。答曰。以身見故造作諸業。於五趣中受善惡身形。得惡形時受諸苦惱。若斷身見不起諸業。不起諸業故則不受身。不受身故眾患永息。則得涅槃。云何說言身見非過。復次若身見非過咎者。應無生死不於三有受生死苦。是故有過。時婆羅門逆順觀察十二緣義。深生信解。心懷慶幸。略讚佛法。而說偈言<p class='lg'>　如來在世時　　說法摧諸論<br>　佛日照世間　　群邪皆隱蔽<br>　我今遇遺法　　如在世尊前<br>　釋種中勝妙　　深達諸法相<br>　所言如來者　　真實而不虛<br>　逆順觀諸法　　名聞普遍滿<br>　向佛涅槃方　　恭敬合掌禮<br>　歎言佛世尊　　實有大悲心<br>　諸仙中最勝　　世間無倫疋<br>　我今歸依彼　　無等戒定慧　</p><p>憍尸迦言。汝今云何乃爾深解佛之功德。親友答言。我聞此法。是故知佛無量功德。如沈水香黑重津膩。以是因緣燒之甚香遠近皆聞。如是我見如來定慧身故。便知世尊有大功德。我於今者雖不睹佛見佛聖跡則知最勝。亦如有人於花池邊見象足跡則知其大。睹因緣論雖不見佛知佛聖跡功德最大。見其親友深生信解歎未曾有。而作是言。汝於昔來讀誦外典亦甚眾多。今聞佛經須臾之頃解其義趣。悉捨外典極為希有。即說偈言<p class='lg'>　除去邪見論　　信解正真法<br>　如是人難得　　是故歎希有<br>　不但歎於汝　　亦歎外諸論<br>　因其理鄙淺　　我等悉捨離　</p><p>以彼諸論有過咎故。令我等輩得生厭離生信解心。佛實大人無與等者。名稱普聞遍十方剎。外諸邪論前後有過。猶如諂語不可辯了。由彼有過令我棄捨得入佛法。猶如春夏之時人患日熱皆欲離之。既至冬寒人皆思念。外道諸論亦復如是。誠應捨離如夏時日。然由此論得生信心亦宜思念。猶如寒時思念彼日。于時親友問憍尸迦。我等今者當作何事。憍尸迦言。今宜捨棄一切邪論。於佛法中出家學道。所以者何。如夜闇中然大炬火一切鴿鳥皆悉墮落。佛智慧燈既出於世。一切外道悉應顛墜。是故今欲出家學道。於是憍尸迦從親友家。即詣僧坊求索出家。出家已後得阿羅漢。何因緣故說是事耶。以諸外道常為邪論之所幻惑故。說十二因緣經論而破析之<p><b>　　<A NAME="n290"></A>（三）</b><p>復次夫取福田當取其德。不應簡擇少壯老弊。我昔曾聞。有檀越遣知識道人詣僧伽藍請諸眾僧。但求老大不用年少。後知識道人請諸眾僧。次到沙彌。然其不用。沙彌語言。何故不用我等沙彌。答言。檀越不用非是我也。勸化道人即說偈言<p class='lg'>　耆年有宿德　　髮白而面皺<br>　秀眉齒缺落　　背僂支節緩<br>　檀越樂如是　　不喜見幼小　</p><p>時寺中有諸沙彌。盡是羅漢。譬如有人觸惱師子棖其腰脈令其瞋恚。諸沙彌等皆作是語。彼之檀越愚無智慧。不樂有德唯貪耆老。時諸沙彌即說偈言<p class='lg'>　所謂長老者　　不必在白髮<br>　面皺牙齒落　　愚癡無智慧<br>　所貴能修福　　除滅去眾惡<br>　淨修梵行者　　是名為長老<br>　我等於毀譽　　不生增減心<br>　但令彼檀越　　獲得於罪過<br>　又於僧福田　　誹謗生增減<br>　我等應速往　　起發彼檀越<br>　莫令墮惡趣　　彼諸沙彌等<br>　尋以神通力　　化作老人像<br>　髮白而面皺　　秀眉牙齒落<br>　僂脊而柱杖　　詣彼檀越家<br>　檀越既見已　　心生大歡慶<br>　燒香散名花　　速請令就坐<br>　既至須臾頃　　還服沙彌形<br>　檀越生驚愕　　變化乃如是<br>　為飲天甘露　　容色忽鮮變　</p><p>爾時沙彌即作是言。我非夜叉亦非羅剎。先見檀越選擇耆老。於僧福田生高下想壞汝善根。故作是化令汝改悔。即說偈言<p class='lg'>　譬如蚊子[<a href='javascript:showpic("../fontimg/072602.gif")'>目*(隹/乃)</a>]　　欲盡大海底<br>　世間無能測　　眾僧功德者<br>　一切皆無能　　籌量僧功德<br>　況汝獨一己　　而欲測量彼　</p><p>沙彌復言。汝今不應校量眾僧耆少形相。夫求法者不觀形相唯在智慧。身雖幼稚斷諸結漏得於聖道。雖老放逸是名幼小。汝所為作甚為不是。若以爪指欲盡海底。無有是處。汝亦如是。欲以汝智測量福田而知高下。亦無是處。汝寧不聞如來所說四不輕經。王子蛇火沙彌等都不可輕。世尊所說菴羅果喻。內生外熟。外生內熟莫妄稱量前人長短。一念之中亦可得道。汝於今者極有大過。汝若有疑今悉可問。從今已後更莫如是於僧福田生分別想。即說偈言<p class='lg'>　眾僧功德海　　無能測量者<br>　佛尚生欣敬　　自以百偈讚<br>　況餘一切人　　而當不稱歎<br>　廣大良福田　　種少獲大利<br>　釋迦和合眾　　是名第三寶<br>　於諸大眾中　　勿以貌取人<br>　不可以種族　　威儀巧言說<br>　未測其內德　　睹形生宗仰<br>　觀形雖幼弱　　聰慧有高德<br>　不知內心行　　乃更生輕蔑<br>　譬如大叢林　　薝蔔雜伊蘭<br>　眾樹雖參差　　語林則不異<br>　僧雖有長幼　　不應生分別<br>　迦葉欲出家　　捨身上妙服<br>　取庫最下衣　　猶直十萬金<br>　眾僧之福田　　其事亦如是<br>　供養最下者　　獲報十万身<br>　譬如大海水　　不宿於死屍<br>　僧海亦如是　　不容毀禁者<br>　於諸凡夫僧　　最下持少戒<br>　恭敬加供養　　能獲大果報<br>　是故於眾僧　　耆老及少年<br>　等心而供養　　不應生分別　</p><p>爾時檀越聞是語已身毛為豎。五體投地求哀懺悔。凡夫愚人多有[<a href='javascript:showpic("../fontimg/067874.gif")'>億-音+(夫*夫)</a>]咎。願聽懺悔。所有疑惑幸為解釋。即說偈言<p class='lg'>　汝有大智慧　　以斷諸疑網<br>　我若不諮問　　則非有智者　</p><p>爾時沙彌即告之曰。恣汝所問當為汝說。檀越問言。大德。敬信佛僧何者為勝。沙彌答曰。汝寧不知有三寶乎。檀越言。我今雖復知有三寶。然三寶中豈可無有一最勝耶。沙彌答曰。我於佛僧不見增減。即說偈言<p class='lg'>　大姓婆羅門　　厥名突羅闍<br>　毀譽佛不異　　以食施如來<br>　如來既不受　　三界無能消<br>　擲置於水中　　煙炎同時起<br>　瞿曇彌奉衣　　佛敕施眾僧<br>　以是因緣故　　三寶等無異　</p><p>爾時檀越聞是語已。即作是言。如其佛僧等無異者。何故以食置于水中不與眾僧。沙彌答言。如來於食都無吝惜。為欲顯示眾僧德力故為是耳。所以者何。佛觀此食。三界之中無能消者。置於水中水即炎起。然瞿曇彌故以衣奉佛。佛迴與僧。眾僧受已無有變異。是故當知。僧有大德。得大名稱佛僧無異。時彼檀越即作是言。自今以後於眾僧所若老若少等心恭敬不生分別。沙彌答言。汝若如是不久當得見諦之道。即說偈言<p class='lg'>　多聞與持戒　　禪定及智慧<br>　趣向三乘人　　得果并與向<br>　譬如辛頭河　　流注入大海<br>　是等諸賢聖　　悉入僧大海<br>　譬如雪山中　　具足諸妙藥<br>　亦如好良田　　增長於種子<br>　賢善諸智人　　悉從僧中出　</p><p>說是偈已而作是言。檀越汝寧不聞經中。阿尼慮頭難提黔毘羅。此三族姓子鬼神大將。名曰伽扶。白佛言。世尊。一切世界若天若人若魔若梵。若能心念此三族姓子者。皆能令其得利安樂。僧中三人尚能利益。況復大眾。即說偈言<p class='lg'>　三人不成僧　　念則得利益<br>　如彼鬼將言　　未得名念僧<br>　尚獲是大利　　況復念僧者<br>　是故汝當知　　功德諸善事<br>　皆從僧中出　　譬如大龍雨<br>　唯海能堪受　　眾僧亦如是<br>　能受大法雨　　是故汝應當<br>　專心念眾僧　　如是眾僧者<br>　是諸善之群　　解脫之大眾<br>　僧猶勇健軍　　能摧魔怨敵<br>　如是眾僧者　　勝智之叢林<br>　一切諸善行　　運集在其中<br>　趣三乘解脫　　大勝之伴黨　</p><p>爾時沙彌說偈讚已。檀越眷屬心大歡喜。皆得須陀洹果<p class='juan'>
大莊嚴論經卷第一</p>
</body></html>
