<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
大莊嚴論經卷第二</p>
<p><span class='byline'>　　　　馬鳴菩薩造</span><br><p><span class='byline'>　　　　後秦三藏鳩摩羅什譯</span><br><p><b>　　<A NAME="n292"></A>（四）</b><p>復次夫聽法者。有大利益增廣智慧。能令心意悉皆調順。我昔曾聞。師子諸國。爾時有人。得摩尼寶大如人膝。其珠殊妙世所希有。以奉獻王。王得珠已諦視此珠而說偈言<p class='lg'>　往古諸王等　　積寶求名稱<br>　聚會諸賓客　　出寶自矜高<br>　捨位命終時　　捐寶而獨往<br>　唯有善惡業　　隨身不捨離<br>　譬如蜂作蜜　　他得自不獲<br>　財寶亦如是　　資他無隨己<br>　往昔諸國王　　為寶之所誑<br>　儲積已待他　　無一隨己者<br>　吾今當自為　　必使寶隨己<br>　唯佛福田中　　造作諸功德<br>　隨己至後世　　善報不朽滅<br>　臨當命終時　　一切皆捨離<br>　舉宮室親愛　　大臣諸猛將<br>　悲戀送亡者　　至塚則還家<br>　象馬寶輦輿　　珍玩及庫藏<br>　人民諸城郭　　園苑快樂處<br>　飄然獨捨逝　　都無隨從者　</p><p>王說偈已即詣塔所。以此寶珠置塔棖上。其明顯照猶如大星。若日出時照王宮殿。暉曜相映倍於常明。珠之光明日日常爾。於一日中卒無光色。王怪其爾即遣人看。既至彼已不見寶珠。但見棖下血流污地。尋逐血跡至迦陀羅林。未到彼林已見偷珠人竄伏樹間。偷珠之人當取珠時。墮棖折[<a href='javascript:showpic("../fontimg/029524.gif")'>月*坒</a>]故有是血。即執此人將詣王邊。王初見時甚懷忿恚。見其傷毀復生悲愍。慈心視之而語之言。咄哉男子。汝甚愚癡偷佛寶珠。將來之世必墮惡趣。即說偈言<p class='lg'>　怪哉甚愚癡　　無智造大惡<br>　如人畏杖捶　　返受於斬害<br>　畏於貧窮苦　　興此狂愚意<br>　不安少貧乏　　長受無窮厄　</p><p>爾時一臣聞是偈已。即白王言如王所說真實不虛。即說偈言<p class='lg'>　塔為人中寶　　愚癡輒盜竊<br>　斯人無量劫　　不得值三寶<br>　如昔有一人　　信心歡喜故<br>　耳上須曼花　　以用奉佛塔<br>　人天百億劫　　極受大快樂<br>　十力世尊塔　　盜寶而自營<br>　以是業緣故　　沈沒於地獄　</p><p>復有有一臣懷忿而言。如此愚人罪咎已彰。何須呵責宜加刑戮。王告臣言。莫出此語。彼人已死何須更殺。如人倒地宜應扶起。時王即說偈言<p class='lg'>　此人已毀行　　宜速拔濟之<br>　我當賜財寶　　令懺悔修福<br>　使其得免離　　將來大苦難<br>　我當與錢財　　使彼供養佛<br>　若彼不向佛　　罪過終不滅<br>　如人因地跌　　還扶而得起<br>　因佛獲過罪　　亦因佛而滅　</p><p>時王即便大賜錢財。教令佛邊作諸功德。爾時偷者即作是念。今者大王。若非佛法中調順之人。計我[<a href='javascript:showpic("../fontimg/067874.gif")'>億-音+(夫*夫)</a>]罪應被斬害。此王能容。實是大人赦我重罪。釋迦如來甚為奇特。乃能調化邪見國王作如斯事。說是語已。還到塔所匍匐向寺。合掌歸命。而作是言。大悲世尊世間真濟。雖入涅槃猶能以命賑賜於我。世間咸皆號為真濟。名稱普聞遍諸世界。及於今者濟我生命。是故真濟名不虛設。即說偈言<p class='lg'>　世間稱真濟　　此名實不虛<br>　我今蒙救拔　　知實真濟義<br>　世間皆熾然　　多諸鬱蒸惱<br>　慈悲清涼月　　照除熱惱苦<br>　如來在世時　　於曠野鬼所<br>　拔濟首長者　　是事未為難<br>　於今涅槃後　　遺法濟危厄<br>　令我脫苦惱　　是乃為甚難<br>　云何世工匠　　奇巧合聖心<br>　圖像舉右手　　示作安慰相<br>　怖者睹之已　　尚能除恐懼<br>　況佛在世時　　所濟甚弘多<br>　今遭大苦厄　　形像免濟我　</p><p><b>　　<A NAME="n293"></A>（五）</b><p>復次夫少欲者。雖有財物心不愛著。猶得稱之名為少欲。我昔曾聞。有優婆塞。彼優婆塞時有親友信婆羅門法。時彼親友善信婆羅門。弊衣苦行五熱炙身畯僑c食臥糞穢中。即喚優婆塞言。汝可就此觀婆羅門。汝頗曾見清身自苦高行之士少欲知足如此人不。優婆塞言。如此高行可誑於汝。即共親友問婆羅門。汝今苦行為何所求。婆羅門曰。我今苦行欲求為王。時優婆塞語親友言。此人今者。方求大地庫藏珍寶。宰割自恣貪嗜美味。宮人侍御好樂女色。種種音樂而以自娛。雖作大臣長者有諸財寶不適其意。乃欲希求一切大地人民珍寶。何以稱之為少欲耶。汝但見其身行苦行。便謂少欲。不知此人所求無厭。謂為少欲。即說偈言<p class='lg'>　所謂少欲者　　非必惡衣食<br>　無諸資生具　　以之為少欲<br>　此人於今者　　心如大河海<br>　貪求無厭足　　云何名少欲<br>　今修此苦行　　貪渴五欲故<br>　此人實虛偽　　詐現少欲相<br>　為貪故自苦　　實非少欲者　</p><p>說是偈已。優婆塞復作是言。今者此人具諸貪欲瞋恚愚癡。仙聖所行無有少分。是故當知。夫少欲者不在錢財多諸寶物。何以知之。如頻婆娑羅王富有國土象馬七珍。猶名少欲。所以者何。雖有財寶心不貪著樂於聖道。以是之故雖復富有七珍盈溢。心無希求名為少欲。雖無財寶希求無厭。不得名為少欲知足。即說偈言<p class='lg'>　若以無衣食　　[<a href='javascript:showpic("../fontimg/000797.gif")'>仁-二+果</a>]形尼乾等<br>　造作諸勤苦　　以為苦行者<br>　餓鬼及畜生　　貧窮諸衰惱<br>　斯等處艱難　　亦應名苦行<br>　此人亦如是　　徒為自疲勞<br>　形雖作苦行　　而心懷貪著<br>　希求無厭足　　不名為少欲<br>　雖復具眾物　　心無所染著<br>　修行樂聖道　　是乃名少欲<br>　譬如諸農夫　　以穀種田中<br>　貪收多果實　　不名為少欲<br>　身如惡癰瘡　　將適須眾具<br>　意求於道故　　是名少欲者<br>　為治惡癰瘡　　少受資生具<br>　心不貪後有　　是真名少欲<br>　心意不諂曲　　亦不求名利<br>　雖有資生具　　名聞具實德<br>　能有如斯事　　是乃真少欲　</p><p><b>　　<A NAME="n294"></A>（六）</b><p>復次雖復持戒。為人天樂是名破戒。我昔曾聞。有一沙門與婆羅門於空林中夏坐安居。于時沙門數數往返婆羅門所。與其共事不存親疏正處其中。所以者何。若與親昵恐其生憍慢。若與其疏謂為憎惡。即說偈言<p class='lg'>　以杖置日中　　豎臥俱無影<br>　執杖倚亞者　　其影則脩長<br>　彼人亦如是　　親疏宜得中<br>　令漸通泰已　　然後為說法　</p><p>此婆羅門無有智慧。不別賢愚供事極苦。是以我今不宜親昵亦不應疏。何以故。事愚人苦不解供事亦名為苦。種種方便共相習近。漸相體信得與言語。爾時比丘問婆羅門。汝今何故舉手向日。臥灰土上裸形噉草。晝夜不臥翹足而立。行此苦行為何所求。婆羅門答曰。我求國王。此婆羅門於後少時身遇病患。往問醫師療疾之方。醫師報言。宜須食肉。於是婆羅門語比丘言。汝可為我至檀越家乞索少肉以療我疾。于時比丘作是思惟。我今化彼正是其時。作是念已化為一羊繫著其邊。婆羅門問比丘言。汝為索肉今在何處。比丘答言。羊即是肉。婆羅門大生瞋恚而作是言。我寧殺羊而食肉耶。於是比丘說偈答言<p class='lg'>　汝今憐一羊　　猶尚不欲殺<br>　後若為國王　　牛羊與豬豕<br>　雞犬及野獸　　殺害無有量<br>　汝在御座上　　廚宰供汝食<br>　汝若瞋恚時　　當言斬彼頭<br>　或言截手足　　又時教挑目<br>　汝今憐一羊　　方欲多殺害<br>　若實有悲心　　宜捨求王意<br>　如人臨刑戮　　畏苦多飲酒<br>　華林極敷榮　　猛火將欲焚<br>　又如著金鎖　　雖好能繫縛<br>　王位亦如是　　琣陵懼心<br>　威力諸侍從　　莊嚴以珍寶<br>　不見後過患　　凡夫貪願求<br>　既得造諸惡　　墜墮三惡道<br>　如蛾貪火色　　投中自燋滅<br>　雖有五欲樂　　名稱普聞知<br>　琣h懷恐懼　　憂苦患極深<br>　猶如捉毒蛇　　逆風持炬火<br>　不捨危害至　　亦如臨死苦<br>　王者遊出時　　頂上戴天冠<br>　眾寶自瓔珞　　上妙莊嚴服<br>　名馬眾寶車　　乘之出遊巡<br>　道從數百千　　威勢極熾盛<br>　若有寇敵時　　寶鎧自嚴身<br>　勝則多殺害　　負則失身命<br>　妙香以塗身　　上服以香熏<br>　所食諸餚膳　　百味恣其口<br>　所須皆隨意　　無有違逆者<br>　行來若坐臥　　舉動悉疑畏<br>　親友亦不信　　雖復為親友<br>　琣釵M懼心　　云何名為樂<br>　如魚吞鉤餌　　如蜜塗利刀<br>　亦如網羅襁　　魚獸貪其味<br>　不見後苦患　　貴富亦如是<br>　終受地獄苦　　地獄垣牆壁<br>　屋地皆熾然　　罪人在其中<br>　火出自燒身　　受苦無有量<br>　汝當自思惟　　所為樂既少<br>　眾苦患甚多　　是故應念苦<br>　莫求貴自在　　捨汝願求心<br>　唯有求解脫　　眾苦悉消除　</p><p>婆羅門聞是偈已默然不答。合掌向比丘白言。尊者。善有辯才開悟我心。設使得彼三十二天王者亦不甘樂。即說偈言<p class='lg'>　善意巧方便　　明智能觀察<br>　為我除邪願　　示導正真路<br>　善友當如是　　世間所稱讚<br>　常應近是友　　無有諍惱患<br>　善導我心意　　迴邪入正道<br>　示我善惡相　　令得於解脫　</p><p><b>　　<A NAME="n295"></A>（七）</b><p>復次依邪道者得眾苦患。修正道者增長信心及以名稱。有智之人應觀邪正。我昔曾聞。有一人於行路側作小苦行。若有人時臥棘刺上。若無人時別居餘處。有人見已而語之言。汝今亦可徐臥刺上。何必縱體傷毀甚多。此人聞已深生瞋忿。放身縱體投棘刺上轉劇於前。時有一優婆塞在其傍立。是苦行者見已自擺轉復增劇。優婆塞即語之言。汝於前者但以小<span class='corr'>刺</span>。今復乃用瞋恚之棘而以自刺。先所刺者傷毀甚淺。貪瞋之刺乃為深利。臥棘刺者苦止一世。貪瞋刺苦及無量身。以刺刺身此瘡易滅。貪瞋刺瘡歷劫不差。是故宜速除深毒刺。即說偈言<p class='lg'>　汝今應勤拔　　心中深毒刺<br>　宜以利智刀　　割斷貪瞋棘<br>　貪瞋深著人　　世世不可袪<br>　愚小諸邪見　　不識正真道<br>　苦身臥棘刺　　以苦欲離苦<br>　人見臥棘刺　　無不遠逃避<br>　唯汝於斯苦　　抱持不放捨<br>　我見如此事　　乃知有邪正<br>　是故重自歸　　十力之世尊<br>　大悲拔眾苦　　開示正道者<br>　涉彼邪徑眾　　導以八正道<br>　外道邪見等　　為苦所欺誑<br>　極為信著苦　　流轉無窮已<br>　諸有智慧者　　見此倍增信<br>　外道甚愚惑　　苦盡得解脫<br>　出世大仙說　　眾具悉備足<br>　得修八正道　　修道故解脫<br>　以是故當知　　安樂獲解脫<br>　非如汝外道　　受苦得涅槃<br>　依心故造作　　善惡等諸業<br>　汝當伏心意　　何故橫苦身<br>　身為眾結使　　妄修種種苦<br>　是苦修道者　　地獄應是道<br>　然此地獄中　　斬截及糞屎<br>　熾然燒炙等　　具受眾苦毒<br>　彼雖受諸苦　　不得名苦行<br>　智慧袪三業　　垢穢皆消除<br>　釋迦文佛教　　教諸一切人<br>　應求天甘露　　又宣說止觀<br>　亦莊飾智慧　　是名真苦行<br>　何用徒勞身　　造作無益苦<br>　此苦甚長遠　　深廣無崖限<br>　譬如有惡子　　不得其孝養<br>　但作諸罪累　　由彼受眾苦<br>　是時彼外道　　而作如是言<br>　諸仙修苦行　　亦復得生天<br>　優婆塞說偈　　而答於彼言<br>　諸仙生天上　　非因臥棘刺<br>　由施戒實語　　而得生天上<br>　汝雖作苦行　　都無有利益<br>　猶如春農夫　　不下於種子<br>　至秋無果實　　而可得收穫<br>　汝等亦如是　　不種善根子<br>　但修諸苦行　　畢竟無所獲<br>　夫欲修道者　　當資於此身<br>　以美味飲食　　充足於軀命<br>　氣力既充溢　　能修戒定慧<br>　斷食甚飢渴　　身心俱擾惱<br>　不令心專定　　云何獲聖果<br>　雖復食餚膳　　不貪著美味<br>　但為戒實語　　施忍及禪定<br>　斯等為種子　　能獲善果報<br>　身雖受飢渴　　而心望美味<br>　因時尚不甘　　況當獲美果<br>　若有殘害心　　使他生畏怖<br>　若除殘害心　　能施無畏者<br>　是則名行法　　若復生殘害<br>　稱之為非法　　美味充足者<br>　終無害他意　　以無害心故<br>　無有損於彼　　設起大慈心<br>　然得大善果　　汝雖行自餓<br>　飢渴而睡眠　　亦復無益事<br>　外道作是言　　如汝起慈心<br>　不必能利益　　而得大果報<br>　自餓而睡眠　　其事亦如是<br>　雖無益於彼　　亦得善果報<br>　優婆塞答言　　慈心除瞋害<br>　以除瞋害故　　能獲善果報<br>　汝法作苦行　　增長於瞋故<br>　便起身口惡　　云何得善果<br>　慈心則不爾　　若起慈心時<br>　能除滅瞋害　　以無瞋害故<br>　則起身口善　　無益而苦行<br>　云何同慈善　　譬如師子吼<br>　諸獸無在前　　如來無礙辯<br>　其事亦如是　　一切諸外道<br>　無敢抗對者　　說法摧外道<br>　默然無詶答　</p><p><b>　　<A NAME="n296"></A>（八）</b><p>復次夫身口業不能自在要由於意。我昔曾聞。有比丘尼至賒伽羅國。於彼國中。有婆羅門。五熱炙身額上流水。胸腋懷中悉皆流汗。咽喉乾燥脣舌燋然。無有涎唾。四面置火。猶如融金。亦如黃髮。紅赤熾然。夏日盛熱以炙其上。展轉反側無可避處。身體燋爛如餅在[<a href='javascript:showpic("../fontimg/049826.gif")'>金*敖</a>]。此婆羅門常著縷褐五熱炙身。時人因名號縷褐炙。時比丘尼見是事已。而語之言。汝可炙者而不炙之。不可炙者而便炙之。爾時縷褐聞是語已。極生瞋恚而作是言。惡剃髮者何者可炙。比丘尼言。汝若欲知可炙處者。汝但炙汝瞋忿之心。若能炙心是名真炙。如牛駕車。車若不行乃須策牛不須打車。身猶如車。心如彼牛。以是義故汝應炙心云何暴身。又復身者如林如牆。雖復燒炙將何所補。即說偈言<p class='lg'>　心如城主　　城主瞋恚　　乃欲求城<br>　無所增益　　譬如師子　　有人或以<br>　弓箭瓦石　　而打射之　　而彼師子<br>　逐逐彼人　　譬如癡犬　　有人打擲<br>　便逐瓦石　　不知尋本　　言師子者<br>　喻智慧人　　能求其本　　而滅煩惱<br>　言癡犬者　　即是外道　　五熱炙身<br>　不識心本　　婆羅門言　　何名炙心<br>　比丘尼言　　四諦之智　　如四火聚<br>　修道如日　　夫智慧者　　以四諦火<br>　修道淨日　　以此五法　　而炙其心<br>　而此身者　　不得自在　　何故苦身<br>　若欲苦者　　當苦於彼　　能苦身本<br>　行來坐臥　　非身所為　　但為心使<br>　若非身作　　過在於心　　何故苦身<br>　心若離身　　身如木石　　是以智者<br>　宜責其心　　不應苦身　　又汝以此<br>　五熱炙身　　以為苦行　　而得道者<br>　地獄眾生　　受苦無量　　種種楚毒<br>　亦應得道　　婆羅門曰　　為此苦行<br>　發心造作　　得名修道　　地獄眾生<br>　逼迫受苦　　是故不應　　說言修道<br>　比丘尼曰　　若自發心　　而得福者<br>　小兒把火　　亦應得福　　然實不得<br>　以是推之　　汝之所作　　五熱炙身<br>　亦無有福　　婆羅門曰　　嬰孩小兒<br>　無有智慧　　是以無福　　我有智慧<br>　造作如此　　五熱炙身　　是故有福<br>　比丘尼言　　若以有智　　修於苦行<br>　便有福者　　採真珠人　　刺身出血<br>　珠乃可得　　亦應有福　　婆羅門曰<br>　以貪心故　　雖復出血　　不名為福<br>　比丘尼言　　汝為苦行　　貪天上樂<br>　亦應無福　　若以貪求　　無果報者<br>　遊獵之人　　不應得報　　若使魚獵<br>　不得報者　　汝今為此　　苦行之事<br>　亦不應得　　天上樂報　　汝今何故<br>　身心迴轉　　欲以苦行　　得於天樂<br>　我佛法中　　無有如斯　　五熱炙身<br>　受苦行法　　得彼天樂　　欲得天樂<br>　修實語等　　諸善功德　　雖復貪怖<br>　得生天樂　　譬如服藥　　或貪或怖<br>　既服之已　　藥力必行　　若住實語<br>　諸功德者　　或貪或怖　　必得天樂<br>　時婆羅門　　辭窮理屈　　不能加報<br>　默然而住　　時左右人　　於佛法中<br>　生清淨信　　深樂正法　　各相謂言<br>　善哉佛法　　有大智力　　甚深難測<br>　外道之智　　極為淺薄　　譬如爆火<br>　若觸人身　　人無不畏　　佛法爆火<br>　亦復如是　　觸婆羅門　　能令其怖<br>　我等今者　　得聞佛法　　善勝之論<br>　咸應歸向　　佛涅槃處　　恭敬禮拜<br>　南無世尊　　音聲善柔　　敷演說法<br>　女人智淺　　飲佛甘露　　能大眾中<br>　說法無畏　　誰於佛語　　而不恭敬<br>　斯比丘尼　　智慧微淺　　能用滅結<br>　牟尼尊語　　猶故能令　　此婆羅門<br>　不能加報　　默然而住　</p><p><b>　　<A NAME="n297"></A>（九）</b><p>復次欲如肉摶眾鳥競逐。有智之人深知財患而不貪著。我昔曾聞。修婆多國時有比丘。於壞垣壁見有伏藏。有大銅瓮滿中金錢。將一貧優婆塞而示之處。即語之言。可取是寶以為資生。時優婆塞問比丘言。何時見此。比丘答言。今日始見。優婆塞言。我見是寶非適今日。久來見之。然我不用。爾今善聽。我當說寶所有過患。若取是寶為王所聞。或至於死。或被[<a href='javascript:showpic("../fontimg/036091.gif")'>言*適</a>]罰。或復繫閉。如斯等苦不可稱數。即說偈言<p class='lg'>　我見是寶來　　歷年甚久遠<br>　此寶毒螫害　　劇彼黑毒蛇<br>　是故於此寶　　都無有貪心<br>　觀之如毒蛇　　不生財寶想<br>　繫閉被[<a href='javascript:showpic("../fontimg/036091.gif")'>言*適</a>]罰　　或時至死亡<br>　一切諸災害　　皆由是寶生<br>　能招種種苦　　為害甚可怖<br>　故我於寶所　　不生貪近想<br>　群生迷著寶　　謂之為珍玩<br>　寶是危害物　　妄生安善想<br>　有如斯過患　　何用是寶為<br>　如是膿污身　　趣自支軀命<br>　會當捨敗滅　　何用珍寶為<br>　譬如火投薪　　無有厭足時<br>　人心亦如是　　希求無厭足<br>　汝若憐愍我　　教我少欲法<br>　云何以財寶　　而以見示語<br>　夫少欲知足　　能生大利樂<br>　若其多欲者　　諸根痟眸<br>　貪求無厭足　　希望增苦惱<br>　然此多欲人　　常生於欲想<br>　貪利無有極　　如摩竭魚口<br>　而彼少欲人　　無貪求苦故<br>　心矞h悅豫　　歡慶同節會　</p><p>時優婆塞讚歎少欲知足之法。彼比丘生希有想而讚之言。善哉善哉。真是丈夫。雖無法服心已出家。能順佛語知少欲法。而此少欲諸佛所讚。比丘言。汝之所說總而言之。深見譏呵令我愧踖。汝今處家妻子眷屬僮僕使人。正應貪求以用自營。能隨佛語讚歎少欲。假使有人以鐵為舌。無有能呵少欲知足。我今雖復剃除鬚髮身服法衣相同沙門。然實不知沙門之法。而方教汝多欲之事。不能稱述法王所讚少欲之法。是諸善源。如佛修多羅中亦說少欲為沙門本。如來昔日乞食訖。若有餘食。或時施與諸比丘等。或復置於水中用與諸蟲。爾時有二比丘乞食不足。而有飢色從外來入。佛既見已而語之言。今有餘食汝能食不。一比丘言。如來世尊說於少欲有大功德。我今云何貪於此食而噉之耶。一比丘言。如來世尊所有餘食難可值遇。梵釋天王等皆悉頂戴而恭敬之。我今若食當益色力安樂辯才。如是之食甚難值遇。云何不食。於時世尊讚不食者。善哉比丘。能修佛教行少欲法。此一比丘雖順佛語。食佛餘食佛不讚歎。是故當知。少欲之法。佛所印可教戒之本。即說偈言<p class='lg'>　欲得法利者　　應當解小欲<br>　如此少欲法　　聖莊嚴瓔珞<br>　今世除重擔　　無憂而快樂<br>　乃是大涅槃　　宅室之初門<br>　關制魔軍眾　　要防之隘路<br>　度於魔境界　　無上之印封<br>　持戒如巨海　　少欲如海潮<br>　能為眾功德　　密緻之覆蓋<br>　貪求疲勞者　　憩駕止息處<br>　親近少欲者　　如似[<a href='javascript:showpic("../fontimg/067296.gif")'>(殼-一)/牛</a>]牛乳<br>　酪酥醍醐等　　因之而得出<br>　少欲亦如是　　出生諸功德<br>　能展手施者　　此手名嚴勝<br>　受者能縮手　　嚴勝復過彼<br>　若人言施與　　是語價難量<br>　受者言我足　　難量復過彼<br>　若欲得法者　　應親近少欲<br>　十力說少欲　　即是聖種法<br>　少欲無財物　　增長戒聞慧<br>　如此少欲法　　出家之法食<br>　雖有渴愛等　　終不能擾惱<br>　且置後世樂　　現在獲安隱　</p><p><b>　　<A NAME="n298"></A>（一○）</b><p>復次夫知足者雖貧名富。不知足者雖富是貧。若聖智滿乃名大富。我昔曾聞。有優婆塞有人譏呵云最貧窮。而優婆塞樂佛所讚知足之法即順法相。而說偈言<p class='lg'>　無病第一利　　知足第一富<br>　善友第一親　　涅槃第一樂　</p><p>時優婆塞說偈已語彼人言。如佛所說知足則富。汝今何故稱我貧窮。復說偈言<p class='lg'>　雖有諸珍寶　　豐饒資生具<br>　不信三寶者　　說彼最貧窮<br>　雖無諸珍寶　　及以資生具<br>　能信三寶者　　是名第一富<br>　我今敬三寶　　以信為珍玩<br>　汝以何因緣　　說我為貧窮<br>　帝釋毘沙門　　雖富眾珍寶<br>　如其布施時　　不能一切捨<br>　我心愛知足　　於諸財寶物<br>　無有貪著意　　一切悉能捨<br>　富貴者庫藏　　多有眾珍寶<br>　水火及盜賊　　悉皆能侵奪<br>　彼若喪失時　　則生大苦惱<br>　良醫及妙藥　　不能治彼苦<br>　我以信為寶　　無能侵奪者<br>　心意坦然樂　　無諸憂患苦　</p><p>說是偈已復作是言。是故當知。雖有庫藏象馬七寶資生之具。不知足者猶名為貧。是以佛說知足最富。眾人聞是語已皆歎善哉。真是正說。有大智慧。名大丈夫。各相語言。自今已後雖無財寶但有信心。我等見之稱為富者。苦集錢財皆為樂故。為欲供給室家眷屬令無乏故。如斯之樂正為現身。信心之寶為於累世。於人天中財寶自恣。是故知信為第一財寶。如此信財於生死中極受快樂無諸苦惱。金銀珍寶能生災患。晝夜憂懼畏他劫掠。然有八危。以貪著故累世受苦。以有信故能得戒財施財定財慧財。若無信者云何得有如是等財。是以信財為最第一。我有是財。故於人前自言大富。我於往昔深積善業。是以今者因信心知足。而說偈言<p class='lg'>　因有信心故　　則不造諸惡<br>　一切諸功德　　以信為使命<br>　信亦如河箭　　駛流甚迅速<br>　能令於心意　　速疾至善法<br>　誰有多財寶　　能勝信巨富<br>　雖有財富者　　失財則貧窮<br>　若其命終時　　捨之而獨逝<br>　無隨至後世　　信財不喪失<br>　痡`自隨逐　　累劫受快樂<br>　世人積財寶　　能生彼貪欲<br>　信財則不爾　　見則生歡喜<br>　於諸財寶中　　信財最為上<br>　顯示此義者　　牟尼之所說<br>　是故我非貧　　信財最為勝<br>　餘者不名財　　唯信是實財<br>　以信布施者　　財物得增長<br>　不信施彼者　　果報轉尟少　</p><p class='juan'>
大莊嚴論經卷第二</p>
</body></html>
