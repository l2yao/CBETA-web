<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
大莊嚴論經卷第三</p>
<p><span class='byline'>　　　　馬鳴菩薩造</span><br><p><span class='byline'>　　　　後秦三藏鳩摩羅什譯</span><br><p><b>　　<A NAME="n300"></A>（一一）</b><p>復次若有弟子。能堅持戒為人宗仰。一切世人并敬其師。我昔曾聞。有諸比丘曠野中行。為賊剽掠剝脫衣裳。時此群賊懼諸比丘往告聚落盡欲殺害。賊中一人先曾出家。語同伴言。今者何為盡欲殺害。比丘之法不得傷草。今若以草繫諸比丘。彼畏傷故終不能得四向馳告。賊即以草而繫縛之。捨之而去。諸比丘等既被草縛。恐犯禁戒不得挽絕。身無衣服為日所炙。蚊虻蠅蚤之所唼嬈。從旦被縛至於日中。轉到日沒晦冥大闇。夜行禽狩交橫馳走。野狐群鳴鴟梟雊呼。惡聲啼叫甚可怖畏。有老比丘語諸年少。汝等善聽。人命促短如河駛流。設處天堂不久磨滅。況人間命而可保乎。命既不久。云何為命而毀禁戒。諸人當知。人身難得。佛法難值。諸根難具。信心難生。此一一事皆難值遇。譬如盲龜值浮木孔。佛之正道不同於彼九十五種邪見倒惑無有果報。修行佛道必獲正果。云何吝惜如此危脆不定之命毀佛聖教。若護佛語現世名聞具足功德後受快樂。如佛說偈<p class='lg'>　若有智慧者　　能堅持禁戒<br>　求人天涅槃　　稱意而獲得<br>　名稱普聞知　　一切咸供養<br>　必得人天樂　　亦獲解脫果<br>　伊羅缽龍王　　以其毀禁戒<br>　搯傷樹葉故　　命終墮龍中<br>　諸佛悉不記　　彼得出龍時<br>　能堅持禁戒　　斯事為甚難<br>　戒相極眾多　　分別曉了難<br>　如劍林棘聚　　處中多傷毀<br>　愚劣不堪任　　護持如是戒　</p><p>是諸比丘為苦所逼。不得屈申及以動轉。恐絕於草傷犯禁戒。自相謂言。我等修行亦如彼稱。均平處所不令增減。今在怖難恐懼之處。執志不虧始別儜健。以斯賤命當貿貴法。人天之樂及涅槃樂。我等今者更無所趣。唯當護戒至死不犯。即說偈言<p class='lg'>　我等往昔來　　造作眾惡業<br>　或得生人道　　竊盜婬他妻<br>　王法受刑戮　　計算不能數<br>　復受地獄苦　　如是亦難計<br>　或受畜生身　　牛羊及雞犬<br>　獐鹿禽狩等　　為他所殺害<br>　喪身無涯限　　未曾有少利<br>　我等於今者　　為護聖戒故<br>　分捨是微命　　必獲大利益<br>　我等今危厄　　必定捨軀命<br>　若當命終後　　生天受快樂<br>　若毀犯禁戒　　現在惡名聞<br>　為人所輕賤　　命終墮惡道<br>　今當共立要　　於此至沒命<br>　假使此日光　　曝我身命乾<br>　我要持佛戒　　終不中毀犯<br>　假使諸惡狩　　摑裂我手足<br>　終不敢毀犯　　釋師子禁戒<br>　我寧持戒死　　不願犯禁生　</p><p>諸比丘等聞老比丘說是偈已。各正其身不動不搖。譬如大樹無風之時枝葉不動。時彼國王遇出田獵。漸漸遊行至諸比丘所繫之處。王遙見之。心生疑惑作是思惟。彼裸形者為是尼揵為是沙門。作是念已遣人往看。諸比丘等深生慚愧障蔽其身。使人審知釋子沙門。何故知之。右肩黑故。使即還返白言。大王。彼是沙門非為尼揵。即說偈言<p class='lg'>　王今應當知　　彼為賊所劫<br>　慚愧為草繫　　如鉤制大象　</p><p>于時大王聞是事已。深生疑怪默作是念。我今宜往彼比丘所。作是念已。即說偈言<p class='lg'>　青草所繫手　　猶如鸚鵡翅<br>　又如祠天羊　　不動亦不搖<br>　雖知處危難　　默住不傷草<br>　如林為火焚　　[<a href='javascript:showpic("../fontimg/072352.gif")'>犛-未+牙</a>]牛為尾死　</p><p>說是偈已往至其所。以偈問曰<p class='lg'>　身體極丁壯　　無病似有力<br>　以何因緣故　　草繫不動轉<br>　汝等豈不知　　身自有力耶<br>　為咒所迷惑　　為是苦行耶<br>　為自厭患身　　願速說其意　</p><p>於是比丘。以偈答曰<p class='lg'>　此草甚脆弱　　頓絕亦不難<br>　但為佛世尊　　金剛戒所縛<br>　守諸法禁故　　不敢挽頓絕<br>　佛說諸草木　　悉是鬼神村<br>　我等不敢違　　是以不能絕<br>　如似咒場中　　為蛇畫境界<br>　以神咒力故　　毒蛇不能度<br>　牟尼尊畫界　　我等不敢越<br>　我等雖護命　　會歸於磨滅<br>　願以持戒死　　終不犯戒生<br>　有德及無德　　俱共捨壽命<br>　有德慧命存　　并復有名稱<br>　無德喪慧命　　亦復失名譽<br>　我等諸沙門　　以持戒為力<br>　持戒為良田　　能生諸功德<br>　生天之梯蹬　　名稱之種子<br>　得聖之橋津　　諸利之首目<br>　誰有智慧者　　欲壞戒德缾　</p><p>爾時國王心甚歡喜。即為比丘解草繫縛。而說偈言<p class='lg'>　善哉能堅持　　釋師子所說<br>　寧捨己身命　　護法不毀犯<br>　我今亦歸命　　如是顯大法<br>　歸依離熱惱　　牟尼解脫尊<br>　堅持禁戒者　　我今亦歸命　</p><p><b>　　<A NAME="n301"></A>（一二）</b><p>復次若人內心賢善則多安隱利益一切。是故智者應修其心琤O賢善。我昔曾聞。有諸比丘。與諸估客入海採寶。既至海中船舫破壞。爾時有一年少比丘捉一枚板。上座比丘。不得板故將沒水中。于時上座恐怖惶悸。懼為水漂。語年少言。汝寧不憶佛所制戒。當敬上座。汝所得板應以與我。爾時年少即便思惟。如來世尊實有斯語。諸有利樂應先上座。復作是念。我若以板用與上座。必沒水中洄澓波浪。大海之難極為深廣。我於今者命將不全。又我年少初始出家未得道果。以此為憂。我今捨身用濟上座正是其時。作是念已。而說偈言<p class='lg'>　我為自全濟　　為隨佛語勝<br>　無量功德聚　　名稱遍十方<br>　軀命極鄙賤　　云何違聖教<br>　我今受佛戒　　至死必堅持<br>　為順佛語故　　奉板遺身命<br>　若不為難事　　終不獲難果<br>　我若持此板　　必渡大海難<br>　若不順聖旨　　將沒生死海<br>　我今沒水死　　雖死猶名勝<br>　若捨佛所教　　失於人天利<br>　及以大涅槃　　無上第一樂　</p><p>說是偈已。即便捨板持與上座。既受板已。于時海神感其精誠。即接年少比丘置於岸上。海神合掌白比丘言。我今歸依堅持戒者。汝今遭是危難之事能持佛戒。海神說偈。讚比丘曰<p class='lg'>　汝真是比丘　　實是苦行者<br>　號爾為沙門　　汝實稱斯名<br>　由汝德力故　　眾伴及財寶<br>　得免大艱難　　一切安隱出<br>　汝言誓堅固　　敬順佛所說<br>　汝是大勝人　　能除眾患難<br>　我今當云何　　而不加擁護<br>　見諦能持戒　　斯事未為難<br>　凡夫不毀禁　　此乃名希有<br>　比丘處安隱　　清淨自謹慎<br>　能不毀禁戒　　此亦未為難<br>　未獲於道跡　　處於大怖畏<br>　捨己所愛命　　護持佛教戒<br>　難為而能為　　此最為希有　</p><p><b>　　<A NAME="n302"></A>（一三）</b><p>復次若不見道跡。雖復多聞不能得拔生死之苦。是故智者應求見諦。我昔曾聞。兄弟二人俱共出家。兄得羅漢。弟誦三藏。時彼羅漢語三藏言。汝可坐禪。三藏報曰。我當坐禪。羅漢比丘復語之言。汝寧不聞佛之所說。夫行道者如救頭然。即說偈言<p class='lg'>　今日造此事　　未必到明旦<br>　人命不可保　　宜速修善業<br>　死大軍來至　　無可求請處<br>　若其命終時　　不知從何道<br>　冥冥隨業緣　　莫知路遠近<br>　命如風中燈　　不知滅時節<br>　汝言明當作　　斯言甚虛妄<br>　死虎極暴急　　都無有容縱<br>　一旦卒來到　　不待至明日<br>　死王多殘害　　汝應生怖畏<br>　當知身危脆　　命速難可保<br>　應勤觀內身　　捨棄多聞業<br>　求離世解脫　　超拔生死根<br>　死若卒至時　　悔熱無所及<br>　今若見道跡　　後無悔熱患<br>　佛法中堅實　　所謂得道跡<br>　多聞業虛偽　　應捨莫愛吝<br>　雖多聞博達　　不獲道跡者<br>　譬如盲執燈　　照彼自不睹<br>　若欲求自利　　必須見道跡<br>　處眾師子吼　　言辭善巧妙<br>　敷演諸法相　　分別釋疑難<br>　能令聽法眾　　皆發歡喜心<br>　又使一切人　　悉得於調順<br>　雖有如是事　　臨終心錯亂<br>　墮於惡道中　　智者所嗤笑<br>　汝之所說法　　言詞字句滿<br>　次第說因果　　美味悅心意<br>　甜如甘蔗漿　　雖能作斯事<br>　不能自調順　　未斷三惡趣<br>　自求得解脫　　空用是事為<br>　凡夫不可信　　宜速求見諦<br>　汝有大名稱　　咸云善說法<br>　雖有空名譽　　於汝將何益<br>　當觀察內身　　嘿然修禪定<br>　昔來多聞者　　其數甚眾多<br>　無常所遷謝　　存者極尟少<br>　勤苦求名譽　　雖得復散失<br>　佛說有為法　　一切悉無常<br>　過去琩F佛　　成就三達智<br>　除滅於三障　　一念觀三世<br>　斯等諸世尊　　名聞滿十方<br>　今皆般涅槃　　名字亦隨滅<br>　是故汝今者　　應勤修精進<br>　捨離於名稱　　專求於解脫　</p><p>三藏答言。正爾當作。未久之間身遇重病。恐命將終深生悔恨。而說偈言<p class='lg'>　怪哉我今日　　於佛聖法中<br>　戒聞雖具足　　而不得見諦<br>　我今若死者　　與狗亦無別<br>　洄流沒生死　　如彼陶家輪<br>　我今可哀愍　　未得證道跡<br>　師長垂慈矜　　勸我學禪思<br>　我不奉法教　　都不習少分<br>　是故於今者　　不得見真諦<br>　我執釋迦文　　大明之法燈<br>　而為無明首　　不能自照了<br>　以不能照故　　永沒生死苦　</p><p>其諸同學聞其病患咸來瞻視。見其恐懼皆悉驚愕。各作是言。汝寧不聞佛之所說。多聞之人有智慧力能知無常。是故汝今不應憂怖。時病比丘即便說偈答同學言<p class='lg'>　我先蒙教誨　　當習坐禪法<br>　今日至明日　　窳惰自欺誑<br>　令此一生中　　空過無所獲<br>　是身如聚沫　　我不深觀察<br>　橫計為堅實　　不覺死卒至<br>　專著多聞法　　生於最勝想<br>　忽為死蟒吞　　悔恨無所及<br>　如修多羅言　　應當習坐禪<br>　專精莫懈倦　　滅結之所說<br>　佛有如是教　　不能隨順行<br>　悔熱火所燒　　令我心燋惱<br>　我今甚闇劣　　譬如嬰愚者<br>　於彼六道中　　不知趣何道<br>　未知將來世　　得聞佛語不<br>　周迴三有中　　為遇何等人<br>　亦不知未來　　為作何事業<br>　或能喪本心　　興起於三毒<br>　不修諸善事　　但造於眾惡<br>　嗚呼大苦哉　　我為自欺誑<br>　已得離諸難　　應獲出世道<br>　云何為癡誤　　放逸而自恣　</p><p>時諸同學聞說偈已重安慰言。汝既多聞又堅持戒。宜應自寬何為憂怖乃至如是。病比丘言。我今病困。諸賢見捨必死無疑。涕泣流淚而白兄曰。願少近我。由我愚惑。不奉兄教。今者病篤必就後世。願兄垂愍當見拔濟令離大苦。即說偈言<p class='lg'>　同處佛法中　　汝稱沙門寶<br>　數數教誡我　　愚劣不承順<br>　我以斯事故　　倍復生悔熱<br>　盛夏鬱蒸氣　　猛焰燒燋然<br>　我之背恩教　　悔熱復過彼<br>　我今無所恃　　唯當歸依汝<br>　於後受身時　　觀察莫忘我<br>　令後值佛法　　復還得出家<br>　不虛著法服　　願心獲道果<br>　學問諸餘業　　捨之不復為<br>　專精求解脫　　更無餘志求<br>　假使將來世　　求於見諦者<br>　皮肉及筋骨　　髓脈消乾竭<br>　身命趣自在　　終不捨解脫<br>　又願未來身　　常勤修善法<br>　晝夜六時中　　精進初不廢　</p><p>時病比丘說是偈已。心懷惶悸。其兄見之生大憂愍。而作是言。善哉善哉。子今乃能深生悔恨發于誓願。但先教汝不用我語。驚悔於後將何所及。而說偈言<p class='lg'>　疾病以困篤　　大命不云遠<br>　支節皆舒緩　　刀風解其形<br>　湯藥所不療　　醫師捨之去<br>　左右咸稱言　　怪哉決定死<br>　諸親婦女等　　對而悲啼哭<br>　臨終大恐怖　　驚畏苦難喻<br>　設當平健時　　知死有斯苦<br>　誰不發道意　　克獲解脫果<br>　盛年無患時　　懈怠不精進<br>　但營眾事務　　不修施戒禪<br>　後遭重病疾　　諸根如火然<br>　臨為死所吞　　方悔求修善　</p><p>彼病比丘即便命終還生人中。時阿羅漢以天眼觀。知其生處數到其家。此兒漸大乳母抱持。將詣僧坊至羅漢所。捉兒不堅失手撲地。頭打石上兒大瞋恚。捨身命終墮地獄中。時阿羅漢復以天眼而觀察之。見在地獄生苦難處。即說偈言<p class='lg'>　嗚呼大毀敗　　生處難可救<br>　佛力尚難拔　　況我能救濟<br>　繫心慧無漏　　非苦所能修<br>　地獄中苦惱　　無有暫樂心<br>　尚無暫樂心　　云何得繫念<br>　以無繫念故　　不得慧無漏<br>　如是之難處　　云何可救拔<br>　地獄受大苦　　不可以方喻<br>　設復強為譬　　人中死為苦<br>　少可得為喻　　彼苦盚L此<br>　如火著乾薪　　無有暫冷時<br>　地獄苦亦爾　　無有暫憩息<br>　地獄中陰身　　皆如融鐵聚<br>　熱惱燒然苦　　不可得稱計<br>　宜應除懈怠　　晝夜不休息<br>　勤修於正道　　必使盡苦際<br>　是故先修道　　克獲解脫果<br>　然後以多聞　　而作妙瓔珞　</p><p><b>　　<A NAME="n303"></A>（一四）</b><p>復次見此事已應生驚悟。尊豪榮位無得常者。我昔曾聞。栴檀罽尼吒王。將欲往詣罽尼吒城。於其中路見五百乞兒。同聲乞丐言施如我。王聞是語便生悟解。即作是念。彼覺寤我。我於往日曾更貧苦。今若不施後亦如彼。即說偈言<p class='lg'>　由其先世時　　多饒錢財寶<br>　說言無可施　　今獲斯貧賤<br>　設我今言無　　後亦同於彼　</p><p>時有輔相名曰天法。下馬合掌而白王言。此諸乞兒咸言如我。王答臣言。我聞其語。然我所解與汝有異。汝之所解謂為乞索錢財雜物。我所解者當為汝說。汝今善聽。即說偈言<p class='lg'>　此諸乞兒等　　故來覺寤我<br>　以斯貧賤形　　示我令得見<br>　自言受此身　　慳不惠施故<br>　放逸所欺誑　　受是苦惱形<br>　愚劣諸乞兒　　示我如此義<br>　自言曾為王　　猶如星中月<br>　寶蓋覆頂上　　左右眾妓直<br>　侍從悉莊嚴　　聞者皆避路<br>　雖有如此等　　種種眾妙事<br>　由不布施故　　今受貧賤苦<br>　福樂迷汝心　　不覺後有苦<br>　人帝應當知　　我今甚毒苦<br>　宜當修布施　　莫使後如我　</p><p>輔相天法聞是偈已。深生歡喜。合掌白王。如佛言曰。見他受苦當自觀察。王於今者實合佛意。見彼乞兒則能覺寤。善哉大王。意細乃爾。能覺是事。善解分別佛所說義。大王稱實能持大地。真是地主不虛妄也。所以者何。能善分別佛法深義。聰慧明達。是故稱王為大地主。即說偈言<p class='lg'>　地主常應爾　　此意為無上<br>　此意難可琚@　能自利亦難<br>　人身極難得　　信心亦難生<br>　財寶難可足　　福田復難遇<br>　如是一一事　　極難得聚會<br>　譬如大海中　　盲龜值浮孔<br>　如斯之難事　　大王盡具有<br>　是故於今者　　不應恣心意<br>　人身如電光　　暫發不久停<br>　雖復得人身　　危脆不可保<br>　臨終兩肩垂　　諸節皆舒緩<br>　雖有四威儀　　進止不自由<br>　眼目已上眄　　將為死毒中<br>　親屬在其側　　睹之咸悲泣<br>　以手觸其身　　安慰言勿懼<br>　既見親慰喻　　益更增悲感<br>　決定知已去　　涉於死長途<br>　雖有眾財物　　不可為資糧<br>　諸脈斷絕時　　顏色皆變異<br>　命來催促已　　如油盡燈滅<br>　當於如斯時　　誰能修布施<br>　持戒及忍辱　　精進禪智等<br>　如斯時未至　　宜應勤用心　</p><p><b>　　<A NAME="n304"></A>（一五）</b><p>復次若命終時欲齎財寶至於後世。無有是處。唯除布施作諸功德。若懼後世得貧窮者。應修惠施。我昔曾聞。有一國王名曰難陀。是時此王聚積珍寶規至後世。嘿自思惟。我今當集一國珍寶使外無餘。貪聚財故以自己女置婬女樓上。敕侍人言。若有人齎寶來求女者。其人并寶將至我邊。如是集歛一國錢寶。悉皆蕩盡聚於王庫。時有寡婦唯有一子心甚敬愛。而其此子見於王女儀容瓖瑋姿貌非凡。心甚耽著。家無財物。無以自通。遂至結病。身體羸瘦氣息微惙。母問子言何患乃爾。子具以狀啟白於母。我若不得與彼交往。定死不疑。母語子言。國內所有一切錢寶盡無遺餘。何處得寶。復更思惟。汝父死時。口中有一金錢。汝若發[<a href='javascript:showpic("../fontimg/005344.gif")'>土*(蒙-卄)</a>]可得彼錢。以用自通。即隨母言。往發父[<a href='javascript:showpic("../fontimg/005344.gif")'>土*(蒙-卄)</a>]開口取錢。既得錢已至王女邊。爾時王女遣送此人并所與錢以示於王。王見之已語此人言。國內金寶一切蕩盡除我庫中。汝於何處得是錢來。汝於今者必得伏藏。種種拷楚徵得錢處。此人白王。我實不得地中伏藏。我母示我。亡父死時置錢口中。我發[<a href='javascript:showpic("../fontimg/005344.gif")'>土*(蒙-卄)</a>]取故得是錢。時王遣人往撿虛實。使人既到果見死父口中錢處。然後方信。王聞是已而自思忖。我先聚集一切寶物。望持此寶至于後世。彼父一錢尚不能得齎持而去。況復多也。即說偈言<p class='lg'>　我先勤聚集　　一切眾珍寶<br>　望齎諸錢物　　隨己至後世<br>　今觀發[<a href='javascript:showpic("../fontimg/005344.gif")'>土*(蒙-卄)</a>]者　　還奪金錢取<br>　一錢尚不隨　　況復多珍寶<br>　復作是思惟　　當設何方便<br>　得使諸珍寶　　隨我至後世<br>　昔者頂生王　　將從諸軍眾<br>　并象馬七寶　　悉到於天上<br>　羅摩造草橋　　得至楞伽城<br>　吾今欲昇天　　無有諸梯蹬<br>　欲詣楞伽城　　又復無津梁<br>　我今無方計　　持寶至後世　</p><p>時有輔相聰慧知機。已知王意而作是言。王所說者正是其理。若受後身必須財寶。然今珍寶及以象馬。不可齎持至於後世。何以故。王今此身尚自不能至於後世。況復財寶象馬者乎。當設何方令此珍寶得至後身。唯有施與沙門婆羅門貧窮乞兒。福報資人必至後世。即說偈言<p class='lg'>　莊嚴面目者　　臨水見勝好<br>　好醜隨其面　　影悉現水中<br>　莊嚴則影好　　垢穢則影醜<br>　今身如面貌　　後受形如影<br>　莊嚴形戒慧　　後得可愛果<br>　若作惡行者　　後受報甚苦<br>　信心以財物　　供養父母師<br>　沙門婆羅門　　貧窮困厄者<br>　即是後有水　　於中見面像<br>　施戒慧業影　　亦復彼中現<br>　王有眾營從　　宮人諸婇女<br>　臣佐及吏民　　音樂等倡妓<br>　如其命終時　　悲戀送[<a href='javascript:showpic("../fontimg/005344.gif")'>土*(蒙-卄)</a>]間<br>　到已便還家　　無一隨從者<br>　後宮侍直等　　庫藏眾珍寶<br>　象馬寶輦輿　　一切娛樂具<br>　國邑諸人民　　苑園遊戲處<br>　悉捨而獨逝　　亦無隨去者<br>　唯有善惡業　　隨逐終不放　</p><p>若人臨終喘氣麤出。喉舌乾燋不能下水言語不了。瞻視不端筋脈斷絕。刀風解形支節舒緩。機關止廢不能動轉。舉體酸痛如被針<span class='corr'>刺</span>。命盡終時見大黑闇如墜深坑。獨遊曠野無有黨侶。唯有修福為作親伴而擁護之。若為後世宜速修福。即說偈言<p class='lg'>　若人命終時　　獨往無伴黨<br>　畢定當捨離　　所愛諸親友<br>　獨遊黑闇中　　可畏恐怖處<br>　親愛皆別離　　孤煢無徒伴<br>　是故應莊嚴　　善法之資糧　</p><p>為滿此義故。婆羅留支以六偈讚王。即說偈言<p class='lg'>　雖有諸珍寶　　積聚如雪山<br>　象馬眾寶車　　謀臣及咒術<br>　專念死時至　　不可以救免<br>　宜修諸善業　　為己得利樂<br>　目如青蓮者　　應勤行戒施<br>　死為大恐畏　　聞者皆恐懼<br>　一切諸世間　　無不終沒者<br>　以是故大王　　宜應觀死苦<br>　目如青蓮者　　應當修善業<br>　為己得利樂　　宜勤行戒施<br>　人命壽終時　　財寶不隨逐<br>　壯色及盛年　　終不還重至<br>　目如青蓮者　　應當修善業<br>　為己得利樂　　宜勤行戒施<br>　彌力那侯沙　　耶耶帝大王<br>　及屯豆摩羅　　娑加跌利不<br>　翹離奢勢夫　　踰越頻世波<br>　如是人中上　　眾勝大王等<br>　軍眾及群宮　　悉皆滅沒去<br>　欣慼相續生　　意念次第起<br>　目如青蓮者　　應當修善業<br>　使己受快樂　　宜勤行戒施<br>　財寶及榮貴　　此事難可遇<br>　福祿非琣部@　身力有增損<br>　一切無定相　　地主亦非常<br>　如此最難事　　今悉具足得<br>　目如青蓮者　　應具修諸善<br>　使己受快樂　　宜勤修戒施<br>　勁勇有力者　　能越渡大海<br>　專念健丈夫　　能超度諸山<br>　設作如斯事　　未足名為難<br>　能利益後世　　是事乃為難　</p><p><b>　　<A NAME="n305"></A>（一六）</b><p>復次此身不堅。是故智者應當分別供養尊長。是則名為以不堅法易堅固法。我昔曾聞。牟尼種中有王名曰阿育。信樂三寶。若於靜處見佛弟子。不問長幼必為下馬接足而禮。爾時彼王有一大臣。號名耶賒。邪見不信。見王禮敬諸比丘等。深生謗毀。而白王言。此諸沙門皆是雜種而得出家。非諸剎利及婆羅門。亦雜毘舍首陀羅等。又諸皮作及能織者。巧作塼瓦剃鬚髮師。亦有下賤旃陀羅等。大王何故而為作禮。王聞是語默然不報。別於後時集諸大臣。敕諸人言。我於今者須種種頭不聽殺害。仰汝等輩得自死者。即語諸臣。汝今某甲仰得是頭。復告某甲仰得彼頭。如是展轉遍敕諸臣。仰得異頭不聽共同。別告耶賒。今又仰汝取自死人頭。各各皆使於市中賣。如是頭等餘頭皆售。唯有人頭。見者惡賤。遠避而去無肯買者。眾人見之咸皆罵辱而語之言。汝非旃陀羅夜叉羅剎。云何乃捉死人頭行。被罵辱已還詣王邊。而白王言。我賣人頭不能令售返被呵罵。王復語言。若不得價但當虛與。時彼耶賒尋奉王教。入市唱告欲虛與人。市人見已復加罵辱無肯取者。耶賒慚愧還至王所。向王合掌。而說偈言<p class='lg'>　牛驢及象馬　　豬羊諸畜頭<br>　一切悉獲價　　競共諍買取<br>　諸頭盡有用　　唯人頭穢惡<br>　無有一可用　　虛與不肯取<br>　而返被呵罵　　況復有買者　</p><p>王問耶賒。汝賣人頭何故不售。耶賒白王。人所惡賤無肯買者。王復問言。唯此一頭為可憎惡。一切人頭悉可惡乎。耶賒答王。一切人頭悉可惡賤非獨此一。王復問言如是我頭亦復如是為人惡耶。耶賒聞已懼不敢對默然而住。王復語言。我於今者施汝無畏。以實而說。我今此頭亦可惡耶。耶賒對曰。王頭亦爾。王復語言。為審爾不。耶賒復言。審爾大王。王告耶賒。若此人頭貴賤等同皆可惡者。汝今云何自恃豪貴種姓色智以自矜高。而欲遮我禮敬沙門諸釋種子。即說偈言<p class='lg'>　唯有此人頭　　見者咸譏呵<br>　賣之無所直　　虛與惡不近<br>　遙見皆生瞋　　言不祥鄙惡<br>　此頭膿血污　　鄙賤甚可惡<br>　以斯下賤頭　　貿易功德首<br>　雖向彼屈申　　毫釐無損減<br>　王告耶賒言　　汝雖見比丘<br>　雜種而卑賤　　不能睹其內<br>　真實有道德　　汝愚癡邪見<br>　迷惑錯亂心　　計己婆羅門<br>　獨有解脫分　　自餘諸種姓<br>　無得解脫者　　若欲為婚姻<br>　當求於種族　　若求善法者<br>　安用種族為　　若其求法者<br>　不應觀種姓　　雖生上族中<br>　造作極惡行　　眾人皆呵責<br>　是則名下賤　　種族雖卑微<br>　內有實道行　　為人所尊奉<br>　是則名尊貴　　德行既充滿<br>　云何不禮敬　　心惡使形賤<br>　意善令身貴　　沙門修諸善<br>　信戒施聞具　　是故可尊尚<br>　宜應深恭敬　　造作惡行者<br>　汝今寧不聞　　釋種具大悲<br>　牛王正道者　　所說之法耶<br>　以三危脆法　　貿易三堅法<br>　佛無有異語　　故我不敢違<br>　若違世尊教　　不名為親善<br>　譬如壓甘蔗　　取汁棄其滓<br>　人身亦如是　　為死之所壓<br>　屍骸委在地　　不能復進止<br>　供敬修諸善　　是故應當知<br>　以此敗壞身　　貿易堅牢法<br>　猶如火燒舍　　智者出財物<br>　如水沒伏藏　　亦應速出寶<br>　此身終敗壞　　宜貿易堅法<br>　愚人不分別　　堅與不堅法<br>　死軍卒來至　　如入摩竭口<br>　當於如是時　　驚恐大怖畏<br>　如酪取生酥　　及以於醍醐<br>　取已酪缾破　　不生大苦惱<br>　此身亦如是　　取其堅實善<br>　於後命盡時　　終不生悔恨<br>　不修諸善行　　憍慢而縱逸<br>　死法卒來至　　破身之缾器<br>　其心極燋熱　　猶為火所燒<br>　憂結喻如火　　酪缾喻如身<br>　汝不應遮我　　修善取堅法<br>　愚癡黑暗者　　自言我尊貴<br>　我執十力尊　　言說之燈炬<br>　照察己身中　　貴賤無差別<br>　皮肉筋骨等　　三十六種物<br>　貴賤悉同等　　有何差別相<br>　名衣及上服　　眾具有別異<br>　智者宜勤身　　作恭敬禮拜<br>　役使行諸善　　是名取堅法<br>　何故說斯者　　此身如電遄<br>　泡沫及沙聚　　芭蕉無堅實<br>　如此危脆身　　修善百劫住<br>　堅於須彌山　　及以於大地<br>　智者應如是　　貿易堅實法　</p><p class='juan'>
大莊嚴論經卷第三</p>
</body></html>
