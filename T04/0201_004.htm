<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
大莊嚴論經卷第四</p>
<p><span class='byline'>　　　　馬鳴菩薩造</span><br><p><span class='byline'>　　　　後秦三藏鳩摩羅什譯</span><br><p><b>　　<A NAME="n307"></A>（一七）</b><p>復次若諍競者聞斷結名。所諍事解。若人欲得供養恭敬應斷諸使。我昔曾聞。有差老母。入於林中採波羅樹葉賣以自活。路由關邏。邏人稅之。于時老母不欲令稅。而語之言。汝能將我至王邊者。稅乃可得。若不爾者終不與汝。於是邏人遂共紛紜往至王所。王問老母。汝今何故不輸關稅。老母白王。王頗識彼某比丘不。王言我識。是大羅漢。又問。第二比丘王復識不。王言我識。彼亦羅漢。又問。第三比丘王復識不。王答言識。彼亦羅漢。老母抗聲而白王言。是三羅漢皆是我子。此諸子等受王供養。能使大王受無量福。是即名為與王稅物。云何更欲稅奪於我。王聞是已歎未曾有。善哉老母。能生聖子。我實不知。知彼羅漢是汝子者。應加供養恭敬於汝。於是老母。即說偈言<p class='lg'>　吾生育三子　　勇健超三界<br>　悉皆證羅漢　　為世作福田<br>　王若供養時　　獲福當稅物<br>　云何而方便　　稅奪我所有　</p><p>王聞是偈已身毛皆豎。於三寶所生信敬心。流淚而言。如此老母宜加供養。況稅其物。王說偈言<p class='lg'>　自從今已後　　如斯老母比<br>　生子度三有　　器堪受供養<br>　不聽稅財物　　咸應加恭敬<br>　設有同伴侶　　駝驢及車乘<br>　多載眾珍寶　　為此老母故<br>　不應格稅彼　　況此一母人<br>　單己賣樹葉　　更無餘錢物<br>　而當有稅奪　　設我山巖窟<br>　經行修道處　　行人於彼中<br>　滅結斷諸漏　　尚應敬彼處<br>　尊重而供養　　況如此老母<br>　能生聖子者　　而當不修敬　</p><p>復次示放逸果。欲令眾生不放逸故。我昔曾聞。有大商主子名曰億耳。入海採寶。既得迴還與伴別宿。失伴慞惶。飢渴所逼。遙見一城謂為有水。往至城邊欲索水飲。然此城者是餓鬼城。到彼城中四衢道頭。眾人集處空無所見。飢渴所逼。唱言水水。諸餓鬼輩聞是水聲。皆來雲集。誰慈悲者欲與我水。此諸餓鬼身如燋柱以髮自纏。皆來合掌作如是言。願乞我水。億耳語言。我渴所逼故來求水。爾時餓鬼聞億耳為渴所逼自行求水。希望都息。皆各長歎作如是言。汝可不知此餓鬼城。云何此中而索水耶。即說偈言<p class='lg'>　我等處此城　　百千萬歲中<br>　尚不聞水名　　況復得飲者<br>　譬如多羅林　　熾然被火焚<br>　我等亦如是　　支節皆火然<br>　頭髮悉蓬亂　　形體皆毀破<br>　晝夜念飲食　　慞惶走十方<br>　飢渴所逼切　　張口馳求索<br>　有人執杖隨　　尋逐加楚撻<br>　耳常聞惡音　　未曾有善語<br>　況與一渧水　　漬我喉舌者<br>　若於山谷間　　天龍降甘露<br>　皆變成沸火　　而注我身上<br>　若見諸渠河　　皆變成流火<br>　池沼及河泉　　悉見其乾竭<br>　或變成濃血　　臭穢極可惡<br>　設欲往馳趣　　夜叉捉鐵捶<br>　撾打不得近　　我等受此苦<br>　云何能得水　　以用惠施汝<br>　我等先身時　　慳貪極嫉妒<br>　不曾施一人　　將水及飲食<br>　自物不與他　　抑彼令不施<br>　以是重業故　　今受是苦惱<br>　施得大果報　　春種秋獲子<br>　我等不種子　　今日受是苦<br>　放逸慳貪惜　　受是苦無窮<br>　一切苦種子　　無過於貪嫉<br>　應當勤方便　　除去如是患<br>　施為善種子　　能生諸利樂<br>　是故應修施　　莫如我受苦<br>　等同在人中　　身形無差別<br>　造業既不同　　受報亦復異<br>　富貴饒財寶　　貧者來請求<br>　諸天同器食　　飯色各有異<br>　若墮畜生中　　業報亦不同<br>　有得受福樂　　有受苦惱者<br>　以此貪毒故　　人天及畜生<br>　為慳嫉所弄　　所在皆損減<br>　餓鬼熾然苦　　支節煙焰起<br>　如似樹赤華　　醉象以鼻端<br>　遠擲虛空中　　華下被身赤<br>　賢聖作是說　　貪嫉最苦器<br>　見於乞求者　　其心則惱濁<br>　惱濁剎那中　　則能作鄙漏<br>　愚癡慳不施　　以種貧窮本<br>　貪心而積聚　　即墮於惡道<br>　如此慳貪者　　眾苦惱根本<br>　是故有智者　　應斷除慳貪<br>　誰有欲自樂　　名稱恭敬等<br>　而捨於正道　　隨逐曲惡徑<br>　今身得苦惱　　來世亦復然<br>　世界結使業　　能遮淨施報<br>　所謂是慳貪　　眾怨中最大<br>　是身大臃腫　　衣食及湯藥<br>　一切眾樂具　　貪嫉所遮斷<br>　貪嫉極微細　　細入難遮制<br>　當以施牢門　　心屋使緻密<br>　莫聽彼貪嫉　　而得進入中<br>　貪嫉設入心　　渠河及大海<br>　能遮使不飲　　億耳見放逸<br>　乃有是過惡　　即厭惡生死<br>　還歸求出家　　既得出家已<br>　精勤修定慧　　逮證羅漢果　</p><p><b>　　<A NAME="n308"></A>（一九）</b><p>復次若無過者得譏呵人。若自有過呵於彼者。他反蚩笑。我昔曾聞。[<a href='javascript:showpic("../fontimg/000797.gif")'>仁-二+果</a>]形婆羅門與諸沙門同道而行。有一年少比丘。笑彼[<a href='javascript:showpic("../fontimg/000797.gif")'>仁-二+果</a>]形以無慚愧。時彼[<a href='javascript:showpic("../fontimg/000797.gif")'>仁-二+果</a>]形眾中有婆羅門少解佛法。語比丘言。長老不可以汝出家[<a href='javascript:showpic("../fontimg/009053.gif")'>巾*票</a>]幟輕慢欺人。不可以汝出家形貌能斷煩惱。若未能斷生死流轉未有出期。汝於後身未脫[<a href='javascript:showpic("../fontimg/000797.gif")'>仁-二+果</a>]形。何故見笑。汝於今者。生死之中如兜羅樹華隨風東西未有定時。汝應自笑不應笑他。知汝後時為趣何道。如灰覆火。結使在心未必可保。汝今莫自謂有慚愧。睹汝所為未得脫於諸見之網。夫慚愧者。定不入於諸見之網。若不起惡覺。是名慚愧。汝自不入決定數中。云何笑他。時諸比丘聞[<a href='javascript:showpic("../fontimg/000797.gif")'>仁-二+果</a>]形婆羅門如法而說。默無所答。餘比丘聞已歎言正說。能斷結者名有慚愧。若不斷結名比丘者。伎人剃髮應是比丘。然諸伎人雖復剃髮不名比丘。當知得見四真諦法名真沙門。何以故。如經中說。不見四諦邪正不定。邪正不定所見錯謬。是故應當勤修四諦。若見諦者所見真正。永離邪趣<p><b>　　<A NAME="n309"></A>（二○）</b><p>復次善觀察者。見於好色無有欲意多生厭惡。見好色時不起愛瞋我昔曾聞。有一寺廟。多諸比丘中有法師。三明六通。言辭巧妙。具足辯才。知自他論善能問答。應機說法悅適眾心。能然法燈照除愚冥。使城內外所有人民於日日中皆來聽法。既聽受已。乃至少年皆不放逸。時彼城中有舊婬女。咸皆歎息作如是言。我等今者無人往返受若斯苦。為當久近彼婬女。女盛年端正聰慧非凡善知世論。女人所有六十四藝悉皆明達。見母憂慘。即問母言。今者何故憂苦乃爾。母告女言。今此城中一切人民悉樂聽法。更無往返至我邊者。資財空匱無由而得。我以此事是故愁耳。女聞是已自恃端正語其母言。我今自嚴往至彼會。能令彼會一切眾人悉隨我來。作是語已尋自沐浴眾香塗身。瓔珞上服首戴華鬘。足所著履眾寶莊校。右手執杖行步妖嬰。逶迤弄姿種種莊嚴。如華樹行。猶如天人。將諸侍從。華鬘瓔珞嚴身上服亦皆殊妙。此諸從者。或執金缾。或持拂扇。或捉香花。侍衛彼女。將諸妓人而自圍繞。並語並笑。或舉右手指麾道徑。復有黃公耳插眾華。玄黃朱紫綵畫其身。歡笑戲謔種種巧嘲。亦復舉手指前指後。於其路中香氣四塞鼓樂弦歌。往至寺所處一空室。待眾集會說法時到。無數千人皆來聚集。爾時法師頭髮極白秀眉覆目。善調諸根其心無畏。如師子王。即昇高座。而說偈言<p class='lg'>　我觀淺智者　　莫由昇此座<br>　怯弱如野干　　戰懼不自寧<br>　吾今昇此座　　處眾無所畏<br>　喻如狩中王　　哮吼摧邪論　</p><p>爾時法師即為大眾次第說法。時彼婬女為欲擾動時眾心故。即於門中而現其身。其所將從散入人間。各指婬女語眾人言。此女端嚴姿容可愛。汝等且觀用聽法為。時彼諸人聞是語已。即便顧盻心意不安。爾時法師未解其意。怪其所以即問眾人。汝等何故視瞻改常心意錯亂。汝豈不知。死來迅速猶如奔馬。是故宜勤修諸善行。即說偈言<p class='lg'>　十力大法炬　　普照於世界<br>　慧明未潛隱　　宜速修善業<br>　堅意集善行　　晝夜勿懈倦<br>　一切智語燈　　不久當隱沒<br>　若其隱沒後　　眾生盡黑闇<br>　雖有日光照　　猶名為大瞑　</p><p>爾時眾會聞是偈已。敬奉法教攝意聽法。時彼婬女見眾人等攝心斂意。復作姿態。眾會睹已。心還散亂。爾時法師復說偈言<p class='lg'>　彼女作姿態　　令會生渴愛<br>　為欲情所牽　　奪其專念心<br>　用敬吾教故　　遮制令還止<br>　如何彼妖[<a href='javascript:showpic("../fontimg/032160.gif")'>卄/(阿-可+辛)/女</a>]　　惑亂眾人目<br>　譬如青蓮鬘　　漂鼓隨波動<br>　眾心亦如是　　熠燿不暫停　</p><p>爾時眾人情既耽惑。觀此妙色失慚愧心。更相指示。而說偈言<p class='lg'>　斯女美姿容　　今來甚為吉<br>　如彼月初生　　墜落在于地<br>　容貌超時倫　　淨目極美妙<br>　將非藍婆女　　為帝釋所遣<br>　或是功德天　　然手不執花　</p><p>復有一人。而說偈言<p class='lg'>　咄哉此女人　　儀容甚奇妙<br>　目如青蓮花　　鼻傭眉如畫<br>　兩頰悉平滿　　丹脣齒齊密<br>　凝膚極軟懦　　莊麗甚殊特<br>　威相可悅樂　　煒耀如金山　</p><p>時諸優婆塞。愛其容貌。心意錯亂。時彼婬女左右侍從。見斯事已深自慶幸。叱叱而言。我等今者所作甚善。能使眾會注意乃爾。彼時法師怪諸四眾搔擾改常。以手搴眉顧瞻時會。見是婬女儀容端正。及其侍從皆悉莊嚴。婬女處中曒若明星。奪愚人心令失正念。時彼法師觀女人意為以何事而來此耶。即默入定知其邪惑不為聽法。然此法師雖斷瞋恚外現忿色。發聲高唱語婬女言。汝如蟻封而欲與彼須彌山王比其高下。豈可不聞。昔佛在世。第六天王不自量力。敢於佛所現作逼嬈。世尊神力乃以死尸而繫其頸。慚恥無顏人天所笑。汝意便謂佛法教學以為滅耶。專精聲聞豈可無耶。諸勝丈夫都沒盡耶。汝若如是宜堅自持。時彼法師即以神通變此婬女。膚肉墮落唯有白骨。五內諸藏悉皆露現。即於眾前喚此婬女。汝於向者興起惡心。敢與佛法而共諍競。時此婬女以此骨身在眾前立。爾時法師。即說偈言<p class='lg'>　汝向妙容色　　挺特眾所觀<br>　今膚肉盡變　　唯有空骸骨<br>　汝先悅素白　　今始見實相<br>　頂骨類白珂　　形色如藕根<br>　服匡骨[<a href='javascript:showpic("../fontimg/072593.gif")'>舀*頁</a>][<a href='javascript:showpic("../fontimg/043361.gif")'>冗*頁</a>]　　兩頰如深溝<br>　機關悉解落　　筋脈粗相綴<br>　在內諸藏等　　懸空而露現<br>　其所將從者　　自見生厭惡<br>　況復餘大眾　　而當樂見之　</p><p>爾時骨人為彼法師變其形已。身心俱困不能自申。即叉骨手歸向法師。爾時法師告骨人言。汝之容色瓔珞嚴身種種校飾。但惑凡夫。令其深著沒三有池。汝今若能除去姿態捨莊嚴具。吾當示汝寂淨妙身。令汝得知不淨市肆。而此身者薄肉覆上穢惡充溢。外假脂粉以惑愚目。凡夫耽惑為欲所盲。故生染著。何有智者諦觀察已當愛翫之。時諸會者睹斯事已咸生厭患。各相謂言。世尊所說信實不虛。一切諸法如幻如化如水聚沫如金塗錢。但誑惑人。向者女人所有美色容止可觀。於今忽然但見骨聚。儀容端正作諸姿態。狀若蠱道。如是之事今何所在<p>有一優婆塞。以指支頰。諦觀此女。而說偈言<p class='lg'>　牟尼說眾生　　為欲愛所盲<br>　盲無慧目故　　不得趣涅槃<br>　譬如任婆葉　　蜜著虫所唼<br>　為貪之所惑　　至死而不捨<br>　諸不放逸人　　諦實觀身相<br>　而不起欲覺　　喻如白鶴王<br>　常處於清池　　不樂於[<a href='javascript:showpic("../fontimg/005344.gif")'>土*(蒙-卄)</a>]間　</p><p>復有優婆塞。而作是言。見此姿容便生欲想。觀彼白骨。即用除滅。而說偈言<p class='lg'>　觀彼骸骨聚　　能生人怖畏<br>　如似毘陀羅　　咒術之機關<br>　愚者謂之實　　便生樂著心<br>　如道深坑阱　　以草覆其上<br>　此身亦如是　　當作如是觀<br>　諦實知是已　　誰當起欲想　</p><p>爾時惑著愚無智者聞是偈已。低頭避之。遂不喜聞。時彼女人自見其身為人所患。五體投地。即說偈言<p class='lg'>　我先愚無識　　不自量己力<br>　願迴聽法眾　　一切將歸家<br>　今始知釋子　　勢力甚奇特<br>　變我妙姿貌　　睹者生厭患<br>　我如嬰愚者　　所為極輕躁<br>　敢以牛跡水　　欲比于大海<br>　唯願垂哀矜　　聽我歸誠懺　</p><p>爾時大眾見彼女人諸骨相拄。猶如葦舍。甚生怪愕。彼骨聚中云何乃能作如是說。又見五藏悉皆露現。譬如屠架所懸五藏。蠢蠢蠕動。猶如狗肉。諸藏臭穢劇於廁溷。我等云何乃見此事。即說偈言<p class='lg'>　今觀女人身　　唯筋連枯骨<br>　但見空骨聚　　和合出言音<br>　女中有骨耶　　骨中有女耶<br>　譬如曠澤中　　蘆葦之叢林<br>　因風共相鼓　　便出大音聲<br>　如斯因假法　　不見女自體<br>　若無自體者　　女相安所在<br>　遍推諸法中　　昔來未曾有<br>　我諦觀身相　　去來及進止<br>　屈申與俯仰　　顧視并語言<br>　諸節相支拄　　骨肋甚稀疏<br>　筋纏為機關　　假之而動轉<br>　如是一一中　　都無有宰主<br>　而今此法者　　為有為無耶<br>　我為狂癡惑　　為澹陰亂目<br>　云何如是中　　妄生有女相<br>　縛葦作機關　　多用於綖縷<br>　譬如融真金　　注水則發聲　</p><p>爾時法師知諸四眾皆生厭惡。告婬女言。汝於今者欲何所作。女曰法師。願捨舍不。即說偈言<p class='lg'>　大頭仙舍不　　變天女藍婆<br>　使其作草馬　　具滿十二年<br>　汝今作舍不　　使我作[<a href='javascript:showpic("../fontimg/005344.gif")'>土*(蒙-卄)</a>]間<br>　世間未曾見　　如是之舍不<br>　善自在大德　　愍我願除卻　</p><p>爾時法師即便微笑。而說偈言<p class='lg'>　善女汝但起　　我無瞋恚心<br>　剃頭著袈裟　　終無舍不法<br>　有欲愛著彼　　損彼生苦惱<br>　作好作惡者　　便能生瞋恚<br>　瞋恚作舍不　　我滅瞋恚結<br>　斷除於無明　　體性是無結<br>　我欲救眾生　　云何作舍不<br>　生老病死等　　苦惱諸眾生<br>　云何有智人　　而當作舍不<br>　猶如惡毒瘡　　加復燥惡灰<br>　薄皮覆機關　　凡愚生愛惑<br>　我以神足力　　開汝不淨篋　</p><p>說是偈已。還攝神足。女服本形。爾時法師告眾會言。汝等宜勤修善。即說偈言<p class='lg'>　顛倒欲想行　　喻若風起塵<br>　正觀離欲面　　洗濯欲塵埃<br>　有欲及離欲　　處所未必定<br>　善觀得解脫　　貪惑而增欲<br>　是故應常修　　專精離欲想<br>　離欲眾善寂　　獲剋諸禪樂<br>　時彼聽法眾　　或得不淨觀<br>　有得須陀洹　　於修離欲想<br>　或得阿那含　　復有出家者<br>　勤修不懈怠　　逮得阿羅漢　</p><p><b>　　<A NAME="n310"></A>（二一）</b><p>復次無戀著心一切能施。得大名稱現世獲報。是故應施不應吝著。我昔曾聞。弗羯羅衛國有一畫師。名曰羯那。有作因緣詣石室國。既至彼已詣諸塔寺。為畫一精舍得三十兩金。還歸本國會值諸人造般遮于瑟。生信敬心。問知事比丘。明日誰作飲食。答言。無有作者。復問。彼比丘一日之食須幾許物。答言。須三十兩金。時彼畫師即與知事比丘三十兩金。與彼金已還歸于家。其婦問言。汝今客作為何所得。夫答婦言。我得三十兩金用施福會。其婦聞已甚用忿恚。便語諸親稱說夫過。所得作金盡用施會。無有遺餘用營家業。爾時諸親即將彼人。詣斷事處而告之曰。錢財叵得役力所獲。不用營家及諸親里。盡用營設於諸福會。時斷事官聞是事已。問彼人言。竟為爾不。答言實爾。時斷事官聞是事已生希有想。即便讚言。善哉丈夫。脫己衣服并諸瓔珞及以鞍馬。盡賜彼人。而說偈言<p class='lg'>　久處貧窮苦　　傭作得錢財<br>　不用營生業　　以施甚為難<br>　雖復有財富　　資生極豐廣<br>　若不善觀察　　不能速施與<br>　遠觀察後身　　知施有果報<br>　勇猛能捨財　　離於慳塵垢<br>　有是行法人　　持施使不沒　</p><p>時彼畫師聞此偈已歡喜踊躍。著其衣服乘此鞍馬便還其家。時彼家人見著盛服乘馬至門。謂是貴人。心懷畏懼。閉門藏避。畫師語言。我非他人是汝夫主。其婦語言。汝是貧人於何得是鞍馬服乘。爾時其夫以偈答言<p class='lg'>　善女汝今聽　　我當隨實說<br>　今雖捨施僧　　施設猶未食<br>　譬如未下種　　芽莖今已生<br>　福田極良美　　果報方在後<br>　此僧淨福田　　誰不於中種<br>　意方欲下種　　芽生眾所見　</p><p>時婦聞已得淨信心。即說偈言<p class='lg'>　如佛之所說　　施僧得大果<br>　如今所布施　　真得施處所<br>　敬心施少水　　果報過大海<br>　一切諸眾中　　佛僧最第一<br>　開意方欲施　　華應已在前　</p><p><b>　　<A NAME="n311"></A>（二二）</b><p>復次夫修施者在勝信心。兩錢布施果報難量。我昔曾聞。有一女人至晝闇山見眾人等。於彼山中作般遮于瑟。時彼女人於會乞食。既睹眾僧心懷歡喜。而讚歎言。善哉聖僧。譬如大海眾寶窟宅。眾人供養。我獨貧窮無物用施。作是語已。遍身搜求了無所有。復自思惟。先於糞中得二銅錢。即持此錢奉施眾僧。時僧上座得羅漢果豫知人心。而彼上座常自珍重。見彼女人有深信心為欲增長彼功德故。不待維那躬自慇懃起為咒願。即舉右手高聲唱言。大德僧聽。即說偈言<p class='lg'>　大地及大海　　所有諸寶物<br>　如此童女意　　悉能施與僧<br>　留心善觀察　　行道為修福<br>　使得解脫道　　離貧窮棘刺　</p><p>時彼童女極生大心。如師所說我作難作。便捨一切資財珍寶等無有異。悲欣交集。五體投地歸命諸僧。以此兩錢置上座前。涕泣不樂。即說偈言<p class='lg'>　願我生死中　　永離於貧窮<br>　常得歡慶集　　親戚莫別離<br>　我今施僧果　　唯佛能分別<br>　由此功德故　　速成所願果<br>　所種微善心　　身根願速出　</p><p>時彼女人出彼山已坐一樹下。樹蔭不移上有雲蓋。時彼國王適喪夫人出外遊行。見彼雲蓋往至樹下。見此童女心生染著。將還宮內。用為第一最大夫人。即作是念。我先發願今已稱心。即白國王。多齎寶物施設供具。詣晝闇山供養眾僧。寶珠瓔珞種種財物。持用奉施。彼時上座不為咒願。爾時大眾疑怪所以。而作是言。先者貧賤兩錢施時起為咒願。今者乃為王之夫人。珍寶瓔珞種種財物。而用布施。不為咒願。時彼上座語眾僧言。我先為彼咒願之時不為財物。乃恐童女心意錯亂。故為咒願。即說偈言<p class='lg'>　不以錢財多　　而獲大果報<br>　唯有勝善心　　乃得大畏報<br>　彼女先施時　　一切悉捨施<br>　佛智能分別　　非我所能知<br>　今雖財寶多　　不如彼時心<br>　十六分中一　　若心擾濁施<br>　譬如諸商賈　　少於諸財物<br>　心期於大報　　所施物雖小<br>　心意勝廣大　　以是故未來<br>　得報亦無量　　如阿輸迦王<br>　淨心用土施　　亦如舍衛城<br>　窮下之女人　　飯漿施迦葉<br>　施土得大地　　飯漿天中勝<br>　施少心淨廣　　得報亦弘大<br>　譬如白淨衣　　以油渧其上<br>　垢膩遂增長　　亦猶油渧水<br>　油渧雖微小　　遍於池水上<br>　以是故當知　　心勝故報大　</p><p class='juan'>
大莊嚴論經卷第四</p>
</body></html>
