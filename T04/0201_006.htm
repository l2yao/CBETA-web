<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
大莊嚴論經卷第六</p>
<p><span class='byline'>　　　　馬鳴菩薩造</span><br><p><span class='byline'>　　　　後秦三藏鳩摩羅什譯</span><br><p><b>　　<A NAME="n322"></A>（三一）</b><p>復次有實功德堪受供養。無實功德不堪受人信心供養。我昔曾聞。拘沙種中有王名真檀迦膩吒。討東天竺。既平定已威勢赫振福利具足。還向本國。於其中路有平博處。於中止宿。爾時彼王心所愛樂。唯以佛法而為瓔珞。即在息處遙見一塔以為佛塔。侍從千人往詣塔所。去塔不遠下馬步進。著寶天冠嚴飾其首。既到塔所歸命頂禮。說是偈言<p class='lg'>　離欲諸結障　　具足一切智<br>　於諸仙聖中　　最上無倫疋<br>　能為諸眾生　　作不請親友<br>　名稱世普聞　　三界所尊重<br>　棄捨於三有　　如來所說法<br>　諸論中最上　　摧滅諸邪論<br>　我今歸命禮　　真實阿羅漢　</p><p>爾時彼王。以念如來功德之故稽首敬禮。當作禮時塔即碎壞。猶如暴風之所吹散。爾時彼王見是事已甚大驚疑。而作是言。今者此塔無觸近者。云何卒爾無事散壞。如斯變異必有因緣即說偈言<p class='lg'>　帝釋長壽天　　如是尊重者<br>　合掌禮佛塔　　都無有異相<br>　十力大威德　　尊重高勝人<br>　大梵來敬禮　　佛亦無異相<br>　我身輕於彼　　不應以我壞<br>　為是咒術力　　厭道之所作　</p><p>王說偈已。以塔碎壞心猶驚怖。而作是言。願此變異莫作災患。當為吉祥令諸眾生皆得安隱。我從昔來五體投地禮百千塔。未曾虧損一塵墮落。今者何故變異如是。如斯之相我未曾見。即說偈言<p class='lg'>　為天阿修羅　　而共大戰鬥<br>　為是國欲壞　　我命將不盡<br>　將非有怨敵　　欲毀於我國<br>　非穀貴刀兵　　不有疾疫耶<br>　非一切世間　　欲有災患耶<br>　此極是惡相　　將非法欲滅　</p><p>爾時近塔村人見王疑怪。即便向王作如是言。大王。當知此非佛塔。即說偈言<p class='lg'>　尼揵甚愚癡　　邪見燒其意<br>　斯即是彼塔　　王作佛心禮<br>　此塔德力薄　　又復無舍利<br>　不堪受王敬　　是故今碎壞　</p><p>伽膩吒王倍於佛法生信敬心。身毛皆豎悲喜雨淚。而說偈言<p class='lg'>　此事實應爾　　我以佛想禮<br>　此塔必散壞　　龍象所載重<br>　非驢之所堪　　佛說三種人<br>　應為起塔廟　　釋迦牛王尊<br>　正應為作塔　　尼揵邪道滅<br>　不應受是供　　不淨尼揵子<br>　不應受我禮　　此塔崩壞時<br>　出於大音聲　　喻如多子塔<br>　佛往迦葉所　　迦葉禮佛足<br>　是我婆伽婆　　是我佛世尊<br>　佛告迦葉曰　　若非阿羅漢<br>　而受汝禮者　　頭破作七分<br>　我今因此塔　　驗佛語真實　</p><p>如此木石無有心識。而為尼揵作明證。驗知非一切智。王見是已於大眾前歡喜踊躍。倍生信心。容顏怡悅。而作是言。南無婆伽婆。一切所尊解脫之師。釋迦牟尼佛師子吼言。此法之外。更無沙門及婆羅門。佛語真實無有錯謬。諸有眾生一足二足無足多足。有色無色有想無想乃至非想非非想。於此眾中唯有如來最為尊勝。舉要言之。佛所說者今日皆現。一切外道不如草芥。況復尼揵師富蘭那迦葉。即說偈言<p class='lg'>　我是人中王　　不堪受我禮<br>　況復轉輪王　　阿修羅王等<br>　此塔於今日　　如為大象王<br>　牙足之威力　　摧破令碎壞<br>　身具四種結　　故名尼揵陀<br>　猶如大熱時　　能除彼熱者<br>　名為尼陀伽　　如來佛世尊<br>　能斷一切結　　真是尼陀伽<br>　以是於今者　　尼揵諸弟子<br>　及諸餘天人　　皆應供養佛<br>　佛種族智慧　　名稱甚廣大<br>　如此之塔廟　　天人阿修羅<br>　若其禮敬時　　無有傾動相<br>　猶如蚊子翅　　扇於須彌山<br>　雖盡其勢力　　不能令動搖　</p><p>是故若人欲得福德。宣應禮拜佛之塔廟<p><b>　　<A NAME="n323"></A>（三二）</b><p>復次若人學問。雖復毀行。以學問力尋能得道。以是義故應勤學問。我昔曾聞。有一多聞比丘住阿練若處。時有寡婦數數往來此比丘所聽其說法。于時學問比丘於此寡婦心生染著。以染著故所有善法漸漸劣弱。為凡夫心結使所使。與此婦女共為言要。婦女言。汝今若能罷道還俗。我當相從。彼時比丘即便罷道。既罷道已不能堪任世間苦惱。身體羸瘦不解生業。未知少作而大得財。即自思惟。我於今者作何方計得生活耶。復作是念。唯客殺羊用功極輕兼得多利。作是念已求覓是處。以凡夫心易朽敗故造作斯業。遂與屠兒共為親友。於賣肉時有一相識乞食道人。於道路上偶值得見。見已便識頭髮蓬亂。著青色衣身上有血。猶如閻羅羅剎。所執肉稱悉為血污。見其稱肉欲賣與人。比丘見已即長歎息作是思惟。佛語真實凡夫之心輕躁不停。極易迴轉。先見此人勤修學問護持禁戒。何意今日忽為斯事。作是念已。即說偈言<p class='lg'>　汝若不調馬　　放逸造眾惡<br>　云何離慚愧　　捨棄調伏法<br>　威儀及進止　　為人所樂見<br>　飛鳥及走獸　　睹之不驚畏<br>　行恐傷蟻子　　慈哀憐眾生<br>　如是悲愍心　　今為安所在　</p><p>凡夫之人其心不定。正可名為沙門婆羅門數。是故如來不說標相。若得見諦真實。是名為沙門及婆羅門。復說偈言<p class='lg'>　勇捍而自稱　　謂己真沙門<br>　為此不調心　　忽作斯大惡　</p><p>說是偈已。尋即思惟。我於今者作何方便令其開悟。如佛言曰。若教人時先當令其於四不壞生清淨信。此四不壞能令眾生得見四諦。今當為說作業根本。作是念已而語之言。汝於今者極善稱量。時賣肉者作是念言。此比丘既不買肉。何故語我極善稱量。作是念已。即說偈言<p class='lg'>　此必有悲愍　　而來見濟拔<br>　如斯之比丘　　久離市易法<br>　見吾為惡業　　故來欲救度<br>　實是賢聖人　　為我作利益　</p><p>說是偈已。尋憶昔者為比丘時造作諸行。念先所誦經名曰。苦聚欲過欲味。思憶此已。即以肉稱遠投於地。於生死中深生厭患。語彼比丘大德。大德而說偈言<p class='lg'>　欲味及欲過　　何者為最多<br>　我以慚愧鞙　　捉持智慧秤<br>　思量如此事　　心已得通達<br>　不見其有利　　純睹欲衰患<br>　以是故我今　　宜應捨離欲<br>　往詣於僧坊　　復還求出家<br>　我今為欲作　　身苦極下賤<br>　雖是現在身　　即如墮惡道<br>　我昔出家時　　濾水而後飲<br>　悲愍護他命　　無有傷害心<br>　今日如惡鬼　　食人精血者<br>　我今樂殺害　　習而不能捨<br>　善哉佛所說　　親近於欲者<br>　無惡而不造　　我今為欲使<br>　衰苦乃至此　　一切種智說<br>　四諦我未證　　從今日已去<br>　終不更放逸　　十力尊所說<br>　前為放逸者　　後止更不作<br>　如月離雲翳　　明照于世間<br>　是故我今當　　專心持禁戒<br>　設頭上火然　　衣服亦焚燒<br>　我當堅精進　　修行調順法<br>　斷難伏結使　　必令得寂滅<br>　假毀絕筋脈　　形體皆枯乾<br>　不見四諦者　　我終不休息<br>　先滅結使怨　　得勝報施恩　</p><p>爾時比丘知其心念。彼智慧火方始欲然。即說偈言<p class='lg'>　汝今若出家　　必應得解脫<br>　迦梨與僧鉗　　及以質多羅<br>　如此等比丘　　皆七返罷道<br>　後復還出家　　獲得阿羅漢<br>　十力世尊戒　　汝亦不毀犯<br>　汝不起邪見　　汝有多聞智<br>　生於厭離善　　修習寂靜樂<br>　汝有多聞燈　　結使風所滅<br>　汝還修多聞　　必至無畏方<br>　為結之所漂　　當依修定力<br>　修定得勝力　　明了見結使<br>　由汝常修集　　故樂出家法<br>　心近善功德　　為結使所壞<br>　修集於正道　　是意捉結使<br>　如象絕羈靽　　自恣隨意去　</p><p>時罷道比丘即捨惡業。出家精勤得阿羅漢果<p><b>　　<A NAME="n324"></A>（三三）</b><p>復次若欲莊嚴無過善業。是故應當勤修諸善。我昔曾聞。有一田夫聰明黠慧。與諸徒伴共來入城。時見一人容貌端正莊嚴衣服。種種瓔珞服乘嚴麗。多將侍從。悉皆嚴飾瑰瑋可觀。彼聰明者語諸行伴。不好不好。同伴語言。如此之人威德端正。深可愛敬有何不好。聰明者言。我自不好亦不以彼用為不好。由我前身不造功德。致使今者受此賤身。無有威勢人所不敬。若先修福。豈當不及如此人者。是故我今應勤修善。必使將來有勝於彼。即說偈言<p class='lg'>　彼捨於放逸　　修善獲福利<br>　我由放逸故　　不修功德業<br>　是以今貧賤　　下劣無威勢<br>　我今自愧責　　故自稱不好<br>　我今自觀察　　窮賤極可愍<br>　結使所欺誑　　放逸之所壞<br>　自從今以後　　勤修施戒定<br>　必使將來生　　種姓好眷屬<br>　端正有威德　　財富多侍從<br>　眾事不可嫌　　為世所尊敬<br>　莫如今日身　　自悔無所及<br>　惡心為我怨　　欺我致貧賤<br>　心能自悔責　　修善得快樂<br>　設造惡業時　　眾善都不生<br>　制心修善者　　榮樂無不具<br>　世間語不虛　　善惡報差別<br>　佛說八正道　　能至於涅槃<br>　若心著財利　　富貴及榮勝<br>　求於後有者　　不免衰老患<br>　我當勤精專　　趣向無畏方<br>　譬如醉畫師　　畫作諸形像<br>　醒已覺其惡　　除滅作勝者<br>　先世愚癡故　　造作今惡身<br>　今當滅惡業　　將來求勝報<br>　見惡果報已　　智者深自責　</p><p><b>　　<A NAME="n325"></A>（三四）</b><p>復次若聞善說應當思惟必得義利。是故智者常應聽受善妙之法。我昔曾聞。舍衛國中佛與阿難曠野中行。於一田畔見有伏藏。佛告阿難。是大毒蛇。阿難白佛。是惡毒蛇。爾時田中有一耕人。聞佛阿難說有毒蛇。作是念言。我當視之。沙門以何為惡毒蛇。即往其所見真金聚。而作是言。沙門所言是毒蛇者。乃是好金。即取此金。還置家中。其人先貧衣食不供。以得金故轉得富饒。衣食自恣。王家策伺怪其卒富。而糾舉之繫在獄中。先所得金既已用盡。猶不得免。將加刑戮。其人唱言。毒蛇阿難。惡毒蛇世尊。傍人聞之。以狀白王。王喚彼人而問之曰。何故唱言。毒蛇阿難。惡毒蛇世尊。其人白王。我於往日在田耕種。聞佛阿難說言毒蛇。是惡毒蛇。我於今者。方乃悟解實是毒蛇。即說偈言<p class='lg'>　諸佛語無二　　說為大毒蛇<br>　阿難白世尊　　實是惡毒蛇<br>　惡毒蛇勢力　　我今始證知<br>　於佛世尊所　　倍增信敬心<br>　我今臨危難　　是故稱佛語<br>　毒蛇之所螫　　正及於一身<br>　親戚及妻子　　奴婢僮僕等<br>　一切悉無有　　而受苦惱者<br>　財寶毒蛇螫　　盡及家眷屬<br>　我今於財寶　　及與親戚等<br>　視如惡毒蛇　　瞋恚發作時<br>　智者宜速離　　如捨惡毒蛇<br>　應速求出家　　行詣於山林<br>　誰有智慧者　　見聞如此事<br>　而當著財寶　　封惑迷其心<br>　我謂得大利　　而反獲衰惱　</p><p>王聞偈已深知是人於佛語中生信解心。即說偈言<p class='lg'>　汝今能信敬　　悲愍之大仙<br>　所說語真實　　未曾有二言<br>　先所伏藏財　　盡以用還汝<br>　更復以財寶　　而以供養汝<br>　能敬信調御　　善逝實語故<br>　大梵之所信　　拔梨阿修羅<br>　天王及帝釋　　我等與諸王<br>　城中諸豪族　　婆羅門剎利<br>　尊勝智見人　　無不信敬者<br>　能同我信故　　現得於花報<br>　今信最信處　　應獲第一果　</p><p><b>　　<A NAME="n326"></A>（三五）</b><p>復次諸欲求利者。或得或不得。有真善心者不求自得利實。無真善心者為得貪利故。應作真善心。我昔曾聞。有一國王。時輔相子其父早喪。其子幼稚未任紹繼。錢財已盡。無人通致可得見王。窮苦自活。遂漸長大有輔相才。理民斷事一切善知。年向成立盛壯之時。形體姝大勇猛大力才藝備具。作是思惟。我今貧窮當何所作。又復不能作諸賤業。今我無福。所有才藝不得施行。復不生於下賤之家。又聞他說是偈言<p class='lg'>　業來變化我　　窮困乃如是<br>　父母之家業　　今無施用處<br>　下賤所作業　　非我所宜作<br>　若我無福業　　應生下賤家<br>　生處雖復貴　　困苦乃如是<br>　賤業極易知　　然我所不能<br>　當作私竊業　　使人都不知<br>　正有作賊業　　覆隱人不覺<br>　腰繫二箭筒　　并持鋼利劍<br>　縛[跳-兆+專]手秉弓　　種種自莊嚴<br>　喻如師子兒　　都無有所畏　</p><p>說是偈已作是思惟。設劫餘處或令他貧。我當劫王。作是念已。至王宮中詣王臥處。王覺有賊怖不敢語。持王衣服并諸瓔珞取安一處。時王頭邊有一器。水邊復有灰。飢渴所逼。謂灰是糗和水而飲。飲已飽滿。乃知是灰。即自思惟。灰猶可食況其餘物。我寧食草何用作賊。先父以來不為此業。即棄諸物還來歸家。王見空出。歎言善哉。即喚其人而語之言。汝今何故既取此物。還置於地。而便空去。白言。大王。聽我所說。即說偈言<p class='lg'>　何故作非理　　以為飢渴故<br>　灰水止飢渴　　是故息賊心<br>　今知是飢渴　　易可得止息<br>　我飲灰水已　　擲器著地中<br>　慚愧生悔恨　　不復更造惡<br>　大王應當知　　我非凡庶人<br>　乃是輔相子　　由家窮困故<br>　故來至王宮　　造作非法事<br>　從今日已去　　常欲飲灰水<br>　食草而自活　　不為偷盜業<br>　我家昔先人　　自有家禮教<br>　寧當自滅身　　不毀舊法訓　</p><p>王見此事歎未曾有。稱種姓子真實不虛。雖有[<a href='javascript:showpic("../fontimg/067874.gif")'>億-音+(夫*夫)</a>]過尋能改悔。即說偈言<p class='lg'>　貧窮壞志耐　　并棄於慚愧<br>　凡下鄙惡人　　速疾造惡業<br>　以己家法鉤　　能制非法象<br>　汝能自抑心　　不違家教法<br>　能有是賢行　　還襲汝父處<br>　汝今除癡心　　能作難有事<br>　我今極歡喜　　用汝為輔相<br>　不須覆觀察　　我已見汝行<br>　心堅志勇健　　兼復有智能<br>　我今自見知　　斯事實難有<br>　才業倍勝父　　以心真善故　</p><p>是故智者。當作真實不應虛偽<p><b>　　<A NAME="n327"></A>（三六）</b><p>復次現在結使雖復不起。若未斷結結使之得猶故成就。如以冷水投熱湯中。我昔曾聞。有一師共一弟子。於其冬日在煖室中見有火聚無有煙焰。師語弟子。汝見是火無煙焰不。弟子言見。師語弟子。汝著乾薪煙即時起。復言。口吹火焰乃出。師為弟子。而說偈言<p class='lg'>　先火無煙焰　　慈心不淨觀<br>　現在結不生　　如火無煙焰<br>　如火得乾薪　　煙焰俱時起<br>　心火遇因緣　　值惡知識時<br>　瞋恚煙便起　　若睹好色時<br>　貪欲火熾然　　是故應斷得<br>　成就具三明　　為斷貪瞋癡<br>　應勤修精進　　明行足斷心<br>　結使草不生　　喻如常行道<br>　眾卉皆不出　　貪欲及瞋恚<br>　未遇緣不起　　根本未斷故<br>　遇緣還復發　　喻如得瘧病<br>　四日定發現　　於三二日時<br>　遇緣還復發　　又似世俗定<br>　掩按結不起　　都無有患相<br>　欲如毒樹根　　不拔芽還生<br>　如人恥白髮　　并剃其黑者<br>　剃之未久間　　白髮尋還生<br>　不永斷結使　　其事亦如是<br>　欲結及瞋恚　　逼戒行機關<br>　對治隱不起　　不造身口業<br>　便生難有想　　結使後還起<br>　毀犯於戒行　　貪嗜著五欲<br>　如蛇隱入穴　　還出則螫人　</p><p><b>　　<A NAME="n328"></A>（三七）</b><p>復次施為解脫不為財物。若為財物不名為施。若為解脫則得無生及涅槃樂。是故智者應為解脫而行布施。我昔曾聞。有一檀越詣僧房設會。檀越知識道人語上座言。今日檀越飲食精細。好為檀越耐心說法。是時上座已得三明六通具八解脫。善知他心深觀察之。為何事故而設此會。乃知此會為財利故。爾時上座為此檀越說三惡道苦。而作是言。善哉善哉。檀越汝今所設供養。極是時施。色香美味皆悉具足。極為清淨。三惡道中無所乏少。時知識道人語上座言。何以為他咒願。三惡道中都無所乏。時僧上座語彼道人子。我雖年老倒錯說法。然此檀越不習於戒結使所使。我觀彼心故作是說。此檀越為五欲樂及財寶畜生。即說偈言<p class='lg'>　施者所生處　　財寶極廣大<br>　以恃財寶故　　能令起憍慢<br>　憍慢越法度　　盲冥愚凡失<br>　以越法度故　　則墮三惡趣<br>　處於三惡道　　猶如己舍宅<br>　若生人天中　　如似暫寄客<br>　是故戒施伴　　俱受於涅槃<br>　戒能得生天　　施能備眾具<br>　所作為解脫　　必盡於苦際<br>　譬如種藕根　　花葉悉具得<br>　其根亦可食　　修行於施戒<br>　親近解脫林　　快樂喻花葉<br>　根喻於解脫　　是故修戒施<br>　必當為解脫　　不應為世利　</p><p><b>　　<A NAME="n329"></A>（三八）</b><p>復次離諸難亦難。得於人身難。既得離諸難。應當常精勤。我昔曾聞。有一小兒聞經中說。盲龜值浮木孔其事甚難。時此小兒故穿一板作孔受頭擲著池中。自入池中低頭舉頭欲望入孔。水漂板故不可得值。即自思惟。極生厭惡。人身難得佛以大海為喻。浮木孔小盲龜無眼。百年一出實難可值。我今池小其板孔大。復有兩眼日百出頭。猶不能值。況彼盲龜而當得值。即說偈言<p class='lg'>　巨海極廣大　　浮木孔復小<br>　百年而一出　　得值甚為難<br>　我今池水小　　浮木孔極大<br>　數數自出頭　　不能值木孔<br>　盲龜遇浮木　　相值甚為難<br>　惡道復人身　　難值亦如是<br>　我今值人身　　應當不放逸<br>　琩F等諸佛　　未曾得值遇<br>　今日得諮受　　十力世尊言<br>　佛所說妙法　　我必當修行<br>　若能善修習　　濟拔極為大<br>　非他作己得　　是故自精勤<br>　若墮八難處　　云何可得離<br>　世間業隨逐　　墮墮於惡道<br>　我今當逃避　　得出三有獄<br>　若不出此獄　　云何得解脫<br>　畜生道若干　　歷劫極長久<br>　地獄及餓鬼　　黑闇苦惱深<br>　我若不勤修　　云何而得離<br>　嶮難諸惡道　　今日得人身<br>　不盡苦邊際　　不離三有獄<br>　應當勤方便　　必離三有獄<br>　我今求出家　　必使得解脫　</p><p><b>　　<A NAME="n330"></A>（三九）</b><p>復次財錢難捨。智者若能修於小施莫起輕想。我昔曾聞。須和多國昔日有王名薩多浮。時王遊獵偶值一塔。即以五錢布施彼塔。有一旃陀羅遙唱善哉。即遣使捉將至王所。時王語言。汝今見我布施小故譏笑我耶。彼人白王。施我無畏然後當語。我於昔日於嶮道中劫掠作賊。捉得一人急拳其手。我即思惟。此人拳手必有金錢。語令開手其人不肯。我捉弓箭用恐彼人。語言放手猶故不肯。我即挽弓向之。以貪寶故即便射殺。殺已即取得一銅錢。寧惜一錢不惜身命。如今大王無逼惱者。能持五錢用施佛塔。是故我今歎言善哉。即說偈言<p class='lg'>　挽弓圓如輪　　將欲害彼命<br>　彼寧喪身命　　不肯輸一錢<br>　我見如此人　　捨命不捨錢<br>　是故我今者　　見有捨錢者<br>　生於希有想　　歎言難可作<br>　不見有弓刀　　強逼大王者<br>　亦無有畏忌　　開意捨難捨<br>　苦求乃得錢　　是故我今日<br>　見有捨財者　　心生未曾有<br>　我自見其證　　極苦不肯捨<br>　大王今當知　　慳心難可捨　</p><p><b>　　<A NAME="n331"></A>（四○）</b><p>復次善觀察所作當時雖有過後必有大益。我昔曾聞。有一比丘常被盜賊。一日之中堅閉門戶。賊復來至扣門而喚。比丘答言。我見汝時極大驚怖。汝可內手於彼向中。當與汝物。賊即內手置於向中。比丘以繩繫之於柱。比丘執杖開門打之。打一下已語言。歸依佛。賊以畏故即便隨語歸依於佛。復打二下語言歸依法。賊畏死故復言歸依法。第三打時復語之言。歸依僧。賊時畏故言歸依僧。即自思惟。今此道人有幾歸依。若多有者必更不見此閻浮提。必當命終。爾時比丘即放令去。以被打故身體疼痛久而得起。即求出家。有人問言。汝先作賊造諸惡行。以何事故出家修道。答彼人言。我亦觀察佛法之利然後出家。我於今日遇善知識。以杖打我三下。唯有少許命在不絕。如來世尊實一切智者。若教弟子四歸依者我命即絕。佛或遠見斯事教出比丘打賊三下。使我不死。是故世尊唯說三歸不說四歸。佛愍我故說三歸依不說四歸。即說偈言<p class='lg'>　決定一切智　　以憐愍我故<br>　是以說三歸　　不說有第四<br>　為於三有故　　而說三歸依<br>　若當第四者　　我則無歸依<br>　我今可憐愍　　身命於彼盡<br>　我見佛世尊　　遠睹如斯事<br>　生於未曾有　　是故捨賊心<br>　有因麤事解　　或因細事悟<br>　麤者悟麤事　　細者解細事<br>　由我心麤故　　因麤事解悟<br>　我解斯事故　　是以求出家　</p><p class='juan'>
大莊嚴論經卷第六</p>
</body></html>
