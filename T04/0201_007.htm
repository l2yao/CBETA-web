<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
大莊嚴論經卷第七</p>
<p><span class='byline'>　　　　馬鳴菩薩造</span><br><p><span class='byline'>　　　　後秦三藏鳩摩羅什譯</span><br><p><b>　　<A NAME="n333"></A>（四一）</b><p>復次利養亂於行道。若斷利養善觀察瞋。我昔曾聞。有一比丘在一園中。城邑聚落競共供養。同出家者憎嫉誹謗。比丘弟子聞是誹謗。白其師言。某甲比丘誹謗和上。時彼和上聞是語已。即喚謗者善言慰喻。以衣與之。諸弟子等白其師言彼誹謗人是我之怨。云何和上慰喻與衣。師答之言。彼誹謗者於我有恩應當供養。即說偈言<p class='lg'>　如雹害禾穀　　有人能遮斷<br>　田主甚歡喜　　報之以財帛<br>　彼謗是親厚　　不名為怨家<br>　遮我利養雹　　我應報其恩<br>　雹害及一世　　利養害多身<br>　雹唯害於財　　利養毀修道<br>　為雹所害田　　必有少遺餘<br>　利養之所害　　功德都消盡<br>　如彼提婆達　　利養雹所害<br>　由彼貪著故　　善法無毫釐<br>　眾惡極熾盛　　死則墮惡道<br>　利養劇猛火　　亦過於惡毒<br>　師子及虎狼　　智者觀察已<br>　寧為彼所傷　　不為利養害<br>　愚者貪利養　　不見其過惡<br>　利養遠聖道　　善行滅不生<br>　佛已斷諸結　　三有結都解<br>　功德已具滿　　猶尚避利養<br>　眾中師子吼　　而唱如是言<br>　利養莫近我　　我亦遠於彼<br>　有心明智人　　誰當貪利養<br>　利養亂定心　　為害劇於怨<br>　如以毛繩戮　　皮斷肉骨壞<br>　髓斷爾乃止　　利養過毛繩<br>　絕於持戒皮　　能破禪定肉<br>　折於智慧骨　　滅妙善心髓<br>　譬如嬰孩者　　捉火欲食之<br>　如魚吞鉤餌　　如鳥網所覆<br>　諸獸墜阱陷　　皆由貪味故<br>　比丘貪利養　　與彼亦無異<br>　其味極尟少　　為患甚深重<br>　詐為諂佞者　　止住利養中<br>　親近憒鬧亂　　妨患之種子<br>　如似疥搔瘡　　搔之痒轉增<br>　矜高放逸欲　　皆因利養生<br>　此人為我等　　遮於利養怨<br>　我以是義故　　應盡心供養<br>　如是善知識　　云何名為怨<br>　由貪利養故　　不樂閑靜處<br>　心常緣利養　　晝夜不休息<br>　彼處有衣食　　某是我親厚<br>　必來請命我　　心意多攀緣<br>　敗壞寂靜心　　不樂空閑處<br>　常樂在人間　　田利毀敗故<br>　不樂寂定法　　以捨寂定故<br>　不名為比丘　　亦不名白衣　</p><p><b>　　<A NAME="n334"></A>（四二）</b><p>復次俱得漏盡教學差別。我昔曾聞。尊者目連教二弟子。精專學禪而無所證。時尊者舍利弗問目連言。彼二弟子得勝法不。目連答言。未得。舍利弗又問言。汝教何法。目連答言。一教不淨。二教數息。然其心意。滯而不悟。時舍利弗問目連言。彼二弟子從何種姓而來出家。答言。一是浣衣。二是鍛金師。時舍利弗語目連言。金師子者應授安般。浣衣人者宜教不淨。目連如法以教弟子。弟子尋即精勤修習得羅漢果。既成羅漢歡喜踊躍。即便說偈讚舍利弗<p class='lg'>　第二轉法輪　　佛法之大將<br>　於諸聲聞中　　得於最上智<br>　有勝覺慧力　　嗚呼舍利弗<br>　指導示解脫　　隨順本所習<br>　指導開悟我　　二俱速解脫<br>　行自境界中　　獲得所應得<br>　行他境界者　　如魚墮陸地<br>　我常在河側　　習浣衣白淨<br>　安心於白骨　　相類易開解<br>　不大加功力　　速疾入我意<br>　金師常吹[<a href='javascript:showpic("../fontimg/015827.gif")'>橐-石+非</a>]　　出入氣是風<br>　易樂入安般　　眾生所翫習<br>　各自有勝力　　今者舍利弗<br>　佛法之鞅鞙　　佛說舍利弗<br>　第二轉法輪　　真實是所應<br>　心得自在者　　能使我二人<br>　善知禪徑路　　我如不調象<br>　法中之大將　　言教調順我<br>　使到安隱處　　故我大歡喜　</p><p><b>　　<A NAME="n335"></A>（四三）</b><p>復次善根熟者雖復逃避如來大悲終不放捨。我昔曾聞。如來無上良厚福田。行來進止常為福利。非如世間所有田也。欲示行福田異於世間田。行福田者往至檀越下種人所入舍衛城分衛。乃至為菩薩時入王舍城乞食。城中老少男女大小。見其容儀心皆愛敬。餘如佛本行中說。昔佛在時眾生厭惡。善根種子極易生芽。佛所應化為度人故入城乞食。即說偈言<p class='lg'>　若以深信心　　禮敬佛足者<br>　是人於生死　　便為不久住<br>　能行善福田　　供養作因緣<br>　必獲大果報　　能以信敬心<br>　以土著佛缽　　終不無果報　</p><p>如來入城現神足時。一切人民各各相語。佛來入城。餘如諸經中。佛來入城時所有嚴麗種種具足。男女大小聞佛入城一切擾動。猶如大海風鼓濤波出大音聲。閻浮提界亦未曾有如是形相。爾時城中除糞穢人名曰尼提。髮長蓬亂垢膩不淨。所著衣裳悉皆弊壞。若於道中得弊納者。便用補衣。欲示宿世不善業故。背負糞瓨。欲遠棄去。於路見佛瞻仰尊顏。如睹大海。圓光一尋以莊嚴身。如真金聚無諸垢穢。所著袈裟如赤栴檀。亦如寶樓觀之無厭。即說偈言<p class='lg'>　金色如華敷　　衣如赤栴檀<br>　衣服儀齊整　　清淨如銅鏡<br>　如似秋月時　　日處虛空中<br>　世尊處大眾　　嚴淨如秋月　</p><p>爾時眾生見佛世尊生大歡喜。畜生見佛。眼根悅樂況復人也。即說偈言<p class='lg'>　見色無比類　　深心極愛敬<br>　堪為禪定器　　威光倍赫奕<br>　邪見毒惡心　　睹佛猶悅豫<br>　觀其諸形體　　觸目視無厭<br>　睹見心悅豫　　身體悉照曜<br>　瞻之轉熾盛　　形體圓滿足<br>　無可嫌呵處　　種姓可歎美<br>　無能譏論者　　明智善丈夫<br>　相續出是種　　世人寶嚴飾<br>　以助形容好　　佛身相好具<br>　不假外莊嚴　　相好眾愛樂<br>　顯好常隨身　　世人自瓔珞<br>　不得常為好　　蓮華悉開敷<br>　阿輸伽敷榮　　嚴飾於大地<br>　顯好不如佛　　淨目眾相好<br>　熾然莊嚴身　　喻如摩尼鎧<br>　眾寶而校飾　　亦猶池水中<br>　眾華以莊嚴　　如是等比類<br>　不及如來身　　善逝之形體<br>　相好炳然著　　猶如虛空中<br>　淨無雲翳時　　眾星莊嚴月<br>　善行美妙器　　瞻仰無厭足<br>　如飲甘露味　　猶如淨滿月<br>　為人所愛樂　　妙相以莊嚴<br>　善調伏威德　　眾德備足者<br>　誰能具稱歎　　諸過惡已壞<br>　譬如生死中　　眾伎變現形<br>　永無能變現　　彷彿似佛者<br>　雖作眾妙像　　不及佛儀相<br>　佛之妙容相　　天人中無比　</p><p>又復世尊不齊相好殊妙可歎。眾行皆備功德悉具。說偈讚言<p class='lg'>　如來所言說　　智者所欽仰<br>　威儀及舉止　　終無有過失<br>　牟尼中最勝　　觸事未曾有<br>　覺慧無動搖　　讚毀意不異<br>　以有十力故　　摽相極寂靜<br>　滿足而正直　　功德利益聚<br>　行步甚詳雅　　為人所愛樂<br>　言說義深廣　　視瞻極審諦<br>　詳雅有次敘　　一切皆捨離<br>　食飲無貪著　　舉要而言之<br>　無有不可愛　</p><p>爾時尼提見無上調御諸根寂定。及比丘等根不散亂圍繞侍從。心倍愛敬。復說偈言<p class='lg'>　諸根悉寂靜　　調根者圍遶<br>　著於新色衣　　前後隨導從<br>　眾釋中勝導　　金色不動搖<br>　四眾常圍遶　　如赤雲繞日　</p><p>爾時尼提既見佛已。自鄙臭穢。背負糞瓨。云何見佛。迴趣異道以不見佛。心懷愁惱。我於先世不造福業。為惡所牽今受此苦。我今不愁斯下賤業。眾人皆得到於佛前。我今見臭穢故不得往。以是之故懊惱燋心。即說偈言<p class='lg'>　佛出世甚難　　難可得值遇<br>　人天阿修羅　　八部咸圍遶<br>　我雖今遭值　　臭穢不得近<br>　明了有惡業　　罪報捨棄我　</p><p>思惟是已。更從異巷捨而遠避。然佛世尊大慈平等隨逐不捨。即現彼巷尼提前立。尼提見已復生驚怖。我向避佛今復睹見。當何處避。驚怖憂惱而自責言。我甚薄福諸佛香潔。我當云何以此極穢逼近於佛。若當逼近罪益深重。先世惡業使我乃爾。即說偈言<p class='lg'>　天以栴檀香　　上妙曼陀花<br>　種種眾供具　　持來奉世尊<br>　佛來入城時　　香水以灑地<br>　人天皆供養　　真是應供者<br>　云何執糞<span class='corr'>缾</span>　　而在於佛前　</p><p>復自念言。當設何方念而得合所。又更捨佛入於異巷。如來如前復在彼巷。尼提見已倍復怪惱。而說偈言<p class='lg'>　圓光周一尋　　色炎若干種<br>　城中諸人等　　合掌而圍遶<br>　帝釋執持拂　　人天皆供養<br>　我向避異巷　　復從此道來　</p><p>作此偈已復自念言。今者世尊人天中上。我之鄙穢眾生中下。我今云何以此臭穢而近世尊。即便迴避入於異巷。爾時世尊先在彼立。既睹佛已慚恥卻行。糞缾撞壁尋即碎壞。糞汁流灌澆污衣服。自見穢污慚愧懊惱。顏色變異。而自念言。先雖臭穢尚有缾遮。今缾破壞。穢惡露現。甚可慚恥。甚自鄙責。而說偈言<p class='lg'>　歎言咄怪哉　　我今如趣死<br>　臭穢遍身體　　云何當自處<br>　三界最勝尊　　而來趣近我<br>　塞遮我前路　　遂無逃避處<br>　怪哉極可惡　　內外皆不淨<br>　慚恥大苦惱　　如似衰老至　</p><p>爾時大眾咸見世尊隨尼提後。時彼眾中有一比丘。作是念言。如來入城不於豪貴并卑賤家而從乞食。但隨尼提。何故如是。此必有緣。復自念言。此事可解。即說偈言<p class='lg'>　此必功德器　　為佛所追隨<br>　如珠落糞穢　　撓攪而覓取<br>　如來錄其心　　不擇貴與賤<br>　不求種姓真　　妙勝作是說<br>　譬如醫占病　　看病腹[<a href='javascript:showpic("../fontimg/042838.gif")'>革*更</a>]軟<br>　隨患投下藥　　亦不觀種族<br>　如來以平等　　觀察心堅軟<br>　亦不擇種姓　　與藥下煩惱　</p><p>爾時尼提於隘巷中遇值世尊。慚愧踡縮無藏避處。合掌向地作如是言。汝今能持一切眾生。願開少處容受我身。即說偈言<p class='lg'>　如來於今者　　轉來逼近我<br>　我身甚臭穢　　不得近世尊<br>　善哉開少分　　願容受我身　</p><p>爾時如來大悲熏心。安樂利益一切眾生。和顏悅色到尼提邊。世尊以柔軟雷音而安慰之。令彼身心怡悅快樂。佛命尼提。尼提聞已周慞四顧。如佛所命三界至尊豈可喚我鄙賤之人。將無有人與我同字喚於彼耶。佛心平等斷於愛憎。世尊舉手向彼尼提。其指纖長爪如赤銅。指間網縵以覆其上。掌如蓮花。柔軟淨潔相輪之手。欲使尼提生勇悍心。即與尼提而說偈言<p class='lg'>　汝有善根緣　　故我至汝所<br>　我今既來至　　汝何故逃避<br>　應當住於此　　汝今身雖穢<br>　心有上善法　　殊勝之妙香<br>　今在汝身外　　不宜自鄙賤　</p><p>于時尼提聞佛喚已。舉目睹佛其心勇悍。合掌向佛而作是言。無歸依者為作歸依。於諸眾生無有因緣而生子想。其心平等實是真濟。今佛世尊與我共語。如以甘露灑我身心。即說偈言<p class='lg'>　假使大梵王　　與我共談議<br>　天帝之尊重　　屈臨見攜抱<br>　轉輪大聖王　　同坐一器食<br>　不如三界尊　　垂哀賜一言<br>　今我蒙慈眷　　歡喜過於彼<br>　簡練去穢惡　　不善相已滅<br>　善相具足生　　自在者濟拔<br>　令我受快樂　　世尊足上塵<br>　帝釋以頂戴　　猶名福所護<br>　況我極鄙劣　　親承佛音教<br>　而自稱我名　　當不生欣慶　</p><p>佛告尼提。汝於今者能出家不。于時尼提聞是語已心生歡喜。即說偈言<p class='lg'>　如我賤種類　　頗任出家不<br>　世尊垂哀愍　　設得出家者<br>　如取地獄人　　安置著天上　</p><p>佛告尼提。汝今不應作是思惟。即說偈言<p class='lg'>　如來不觀察　　種族及貴富<br>　唯觀眾生業　　過去善種子<br>　一切煩惱縛　　不盡得解脫<br>　生老病死等　　苦樂悉皆同<br>　云何婆羅門　　獨能得解脫<br>　餘人不能得　　文字及音聲<br>　豈唯婆羅門　　餘姓亦復知<br>　譬如渡河津　　不但婆羅門<br>　餘姓亦復能　　一切諸所作<br>　唯婆羅門能　　餘人不能耶<br>　汝今但應當　　信我故出家<br>　如我佛法中　　悲心無偏黨<br>　不同諸外道　　有所隱藏法<br>　濟度悉平等　　佛法無損減<br>　說法無偏黨　　平等示正道<br>　為一切眾生　　作安隱正路<br>　譬如大市中　　市買一切物<br>　我法市亦爾　　不擇其種姓<br>　富貴及貧賤　　譬如清流水<br>　剎利婆羅門　　毘舍及首陀<br>　無有遮護者　　不限人非人<br>　一切皆來飲　　我法亦如是<br>　我今亦不齊　　比丘比丘尼<br>　普為於世間　　人天之大醫　</p><p>我不必為貴撰擇賢王等。亦度下賤優波離等。我不齊為大富長者須達多等。亦度貧窮須賴多等。我不齊為大智舍利弗。亦為鈍根周利槃特等。我不齊為少欲知足摩訶迦葉。亦為多欲婆難陀等。我不齊為耆舊宿德優樓頻螺迦葉。亦為幼稚須陀耶等。我不齊為憍慢婆迦賴等。亦為極惡鴦掘摩羅手捉劍者。我不齊為多智男子而為說法。亦為淺智女人而為說法。我不齊為出家之眾而作真濟。亦為極惡在家之人而為說法。我不齊為少欲之人而為說法。亦為在家幼子五欲自恣。說四真諦。我不齊為放捨眾務逋多梨說。亦為經理國事多諸世務頻婆娑羅王等說。我不齊為斷酒之人說。亦為極醉郁伽等說使得道跡。我不齊為樂修定離越等說離生死法。亦為失子狂亂心婆私吒說。我不齊為賢德等優婆塞種中生者說法。亦為邪見弟子阿須拔提等說。我不齊為盛壯羅吒和羅說法。亦為衰老羅拘羅等說。我不齊為宿舊婆拘羅說得羅漢。亦為七歲沙彌須陀延說使得羅漢。我不齊為十六波羅延心中難問答所疑。亦為六十聚落嬰愚貪欲求女人者說。我不齊為滿願子等大論牛王辯才無盡者說。亦為淺智達摩地那比丘尼說使得深智能解大丈夫有所問難。我不齊為富貴大王夫人彌拔提等說使得道果。亦為下賤僮使鳩熟多羅等說使得道跡。我不齊為貞婦毘舍佉說。亦為婬女蓮華等說。我不齊為大德辯才女人瞿曇彌等說。亦為七歲沙彌尼至羅能摧伏外道者說。爾時世尊即說偈言<p class='lg'>　依我佛法中　　速疾應出家<br>　因智得甘露　　不由種族姓<br>　四大及以空　　貴賤等同有<br>　無智則不得　　不必在種姓　</p><p>爾時尼提即奉佛教。尋便出家得阿羅漢。時舍衛城中長者婆羅門聞尼提得出家。皆生譏論瞋忿嫌恨。而作是言。彼尼提者鄙穢下賤今得出家。若設會時尼提來者污我舍宅床蓐。舉國紛紜。遂至上徹波斯匿王。時王聞已語諸臣言。汝等今者勿用紛紜。我今當往詣世尊所啟白如來。更不聽斯下賤者使得出家。時王將侍從往詣祇洹。見一比丘坐大石上縫糞掃衣。有七百梵天在其左右。有合掌禮敬者。有取縷者。有貫針者。如修多羅中廣說。時諸天等說偈讚言<p class='lg'>　觀察諸根寂　　容儀威德盛<br>　得具於三明　　利根不退轉<br>　眾善悉備滿　　容納糞掃衣<br>　七百威德天　　上從梵宮來<br>　歸命來敬禮　　度於彼岸者　</p><p>時波斯匿王不識尼提。而語之言。汝今為我往白世尊。波斯匿王今在門外欲來見佛。時彼尼提聞已即從石沒。如入於水踊身佛前。而白佛言。波斯匿王今在門外欲見世尊。世尊語言。還從本道可往喚前。尼提奉命還從石出喚波斯匿王。時波斯匿王頂禮問訊白世尊言。向彼比丘是何大德。為諸天供養奉侍左右。又能於石出入無礙。說偈問言<p class='lg'>　佛智淨無礙　　無事不通達<br>　我欲所問者　　佛已先知之<br>　先事且小住　　我欲有所問<br>　向見一比丘　　石上而出入<br>　如鷗在水中　　浮沈得自在　</p><p>爾時世尊告波斯匿王言。向者比丘若欲知者。是王所疑鄙賤尼提即其人也。王聞是已悶絕[<a href='javascript:showpic("../fontimg/037912.gif")'>跳-兆+辟</a>]地。即自悔責。而作是言。我為自燒。云何乃於如是大德生於譏嫌。見是事已於佛法所得未曾有。倍生信心即禮佛足。而說偈言<p class='lg'>　譬如須彌山　　眾寶所合成<br>　飛鳥及走獸　　至山皆金色<br>　昔來雖曾聞　　今始方證知<br>　佛如須彌山　　無量功德聚<br>　有來依佛者　　變為貴種族<br>　佛不觀種姓　　富貴及名聞<br>　猶如醫占病　　亦不觀種姓<br>　但授諸良藥　　令其病得愈<br>　貴賤資氣同　　皆出於不淨<br>　成就得道果　　等同無差別<br>　一切種姓同　　證果都無異　</p><p>爾時世尊為欲增長波斯匿王淳信心故說四種姓可淨。若婚娶時取四種姓。此四種姓皆可得淨。佛告大王。若取婦嫁女應擇種姓。此佛法中唯觀宿世善惡因緣不擇種姓。唯觀信施不觀珍寶。索戒清淨不索家門清淨。索定自在不索種姓端嚴。觀其智慧不觀所生。即說偈曰<p class='lg'>　如鍊山石中　　而取於真金<br>　譬如伊蘭木　　相瑳便火出<br>　亦如淤泥中　　出生青蓮花<br>　不觀所生處　　唯觀於德行　</p><p>若生上族有德行者應當供養。若生下賤種有德行者亦應供養。諸有智者應當供養。有德之人種姓有別德行無異。猶如伊蘭及栴檀木俱能出火熱與光明無有別異。佛語真實無有過失。深入人心使王得解。波斯匿王頂禮佛足五體投地。南無歸命調御丈夫一切種智。於一切義無有障礙。十力勇猛四無所畏。婆伽婆三藐三佛陀。於一切眾生作不請親友。於四種姓都無偏黨。略說如是。即說偈言<p class='lg'>　一切種智海　　淨意度彼岸<br>　世界佛獨悲　　心意無穢惡<br>　為一切眾生　　作於最親友<br>　獨一說解脫　　然示種種道<br>　依智多方便　　外道狂顛倒<br>　麤澀之苦行　　專迷著種姓　</p><p>波斯匿王禮佛及尼提足已。還舍衛城<p><b>　　<A NAME="n336"></A>（四四）</b><p>復次雖不入見諦修學多聞力諸魔不能動應勤修學問。我昔曾聞。有一魔化作比丘來至僧坊。有一法師在眾中說法。化比丘言。我得羅漢道。若有所疑今悉可問。于時眾僧語法師言。疏其所說。時彼法師問化比丘。云何斷結云何入定。化比丘顛倒說法。時法師語眾僧言。此非羅漢。其語不可疏。時化比丘踊身虛空作十八變。時會大眾譏呵法師。如此之人。師今云何說非羅漢。爾時法師雖被譏呵。以多聞力故猶說言非。若是羅漢。云何所說顛倒然復能飛。我於今者知復云何。即說偈言<p class='lg'>　我於功德所　　都無嫉怨心<br>　以阿毘曇石　　磨試知是非<br>　如似被金塗　　磨時色不顯<br>　金若不真者　　以石磨則知<br>　佛以智印印　　與印不相應<br>　甘露城極深　　無印不得入<br>　欲入甘露城　　我欲笑於彼　</p><p>諸人問言。若非羅漢云何能飛。于時法師復說偈言<p class='lg'>　或是因陀羅　　或是幻所作<br>　佛法中棘刺　　必是魔所為　</p><p>時化比丘還復本身深生歡喜。嗚呼佛法極精妙。依聞能如是決定分別我。即說偈言<p class='lg'>　首羅居士等　　已得法眼淨<br>　不可得動搖　　此事不可奇<br>　以己智力故　　汝今不見諦<br>　心堅不可動　　此事實希有<br>　無有聖智力　　而我不能動<br>　是事為希有　　歸依佛涅槃<br>　彼言真實故　　智者不動搖<br>　佛一切種智　　說觀察羅漢<br>　無有能壞者　　猶如大海潮<br>　終不過其限　　假使火作冷<br>　風性確然住　　如來所說語<br>　都無有變異　　以是故佛語<br>　於諸論最上　　如似日光明<br>　除滅一切闇　　應供極真實<br>　機辯顯分明　　善察者分別<br>　不能觀察者　　不見如此理<br>　實語與妄語　　此二相違遠<br>　佛語及外論　　其事亦如是　</p><p class='juan'>
大莊嚴論經卷第七</p>
</body></html>
