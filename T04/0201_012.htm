<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
大莊嚴論經卷第十二</p>
<p><span class='byline'>　　　　馬鳴菩薩造</span><br><p><span class='byline'>　　　　後秦龜茲三藏鳩摩羅什譯</span><br><p><b>　　<A NAME="n361"></A>（六四）</b><p>復次佛法難聞。如來往昔為菩薩時。不惜身命以求於法。是故應當勤心聽法。我昔曾聞鴿緣譬喻。有邪見師為釋提桓因說顛倒法。彼外道師非有真智。自稱為一切智。說言無阿耨多羅三藐三菩提。爾時帝釋聞是語已。心懷不悅極生憂愁。爾時帝釋見諸世間。有苦行者盡到其所推求一切智。如帝釋問經中偈說<p class='lg'>　我今意欲求　　不能得滿足<br>　晝夜懷疑惑　　莫識是與非<br>　我於久遠來　　瓻隡s推求<br>　不知大真濟　　今為何所在　</p><p>毘首羯磨白帝釋言。處於天上不應憂愁。世間拘尸國王名曰尸毘。精勤苦行求三藐三菩提。智者觀已。是王不久必當成佛可往親近。帝釋答言。彼之所作不移動耶。即說偈言<p class='lg'>　猶如魚生子　　雖多成者少<br>　又如菴羅果　　生熟亦難別<br>　菩薩亦如是　　發心者甚多<br>　成就者極少　　若作難苦行<br>　而不退轉者　　可說決定得<br>　欲知菩薩者　　執心必堅固　</p><p>毘首羯磨言。我等今當而往試看。若實不動當修供養。爾時帝釋為欲觀察菩薩心故自化作鷹。語毘首羯磨。汝化作鴿。時毘首羯磨即化作鴿。身如空青眼如赤珠。向帝釋所。爾時帝釋生憐愍心語毘首羯磨。我等云何於菩薩所而生逼觸。為彼尸毘王作苦惱事。雖復受苦如鍊好寶數試知真。試寶之法斷截屈折火燒椎打。乃始知真。爾時化鴿為鷹所逐。鴿現恐怖。於大眾前來入尸毘王腋下。其色青綠如蓮花葉。其光赫奕如黑雲中虹。嘴白嚴麗。諸人皆生希有之想。即說偈言<p class='lg'>　有實慈悲心　　眾生皆體信<br>　如似日暗時　　趣於自己巢<br>　化鷹作是言　　願王歸我食　</p><p>爾時大王聞鷹語已。又見彼鴿極懷恐怖。即說偈言<p class='lg'>　彼鴿畏鷹故　　連翩來歸我<br>　雖口不能言　　怖泣淚盈目<br>　是故於今者　　宜應加救護　</p><p>爾時大王安慰鴿故。復說偈言<p class='lg'>　汝莫生驚怖　　終不令汝死<br>　但使吾身存　　必當救於汝<br>　豈獨救護汝　　并護諸眾生<br>　我為一切故　　而作役力者<br>　如受國人雇　　六分輸我一<br>　我今於一切　　即是客作人<br>　要當作守護　　不令有苦厄　</p><p>爾時彼鷹復白王言。大王。願放此鴿是我之食。王答鷹言。我久得慈於眾生所盡應救護。鷹問王言。云何久得。爾時大王。即說偈言<p class='lg'>　我初發菩提　　爾時即攝護<br>　於諸眾生等　　盡生慈愍心　</p><p>鷹復以偈答言<p class='lg'>　此語若真實　　速應還我鴿<br>　若我飢餓死　　汝即捨慈心　</p><p>王聞是已即便思惟。如我今者處身極難。我當云何籌量得理。作是念已即答鷹言。頗有餘肉活汝命不。鷹答王言。唯新肉血可濟我命。爾時大王作是思惟。當作何方。即說偈言<p class='lg'>　一切諸眾生　　我常修護念<br>　如此熱血肉　　不殺終不得　</p><p>作是念已。唯己身肉可以濟彼。此極為易。復說偈言<p class='lg'>　割於自己肉　　而用與彼鷹<br>　乃至捨己身　　當護恐怖命　</p><p>爾時大王說是偈已便語鷹言。汝食我肉為得活不。鷹言可爾。願王秤量身肉使與鴿等。而以與我。爾乃食之。爾時大王聞是語已心生歡喜。即語侍人速取秤來。以割我肉貿此鴿身。今正是我大吉會日。云何是吉會。即說偈言<p class='lg'>　老病所住處　　危脆甚臭穢<br>　久應為法故　　捨此賤穢肉　</p><p>時王侍人奉敕取秤。爾時大王雖見秤來都無愁色。即出其股。腳白滑澤如多羅葉。喚一侍人。即說偈言<p class='lg'>　汝今以利刀　　割取我股肉<br>　汝但順我語　　莫生疑畏想<br>　不作難苦行　　不得一切智<br>　一切種智者　　三界中最勝<br>　菩提以輕緣　　終不可獲得<br>　是故我今者　　極應作堅固　</p><p>爾時侍人悲淚滿目。叉手合掌作如是言。願見愍恕我不能作。我常受王供給使令。何忍以刀割王股肉。即說偈言<p class='lg'>　王是救濟者　　我設割王肉<br>　我身及與刀　　應疾當墮落　</p><p>爾時大王手自捉刀欲割股肉。輔相大臣號泣諫諍不能令止。城內諸人亦各勸請。不隨其語割於股肉。親近諸人亦各返顧不忍見之。婆羅門各掩其目不忍能觀。宮中婇女舉聲悲哭。天龍夜叉[<a href='javascript:showpic("../fontimg/067152.gif")'>乳-孚+卓</a>]闥婆阿脩羅緊那羅摩[<a href='javascript:showpic("../fontimg/023523.gif")'>目*侯</a>]羅伽等。在虛空中各相謂言。如此之事信未曾有。爾時大王身體軟弱。生長王宮未曾遭苦。舉身毒痛迷悶殞絕。而自勸喻。即說偈言<p class='lg'>　咄心應堅住　　如此微小苦<br>　何故乃迷悶　　汝觀諸世間<br>　百千苦纏逼　　無歸無救護<br>　無有覆育者　　悉不得自在<br>　唯有汝心者　　當為作救濟<br>　何故不自責　　橫生苦惱想　</p><p>釋提桓因作是念。今此大王所為甚苦心能定不。即欲試之作如是言。汝今苦痛甚難可忍。何不罷休受惱乃爾。汝今以足不須作是放鴿使去。菩薩微笑而答之言。終不以痛違我誓心。假設有痛過於是者。終無退想。今以小苦方於地獄不可為喻。故應起意於苦惱眾倍生慈悲。作是念已。即說偈言<p class='lg'>　我今割身苦　　心意極廣大<br>　智小志弱者　　受於地獄痛<br>　如此苦長遠　　深廣無崖畔<br>　云何可堪忍　　我愍如是等<br>　是故應速疾　　急求於菩提<br>　如是等諸苦　　救拔令解脫　</p><p>時天帝釋復作是念。大王所作故未大苦。復有苦惱甚於是者心為動不。我今當試。作是思惟默然不語。時彼大王以所割肉著秤一頭。復以鴿身著秤一頭。鴿身轉重。復割兩[<a href='javascript:showpic("../fontimg/029524.gif")'>月*坒</a>]及以身肉用著秤頭。猶輕於鴿。時彼大王深生疑怪。何緣乃爾。即便舉身欲上秤上。時鷹問言。汝何故起為欲悔耶。大王答言。我不欲悔。乃欲以身都上秤上救此鴿命。爾時大王欲上秤時顏色怡悅。左右親近都不忍視。又驅諸人不忍使見。時王語言。恣意使看。時彼大王割身肉盡。骨節相[<a href='javascript:showpic("../fontimg/011859.gif")'>打-丁+王</a>]。猶如畫像在於雨中毀滅難見。爾時大王作是唱言。我今捨身。不為財寶。不為欲樂。不為妻子。亦不為宗親眷屬。乃求一切種智救拔眾生。即說偈言<p class='lg'>　天人阿修羅　　[<a href='javascript:showpic("../fontimg/067152.gif")'>乳-孚+卓</a>]闥婆夜叉<br>　龍及鬼神等　　一切眾生類<br>　有見我身者　　皆令不退轉<br>　為貪智慧故　　苦毒割此身<br>　欲求種智者　　應當堅慈心<br>　若不堅實者　　是則捨菩提　</p><p>爾時大王不惜身命即登秤上。時諸大地六種震動。猶如草葉隨波震蕩。諸天空中歎未曾有。唱言。善哉善哉。真名精進志心堅固。即說偈言<p class='lg'>　我護彼命故　　自割己身肉<br>　純善懷悲愍　　執志不動轉<br>　一切諸天人　　皆生希有想　</p><p>爾時化鷹歎未曾有。彼心堅實不久成佛。一切眾生將有恃怙。釋復本形在大王前。語毗首羯磨還復爾身。我等今當共設供養。而此菩薩志力堅固。猶須彌山處於大海終無動搖。菩薩之心亦復如是。即說偈言<p class='lg'>　我等應供養　　勇猛精進者<br>　今當共起發　　讚歎令增長<br>　諸有留難苦　　應當共遮止<br>　與其作伴黨　　修行久堅固<br>　安住大悲地　　一切種智樹<br>　萌芽始欲現　　智者應擁護　</p><p>毗首羯磨語釋提桓因言。今大王於一切眾生體性悲愍。當使彼身還復如故。願一切眾生智心不動。爾時帝釋問彼王言。為於一鴿能捨是身不憂惱耶。爾時大王以偈答言<p class='lg'>　此身歸捨棄　　猶如彼木石<br>　會捨與禽獸　　火燒地中朽<br>　以此無益身　　而求大利益<br>　應當極歡喜　　終無憂悔心<br>　誰有智慧者　　以此危脆身<br>　博貿堅牢法　　而當不欣慶　</p><p>爾時帝釋語大王言。此語難信。又如此事實未曾有。誰可信者。大王答言。我自知心。世有大仙能觀察者。必知我心實無返異。帝釋語言。汝作實語。爾時大王作是誓言。若我今者心無悔恨。當使此身還復如故。爾時大王觀己所割身肉之處。即說偈言<p class='lg'>　我割身肉時　　心不存苦樂<br>　無瞋亦無憂　　無有不喜心<br>　此事若實者　　身當復如故<br>　速成菩提道　　救於眾生苦　</p><p>說是偈已。爾時大王所割身肉還復如故。即說偈言<p class='lg'>　諸山及大地　　一切皆震動<br>　樹木及大海　　涌沒不自停<br>　猶如恐怖者　　戰掉不自寧<br>　諸天作音樂　　空中雨香花<br>　鍾鼓等眾音　　同時俱發聲<br>　天人音樂等　　一切皆作唱<br>　眾生皆擾動　　大海亦出聲<br>　天雨細末香　　悉皆滿諸道<br>　花於虛空中　　遲速下不同<br>　虛空諸天女　　散花滿地中<br>　若干種綵色　　金寶校飾衣<br>　從天如雨墜　　天衣諸縷繢<br>　相觸而出聲　　諸人屋舍中<br>　寶器自發出　　莊嚴於舍宅<br>　自然出聲音　　猶如天伎樂<br>　諸方無雲翳　　四面皆清明<br>　微風吹香氣　　河流靜無聲<br>　夜叉渴仰法　　增長倍慶仰<br>　不久成正覺　　歌詠而讚譽<br>　內心極歡喜　　諸勝乾闥婆<br>　歌頌作音樂　　美音輕重聲<br>　讚歎出是言　　不久得成佛<br>　度於誓願海　　速疾到吉處<br>　果願已成就　　憶念度脫我　</p><p>時彼帝釋共毘首羯磨供養菩薩已還于天宮<p><b>　　<A NAME="n362"></A>（六五）</b><p>復次應近善知識。近善知識者結使熾盛能得消滅。我昔曾聞。素毘羅王太子名娑羅那。時王崩背。太子娑羅那不肯紹繼。捨位與弟。詣迦旃延所求索出家。既出家已。隨尊者迦旃延。詣巴樹提王國在彼林中住止。巴樹提王將諸宮人。往詣彼林中眠息樹下。彼尊者娑羅那乞食迴還坐靜樹下。時諸宮人性好華果。詣於林中遍行求覓。娑羅那比丘盛年出家極為端正。爾時宮人見彼比丘年既少壯容貌殊特生希有想。而作是言。佛法之中乃有是人出家學道。即遶邊坐。時巴樹提王既眠寤已。顧瞻宮人及諸左右。盡各四散求覓不得。王即自求所在追尋。見諸宮人遶比丘坐聽其說法。即說偈言<p class='lg'>　雖著鮮白衣　　不如口辯說<br>　千女圍遶坐　　愛敬其容貌　</p><p>爾時彼王以瞋忿故語比丘言。汝得羅漢耶。答言不得。汝得阿那含耶。答言不得。汝得須陀洹耶。答言不得。汝得初禪二禪乃至四禪耶。答言不得。爾時彼王聞是語已甚大忿怒。語尊者言。汝非離欲人。何緣與此宮人共坐。即敕左右執此比丘。剝脫衣服唯留內衣。以棘刺杖用打比丘。時宮人等涕泣白王。彼尊者無有罪過。云何撾打乃至如是。王聞是語倍增瞋忿撾打過甚。爾時尊者。先是王子。身形柔軟不更苦痛。舉體血流。宮人睹之莫不涕淚。尊者娑羅那受是撾打遺命無幾。悶絕躄地。良久乃穌。身體遍破如狗[<a href='javascript:showpic("../fontimg/060537.gif")'>口*制</a>]嚙。譬如有人蟒蛇所吸已入於口。實難可免。設還出口取活亦難。娑羅那從難得出亦復如是。張目恐怖又懼更打。舉身血流不能著衣。抱衣而走。四望顧視。猶恐有人復來捉己。同梵行者見是事已。即說偈言<p class='lg'>　誰無悲愍心　　打毀此比丘<br>　云何出家所　　而生勇健想<br>　云何都不忍　　生此殘害心<br>　無過橫加害　　實是非理人<br>　出家捨榮貴　　單獨無勢力<br>　衣缽以自隨　　不畜盈長物<br>　是何殘害人　　毀打乃如是　</p><p>諸同學等扶接捉手。詣尊者迦旃延所。見娑羅那舉聲涕哭。生於厭惡。而說偈言<p class='lg'>　如彼閻浮果　　赤白青班駮<br>　亦有赤淤處　　血流處處出<br>　誰取汝身體　　使作如是色　</p><p>爾時比丘娑羅那。以己身破血流之處指示尊者。即說偈言<p class='lg'>　如我無救護　　單孑乞自活<br>　自省無過患　　輕欺故被打<br>　巴樹提自恣　　豪貴土地主<br>　起暴縱逸心　　惡鞭如注火<br>　用燒毀我身　　我既無過惡<br>　橫來見打撲　　傷害乃致是　</p><p>尊者迦旃延知娑羅那其心忿恚。而告之言。出家之法不護己身為滅心苦。即說偈言<p class='lg'>　汝身既苦厄　　云何生怨恨<br>　莫起瞋恚鞭　　狂心用自傷　</p><p>娑羅那心生苦惱瞋相外現。如龍鬥時吐舌現光亦如雷電。而說偈言<p class='lg'>　和上應當知　　瞋慢燒我心<br>　猶如枯乾樹　　中空而火起<br>　出家修梵行　　已經爾所時<br>　如我於今者　　欲還歸其家<br>　儜劣怯弱者　　猶不堪是苦<br>　況我能堪忍　　如此大苦事<br>　我今欲歸家　　還取於王位<br>　集諸象軍眾　　覆地皆黑色<br>　瞋恚心熾盛　　晝夜無休息<br>　猶如大猛火　　焚燒於山野<br>　螢火在中燋　　巴樹提亦爾　</p><p>說是偈已即以三衣與同梵行者。涕泣哽咽禮和上足。辭欲還家。復說偈言<p class='lg'>　和上當聽我　　懺悔除罪過<br>　我今必向家　　心意無願樂<br>　於出家法中　　不得滅此怨　</p><p>時彼和上於修多羅義中善能分別最為第一。辭辯樂說亦為第一。而告之言。汝今不應作如斯事。所以者何。此身不堅會歸盡滅。是故汝今不應為身違遠佛法。應當觀察無常不淨。即說偈言<p class='lg'>　此身不清淨　　九孔甯y污<br>　臭穢甚可惡　　乃是眾苦器<br>　是身極鄙陋　　癰瘡之所聚<br>　若少棖觸時　　生於大苦惱<br>　汝意迷著此　　殊非智慧理<br>　應捨下劣志　　如來所說偈<br>　汝今宜憶持　　忿恚瞋惱時<br>　能自禁制者　　猶如以[<a href='javascript:showpic("../fontimg/042765.gif")'>革*必</a>]勒<br>　禁制於惡馬　　禁制名善乘<br>　不制名放逸　　居家名牢繫<br>　出家為解縛　　汝既得解脫<br>　返還求枷鎖　　牢縛繫閉處<br>　瞋是內怨賊　　汝莫隨順瞋<br>　為瞋所禁制　　佛以是緣故<br>　讚於多聞者　　仙聖中之王<br>　汝當隨彼語　　今當憶多聞<br>　莫逐於瞋恚　　若以鐵鋸解<br>　身體及支節　　佛為富那等<br>　所可宣說者　　汝宜念多聞<br>　如是等言語　　當憶舍利弗<br>　說五不惱法　　汝當善觀察<br>　世間之八法　　汝宜深校計<br>　瞋恚之過惡　　應當自觀察<br>　出家之標相　　心與相相應<br>　為不相應耶　　比丘之法者<br>　從他乞自活　　云何食信施<br>　而生重瞋恚　　他食在腹中<br>　云何生瞋恚　　而為於信施<br>　之所消滅耶　　汝欲行法者<br>　不應起瞋恚　　自言行法人<br>　為眾作法則　　而起瞋恚者<br>　是所不應作　　瞋忿惱其心<br>　而口出惡言　　智人所譏呵<br>　是故不應為　　諸有出家者<br>　應當具三事　　調順於比丘<br>　忍辱不起瞋　　決定持禁戒<br>　實語不妄說　　善修於忍辱<br>　不宜生瞋意　　沙門種類者<br>　不應出惡言　　應著柔和衣<br>　出家所不應　　瞋出麤惡語<br>　猶如仙禪坐　　抽劍著抱上<br>　比丘器衣服　　一切與俗異<br>　瞋忿同白衣　　是所未應作<br>　麤言同俗人　　云何名比丘<br>　剃髮除飾好　　自卑行乞食<br>　作是卑下相　　不斷於憍慢<br>　若欲省憍慢　　應棄穢惡心<br>　速求於解脫　　身如彼射的<br>　有的箭則中　　有身眾苦加<br>　無身則無苦　　如似關邏門<br>　擊鼓著其側　　有人從遠來<br>　疲極欲睡眠　　至門皆打鼓<br>　未曾有休息　　此人不得眠<br>　瞋於擊鼓者　　彼共多人爭<br>　後思其根本　　此本乃是鼓<br>　都非眾人過　　即起斫破鼓<br>　乃得安隱眠　　比丘身如鼓<br>　為樂故出家　　蚊虻蠅毒草<br>　皆能蜇螫人　　應常勤精進<br>　遠離於此身　　勿得久樂住<br>　應睹其元本　　乃是陰界聚<br>　破壞陰界苦　　安隱涅槃眠　</p><p>時彼和上說是偈已。而語之言。汝於今者宜捨瞋忿惱害之心。設欲惱他當聽我說。一切世間悉皆嬈惱。云何方欲惱害眾生。一切眾生皆屬死王。我及於汝并彼國王不久當死汝今何故欲殺怨家。一切有生皆歸於死。何須汝害。生必有死無有疑難。如似日出必當滅沒。體性是死。何須加害。汝設害彼有何利樂。汝名持戒。欲加毀人於未來世必得重報受苦無量。此報亦爾何須加毀。彼王毀汝。汝起大瞋。瞋恚之法現在大苦。於未來世復獲苦報。先當害瞋。云何傷彼。若於剎那起瞋恚者逼惱身心。我今為汝說如是法。當聽是喻。如指然火欲以燒他。未能害彼自受苦惱。瞋恚亦爾。欲害他人自受楚毒。身如乾薪瞋恚如火。未能燒他。自身燋然。徒起瞋心欲害於彼。或能不能。自害之事決定成就。爾時娑羅那默然而聽和上所說法要。同梵行者咸生歡喜。各相謂言。彼聽和上所說法要必不罷道。娑羅那心懷不忍。高聲而言。無心之人猶不能忍如斯之事。況我有心而能堪任。娑羅那說偈言<p class='lg'>　電光流虛空　　猶如金馬鞭<br>　虛空無情物　　猶出雷音聲<br>　我今是王子　　與彼未有異<br>　云何能堪忍　　而當不加報　</p><p>說是偈已。白和上言。所說實爾。然我今者心堅如石渧水不入。我見皮破血流在外。便生瞋恚憍慢之心。我不求請。亦非彼奴。亦非庸作。不是彼民。我不作賊。不中陷人。不鬥亂王。為以何過而見加毀。彼居王位謂己有力。我今窮下人各有相。我自乞食坐空林中。橫加毀害。我當使如己之比不敢毀害。我當報是不使安眠。我是善人橫加毀辱。我今報彼當令受苦。過我今日使凶橫者不敢加惡。作是語已。於和上前長跪白言。為我捨戒。爾時同師及諸共學同梵行者。舉聲大哭。汝今云何捨於佛法。或有捉手。或抱持者。五體投地為作禮者。而語之言。汝今慎莫捨於佛法。即說偈言<p class='lg'>　云何於眾中　　獨自而捨去<br>　退於佛禁戒　　云何作是惡<br>　云佛非我師　　比丘至汝家<br>　云何不慚愧　　汝初受戒時<br>　誓能盡形持　　云何無忠信<br>　而欲捨梵行　　執缽持袈裟<br>　乞食以久長　　著鎧捉刀杖<br>　方欲入戰陣　　王鞭毀汝身<br>　棄捨沙門法　　不憶忍辱仙<br>　割截於手足　　彼獨是出家<br>　汝非出家耶　　彼獨自知法<br>　汝不知法耶　　彼極被截刖<br>　猶生慈愍心　　堅持心不亂<br>　汝今為杖捶　　而便失心耶　</p><p>尊者迦旃延語眾人言。彼心以定。汝等捨去。當為汝治。諸比丘等既去之後。尊者迦栴延摩娑羅那頂。而作是言。汝審去耶。白言。和上。我今必去。迦旃延言。汝但一夜在此間宿。明日可去莫急捨戒。答言可爾。我今最後用和上語。今夜當於和上邊宿。明日捨戒當還家居。取於王位與巴樹提共相抗衡。和上足邊以草為敷於其上宿。時迦旃延以神足力令其重眠。夢向本國。捨戒還家居於王位。集於四兵往向巴樹提。時巴樹提亦集四兵共其鬥戰。娑羅那軍悉皆破壞。擒娑羅那拘執將去。巴樹提言。此是惡人可將殺去。於其頸上繫枷羅毘羅鬘。魁膾搖作惡聲。令眾人侍衛器仗圍遶持至塚間。於其中路見迦旃延執持衣缽入城乞食。涕泣墮淚。向於和上。而說偈言<p class='lg'>　不用師長教　　瞋恚惱濁體<br>　今當至樹下　　毀敗於佛法<br>　我今趣死去　　眾刀圍遶我<br>　如鹿在圍中　　我今亦如是<br>　不見閻浮提　　最後見和上<br>　雖復有惡心　　故如牛念犢　</p><p>時彼魁膾所執持刀猶如青蓮。而語之言。此刀斬汝。雖有和上何所能為。求哀和上舉聲大哭。我今歸依和上。即從睡覺驚怖禮和上足。願和上解我違和上語言。我本愚癡欲捨佛禁。聽我出家我不報怨亦不用王。所以者何。樂欲味少苦患眾多。怨恚過惡我悉證知。我今唯欲得解脫法。我無志定輕躁眾生不善觀察。於諸智者不共語言。為一切眾生所呵罵器。唯願和上度我出家。於苦惱時現悲愍相。我於苦惱中和上悲愍我。迦栴延言。汝不罷道我以神力故現夢耳。彼猶不信。和上右臂出光。而語之言。汝不罷道自看汝相。娑羅那歡喜作是言。嗚呼善哉知識。以善方便開解於我。我有過失以夢支持。佛說善知識者梵行全體。此言實爾。誰有得解脫不依善知識。唯有癡者不依善友。云何而能得於解脫。尊者迦旃延拔濟娑羅那巴樹提瞋恚之毒藥消滅無遺餘。是故有智者應近善知識<p class='juan'>
大莊嚴論經卷第十二</p>
</body></html>
