<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
大莊嚴論經卷第十三</p>
<p><span class='byline'>　　　　馬鳴菩薩造</span><br><p><span class='byline'>　　　　後秦龜茲三藏鳩摩羅什譯</span><br><p><b>　　<A NAME="n364"></A>（六六）</b><p>復次供養佛塔功德甚大。是故應當勤心供養。我昔曾聞。波斯匿王往詣佛所頂禮佛足。聞有異香殊於天香。以聞此香四向顧視莫知所在。即白世尊。為誰香耶。佛告王曰。汝今欲知此香處耶。王即白言。唯然欲聞。爾時世尊以手指地。即有骨現。如赤栴檀長於五丈。如來語王。所聞香者從此骨出。時波斯匿王即白佛言。以何因緣有此骨香。佛告王曰。宜善諦聽。佛言。過去有佛號迦葉。彼佛世尊化緣已訖入於涅槃。爾時彼王名曰伽翅。取佛舍利造七寶塔。高廣二由旬。又敕國內。諸有花者不聽餘用。盡皆持往供養彼塔。時彼國中有長者子與婬女通。專念欲事情不能離。一切諸花盡在佛塔。為欲所盲。即入迦葉佛塔盜取一花持與婬女。時長者子知佛功德。為欲所狂造此非法。即生悔恨婬欲情息。既至明日生於厭惡。作是念言。我為不善盜取佛花與彼婬女。即時悔熱身遍生瘡。初如芥子。後轉增長無有空處。即說偈言<p class='lg'>　我今作不善　　違犯諸佛教<br>　捨離於慚愧　　是則無敬心<br>　違於善逝語　　非是佛弟子<br>　一切諸人民　　不敢違王教<br>　然我獨毀犯　　國制及信法<br>　我今無羞恥　　實同彼禽獸<br>　福田中最勝　　不過世尊塔<br>　然我愚癡故　　盜花為鄙事<br>　云何此手臂　　即時不墮落<br>　又復此大地　　云何不陷沒<br>　而能載於我　　怪哉欲所燒<br>　焚滅諸善行　　為欲所迷惑<br>　入於闇藪中　　為結賊所劫<br>　今我為欲使　　不觀其果報<br>　盜花以自嚴　　久受地獄苦<br>　倍生悔恨心　　其身轉燋然　</p><p>爾時彼人身所生瘡尋即壞破甚為臭穢。是時彼人父母兄弟皆來瞻視。即與冷藥療治其病。病更增劇。復命良醫而重診之。云。須牛頭栴檀用塗身體。爾乃可愈。時彼父母即以貴價買牛頭栴檀用塗子身。遂增無除。爾時彼人涕泣驚懼。白父母言。徒作勤苦。然子此病從心而起。非是身患。父告子言。云何心病。子即用偈以答父言<p class='lg'>　鄙[<a href='javascript:showpic("../fontimg/072587.gif")'>褻-〦+卄</a>]成可恥　　不宜向父說<br>　然今病所困　　是以離慚愧<br>　盜取尊塔花　　持用與婬女<br>　已作斯惡事　　後還得悔心<br>　晝則欲日炙　　夜即得悟心<br>　若蒙悔過者　　喻如冷水澆<br>　我今身心熱　　後受地獄苦<br>　猶如腐朽樹　　火從其內然<br>　我今亦如是　　心火從內發<br>　冷水優尸羅　　青蓮真珠貫<br>　瞿麥摩羅等　　及與諸栴檀<br>　若用如是等　　塗於外身體<br>　終不能得差　　憂熱從內起<br>　應當用塗心　　塗身將何益<br>　將我詣塔中　　為我設供養<br>　此病必除愈　　父母及兄弟<br>　即共舉其床　　往詣佛塔所<br>　身體轉增熱　　氣息垂欲絕　</p><p>爾時父母兄弟諸親舉床到已。彼人專念迦葉如來三藐三菩提。涕泣盈目。以己所持栴檀之香。悲哀向塔。而說偈言<p class='lg'>　大悲救苦厄　　常說眾善事<br>　我為欲迷惑　　盲冥無所見<br>　我於真濟所　　造作諸過惡<br>　塔如須彌山　　我癡故毀犯<br>　現得惡名稱　　後生墮惡道<br>　不觀佛功德　　今受此惡報<br>　即以得現果　　後必受熱惱<br>　明者以慧眼　　離苦除諸欲<br>　我今懷憂愁　　誠心歸命佛<br>　諸所造過患　　願當拔濟我<br>　如人跌傾倒　　依地而得起　</p><p>爾時父母及諸眷屬讚言。善哉善哉。汝今乃能作是讚歎。唯佛世尊能除汝病即說偈言<p class='lg'>　汝今於佛所　　應生信解心<br>　唯佛大功德　　乃能拔濟汝<br>　譬如入大海　　船破失財寶<br>　身既不沈沒　　復還獲財利　</p><p>時長者子諸親既睹身瘡壞爛臭穢。厭惡生死。即以華香塗香末香用供養迦葉佛塔。復以牛頭栴檀以畫佛身。身瘡漸差發歡喜心。熱患盡愈。爾時長者子以得現報。生歡喜心知其罪滅。即說偈言<p class='lg'>　如來一切智　　解脫諸結使<br>　迦葉三佛陀　　能濟諸眾生<br>　佛是眾生父　　為於諸世界<br>　而作不請友　　唯有佛世尊<br>　能有此悲心　　我今於佛所<br>　造作大過惡　　願聽我懺悔<br>　內心發誓願　　唯垂聽我說<br>　為欲所逼迫　　失意作諸惡<br>　使我離愛欲　　及以結使怨<br>　諸根不調順　　猶如[<a href='javascript:showpic("../fontimg/011460.gif")'>怡-台+龍</a>]戾馬<br>　願莫造惡行　　常獲寂滅跡<br>　以牛頭栴檀　　供養於佛塔<br>　身常得此香　　莫墮諸惡趣　</p><p>彼長者子於後命終生於天上。或處人中身常有香。身體支節皆有相好。父母立字號曰香身。爾時香身厭惡陰界。求索出家得辟支佛道。此骨是辟支佛骨所出之香。是故眾人應供養塔獲大功德。<p><b>　　<A NAME="n365"></A>（六七）</b><p>復次先有善根應得解脫。由不聞法因緣等故還墮地獄。是故應當至心聽法。我昔曾聞。富羅那弟子尸利鞠多者。是樹提伽姐夫。時樹提伽父先是尼乾陀弟子。一切眾生教法相習而樹提伽蒙佛恩化。其父亦信為佛弟子。更不諮稟六師之徒。時樹提伽為欲化彼姐夫尸利鞠多故。數數到邊。而語之言。佛婆伽婆是一切智。彼姊夫言。富羅那者亦是一切智。諍一切智故遂共議論。樹提伽語尸利鞠多言。我今當示汝一切智。汝富羅那者非一切智。以少智相誑惑世人。稱己有智實非一切智。但以相貌有所忖度。正可能知小小事耳。何由得名一切種智。即說偈言<p class='lg'>　猶如生盲者　　水精以為眼<br>　誑惑小兒等　　自稱我有目<br>　彼先自無目　　今稱我有目<br>　此語不可信　　正可誑癡者<br>　能解因相論　　方便詐自顯<br>　以此相貌故　　誑惑於眾人<br>　相貌近是事　　竟何所知曉　</p><p>尸利鞠多語樹提伽言。汝為瞿曇幻術所惑。富蘭那者是一切智。汝今不識便生誹謗。富羅那行住坐臥三世之事盡能明了。樹提伽言。我今示汝富蘭那非一切智事。即請富羅那將向其家。時富蘭那作是念。樹提伽者。其父昔日是我弟子。往事瞿曇。知彼過患。還來歸我。是我福德。作是念已許受其請。於其後日富蘭那將諸徒眾數百千人。又有五百弟子以自圍繞。詣樹提伽家。既至其家。時富蘭那微笑。尸利鞠多問富蘭那言。婆伽婆何故微笑。富蘭那言。我遙見彼那摩陀河岸。有一獼猴墮於水中。是故笑耳。尸利鞠多復白之言。婆伽婆天眼清淨。在此城內遙見千里外那摩陀河上獼猴墮水。時彼外道將諸弟子。入樹提伽家即時就坐。眾既定已。時樹提伽以飯覆羹上授與富蘭那。富蘭那言。此飯無羹云何可食。樹提伽即攪羹飯語尸利鞠多言。今汝師者尚不能見缽中飯下有羹。何能遠知千里外獼猴墮於河耶。事驗可知非一切智。但貪名聞為利養故。眾生可愍。自既誑惑。復以教人。即說偈言<p class='lg'>　汝師富蘭那　　顛惑邪倒見<br>　失於智慧燈　　住無明闇中<br>　迷謬自相愛　　愚者還相重<br>　釋種中最勝　　具相三十二<br>　唯此一切智　　更無第一者　</p><p>時富蘭那以慚愧故。食不自飽。低頭而去。時尸利鞠多愁慘不樂。既為師徒。雖有短陋猶欲使勝尸利鞠多。詣富蘭那所而語之言。莫用愁惱。樹提伽今者毀辱婆伽婆。猶得還家未足為恥。我若請彼樹提伽師。來至家者。正可得入終不得出。作是語已。便詣祇桓往請世尊。心實諂曲詐設恭敬。叉手合掌向於世尊。而說偈言<p class='lg'>　我明設微供　　願屈臨我家<br>　三界中勝器　　願不見放捨　</p><p>爾時世尊知尸利鞠多心懷諂曲外詐恭敬。即說偈言<p class='lg'>　心懷於二計　　外現親軟善<br>　猶如有魚處　　水必有迴動<br>　譬如作瓔珞　　內銅外塗金<br>　智者觀察已　　即知非真金<br>　心有所懷俠　　外色必有異<br>　無心尚可知　　況復有心者<br>　純金色相好　　睹者即知真<br>　若以金塗銅　　善別知非實　</p><p>爾時世尊深知尸利鞠多心懷詐偽。如來世尊大悲憐愍。又復觀其供養善根垂熟。世尊尋即默受其請<p>時尸利鞠多作是念。若是一切智者。云何不知我心。便受我請。即說偈言<p class='lg'>　何有一切智　　而不修苦行<br>　樂著於樂事　　不能知我心<br>　何名一切智　　嗚呼世愚者<br>　不知其過短　　便生功德相<br>　實無有智慧　　橫讚歎其德<br>　惑著相好扇　　稱譽遍世界　</p><p>時尸利鞠多說是偈已。即還其家。施設供具。於飯食中盡著毒藥。於中門內作大深坑。滿中盛伽陀羅炭使無煙焰。又以灰土用覆其上。上又覆草。時婦問夫。造何等事劬勞乃爾。其夫答曰。今我所為欲害怨家。其婦問言。誰是怨家。尸利鞠多即說偈言<p class='lg'>　好樂著諸樂　　怖畏苦惱事<br>　不修諸苦行　　欲求於解脫<br>　喜樂甘餚膳　　又勇行辯說<br>　釋中種族子　　此是我大怨　</p><p>時尸利鞠多婦叉手白其夫言。可捨忿心。我昔曾於弟舍見佛如此大丈夫。何故生怨。即說偈言<p class='lg'>　彼牟尼能忍　　斷除嫌恨相<br>　又滅慢貢高　　捨離於鬥諍<br>　於彼生怨者　　誰應可為親<br>　觀彼大人相　　無有瞋害心<br>　常出柔軟音　　先言善慰問<br>　其鼻圓且直　　無有諸窪曲<br>　直視不迴顧　　亦不左右眄<br>　言又不麤獷　　惡口而兩舌<br>　和顏無瞋色　　亦復不暴惡<br>　言無所傷觸　　亦不使憂惱<br>　云何橫於彼　　生於瞋毒相<br>　面如秋滿月　　目如青蓮敷<br>　行如師子王　　垂臂過於膝<br>　身如真金山　　汝值如是怨<br>　惡道悉空虛　　若無此怨者<br>　世間極大苦　　三惡道充滿　</p><p>尸利鞠多作是思惟。彼親弟故心生己黨。今當守護。若不爾者。或泄我言以告傍人。作是念已即閉其婦在深室中。即時遣人喚諸尼揵。汝今可來為汝除怨。我以施設火坑毒飯。此諸尼揵五熱炙身。咸皆燋黑猶如灰炭。自相招集即共往詣尸利鞠多所止之處。尸利鞠多莊嚴舍宅白淨鮮潔。如貴吒迦樹。諸尼揵等既至其家在其樓上。猶如烏群。亦如俱翅羅鳥黑蜂圍遶在貴吒迦樹踊躍歡喜。諸尼揵子亦復如是。而作是言。我今當觀瞿曇沙門正爾燋然。若火燒不燋毒飯足害。畢定當死。作是語已歡喜微笑。時尸利鞠多即遣一人。往詣佛所白佛言。時到飯食已辦。自上高樓與富蘭那共議此事時。尸利鞠多所住宅神。愁憂啼泣而作是言。如來世雄三界之尊。佛婆伽婆。云何惡心乃欲毀害。我於今者都無活路。所以者何。如來世尊三界無上。在此滅沒。惡名流布遍滿世間。一切諸神咸嗤笑我。此是惡人我當云何而得活耶。如來昔日為菩薩時。不惜財物身體手足。為憐愍故作如斯事。況於今日而當愛身。云何欲於如斯人邊起惡逆心。是故我當必定捨命。又佛世尊於現在世為眾生故六年苦行。日食一麻一米。身體羸瘠骨肉乾竭。即說偈言<p class='lg'>　如來行苦行　　六年自乾燋<br>　作是難苦業　　為諸眾生故<br>　如斯悲愍者　　云何欲加害　</p><p>彼所遣人到竹林中白言。世尊。食具已辦宜知是時。爾時世尊大悲熏心。為欲利益諸眾生故。揮手而言。咄哉凡愚。汝於今者應見真諦。於過去世供養諸佛。有解脫緣善根已熟。云何乃遣如此使人作顛倒事。火坑毒飯以待於我。云何作是極惡之事。而來見喚。此所為事甚為非理。即說偈言<p class='lg'>　我於昔日時　　六年行苦行<br>　為諸眾生故　　作此諸難事<br>　眾生今云何　　反欲見毀害<br>　咄哉極愚癡　　盲無慧目者<br>　作是非法事　　橫欲加惱害<br>　我念諸眾生　　過於慈父母<br>　云何於我所　　而生殘害心<br>　今日時以到　　諸佛之常法<br>　為眾生真濟　　如醫欲救病<br>　種種加毀罵　　猶故生忍心<br>　我今亦如醫　　往詣於彼家<br>　何故而往彼　　大悲之所逼<br>　如人得鬼病　　心意不自在<br>　加毀罵咒師　　為治鬼病故<br>　亦不責病者　　今此諸眾生<br>　煩惱鬼在心　　愚癡不分別<br>　橫欲加毀害　　我今亦如是<br>　但除煩惱鬼　　不應責彼人　</p><p>爾時世尊從坐而起。外現不悅。復說偈言<p class='lg'>　阿難持衣來　　羅[<a href='javascript:showpic("../fontimg/023523.gif")'>目*侯</a>]羅取缽<br>　難陀汝亦去　　速疾喚比丘<br>　不得復停止　　宜應速疾往<br>　彼尸利鞠多　　今急待教化<br>　我住毒蛇身　　為度眾生故<br>　我今畜是怨　　為益彼眾生　</p><p>爾時如來出林樹間。猶如雲散日從中出。時彼林神以天眼見尸利鞠多舍內所設火坑毒飯。啼泣墮淚。敬愛佛故頂禮佛足。瞻仰尊顏。而說偈言<p class='lg'>　彼意懷殘惡　　無有利益心<br>　願佛不須往　　迴還向竹林<br>　世尊甚難值　　曠劫時一遇<br>　佛雖不愛身　　為度眾生故<br>　如斯勝妙身　　應當勤擁護<br>　未得濟度者　　宜應令得度<br>　畏者施無畏　　疲者得止息<br>　令無歸依者　　得有歸依處<br>　略說而言之　　有無量利益<br>　唯願佛世尊　　莫往詣其家<br>　為天阿修羅　　而作歸依處　</p><p>爾時世尊知而故問。問彼天神曰。為何事故不應往詣尸利鞠多所止之處。時有一天。而說偈言<p class='lg'>　尸利鞠多舍　　作大深火坑<br>　熾焰滿其中　　詐偽覆其上　</p><p>佛復說偈言<p class='lg'>　貪欲愚癡火　　極為難除滅<br>　我以智水澆　　消滅無遺餘<br>　況復世間火　　何能為我害<br>　地獄之猛火　　熾然滿世界<br>　七日焚天地　　世間皆融消<br>　如此之猛火　　莫能為我害<br>　尸利鞠多火　　何能見傷毀　</p><p>復有一天作如是言。若火不能燒如來者。設食毒飯復當云何。今尸利鞠多為邪見毒染污其心。以此毒害惡逆之心。以毒和飯欲相傷毀。復懷諂偽現柔軟相來請世尊。而其內心實懷惡逆。唯願世尊不須往彼。佛告天曰。我以慈悲阿伽陀藥用塗身心。貪愛之毒最難消除。我於久遠已拔其本。況世間毒而能中我。汝莫憂愁。爾時如來從竹林出往到城門。時彼林神見佛直進。而作是言。如來世尊將不還返於此竹林。佛今向彼解脫之方。譬如日出必向西方目視不捨。恐於後時更不見佛。火若不燒定為毒飯之所傷害。以諸因緣難可復見。有福德人乃能得見。摧他論者於大眾中作師子吼。有福之人乃能更聞。有福利者得接足禮。爾時世尊如行寶樓諸根寂定。諸比丘等悉皆隨從。猶如明月眾星圍遶。往尸利鞠多家。時尸利鞠多宅神舉聲欲哭。咄哉怪哉。佛來到此。今此尸利鞠多乃作火坑毒飯欲以害佛。爾時宅神禮佛足已。而說偈言<p class='lg'>　我未睹佛時　　願大悲至家<br>　見佛到家已　　心中不喜樂<br>　所以不喜者　　以有非法故<br>　相好莊嚴身　　瞻仰無厭足<br>　如此大人者　　今當作灰聚<br>　我憶是事故　　身體欲滲沒<br>　誰見如此事　　而當不苦惱<br>　假使極惡猛　　愚癡殘害人<br>　設見如來身　　不忍生惡念<br>　況復欲加害　　月入羅[<a href='javascript:showpic("../fontimg/023523.gif")'>目*侯</a>]口<br>　世人皆忿惱　　善哉還歸去<br>　火坑深七仞　　滿中盛熾火<br>　願莫入此處　　自護及護我<br>　并護彼主人　　及餘一切眾　</p><p>爾時世尊告宅神言。刀毒水火不害慈心。即說偈言<p class='lg'>　我護諸眾生　　猶如一子想<br>　假使欲害我　　我亦生慈心<br>　煩惱火熾盛　　擁護令免惡<br>　以是因緣故　　誰火能燒我　</p><p>佛告宅神。汝今應當捨於怖畏。我今師子吼除障外道。如羅[<a href='javascript:showpic("../fontimg/023523.gif")'>目*侯</a>]羅吞食日月。我今決定不為尸利鞠多之所患害。若不能除云何乃能降伏魔耶。安慰宅神即入其舍。時外道等見佛入舍。甚大歡喜。更相語言。沙門瞿曇今已入外門。復到中門。佛以無畏威光潤澤直入無疑。至第三門中轉近火坑。爾時彼婦於空室中聞佛世尊到覆火處。心懷狂亂。作是念言。如來今者已到火坑。若腳觸草火必熾然。嗚呼怪哉。即說偈言<p class='lg'>　今當煙中沒　　謦咳目雨淚<br>　火然燒衣時　　應當抖擻卻<br>　眼看索救護　　宛轉而反側<br>　燋然既以訖　　威光復消融<br>　身相都焚滅　　頭髮燋墮落<br>　額廣白毫相　　今以盡消滅<br>　如鵠在花上　　為火所燒滅<br>　面如淨滿月　　眾生睹其目<br>　猶如美甘露　　既墮焰火中<br>　驚懼視四方　　猛火無悲愍<br>　必燒令燋然　　成鍊真金色<br>　見者靡不悅　　大人相炳著<br>　美妙極殊特　　如是之形容<br>　今為火燋縮　　略說而言之<br>　如似金織納　　卷疊在一處<br>　以漸見消滅　　如月欲盡時<br>　佛身甚微妙　　見者身心悅<br>　如來極奇特　　世界無倫匹　</p><p>爾時世尊入第三門漸近火坑。諸尼揵子在重閣上。見於如來轉近火坑。心生踊悅。如塚間樹群烏在上望死人肉欲得噉食。諸尼揵等在重閣上。亦復如是。時富蘭那心生歡喜。而說偈言<p class='lg'>　汝善作幻術　　迴轉諸世間<br>　今日沒火坑　　更能為幻不<br>　復有一尼揵　　而作如是言<br>　一足已躡上　　云何不陷墮<br>　為我目不了　　為是夢幻耶　</p><p>爾時世尊以相輪足躡火坑上。即變火坑為清涼池。滿中蓮華其葉敷榮。鮮明潤澤遍布池中。其眾蓮華有開敷者。有未開者。尸利鞠多睹斯事已。語富蘭那言。汝先欲與佛共捔一切智。汝可捨此語。即說偈言<p class='lg'>　善哉可信解　　當除瞋恚心<br>　捨於嫌恨意　　汝可觀瞿曇<br>　未曾有之威　　猛焰變為水<br>　土悉化成魚　　坑中諸火炭<br>　咸變為黑蜂　　復於池水中<br>　化作眾蓮華　　具足有千葉<br>　遍布於池中　　其鬚甚熾盛<br>　如秋開敷花　　百葉甚柔軟<br>　莊嚴滿此池　　諸鶴在池中<br>　皆出和雅音　　迦蘭陀鳥等<br>　亦在中遊戲　　舉翅水相灑<br>　諸蜂圍繞佛　　出於妙音聲<br>　鴛鴦相隨逐　　復自在娛樂　</p><p>爾時富蘭那語尸利鞠多言。汝今勿為瞿曇幻術之所惑亂。尸利鞠多於如來所深生敬信。語富蘭那言。此是幻耶。答言實爾。是幻所作。尸利鞠多言。汝是一切智不。答言。我是一切智人。尸利鞠多復語之言。汝若審是一切智者。聽我所說。即說偈言<p class='lg'>　汝若一切智　　亦應知是幻<br>　汝今何不作　　如此幻化事<br>　汝若不知幻　　非是一切智　</p><p>時富蘭那辭窮理屈不能加報。諸尼揵等語尸利鞠多莫作是語。何以故。是富蘭那實一切智。能一切示現。尸利鞠多語諸尼揵子言。汝等故謂此富蘭那是一切智耶。富蘭那者名之為滿造作諸惡滿於地獄。故名富蘭那。汝等於此滿於惡道富蘭那所生一切智相耶。尸利鞠多復語之言。釋種中能安解脫婆伽婆三藐三佛陀所不生一切種智想耶。即說偈言<p class='lg'>　叱汝等方去　　極為無心人<br>　汝若有心者　　假使如金剛<br>　見斯希有事　　尚應生信敬<br>　現見於如來　　為未曾有事<br>　不生信心者　　是為極愚癡　</p><p>爾時尼揵等尋各散走。如善咒師令鬼四散。又如日出眾闇自除。時尸利鞠多見尼揵等散走。亦復如是。即說偈言<p class='lg'>　恐怖目視速　　慞惶欲競馳<br>　以佛威神力　　驚怕皆散走<br>　尼揵今退散　　亦如魔軍壞<br>　塵垢坌身體　　猶著重鎧器<br>　時諸尼揵等　　奔突極速疾<br>　譬如彼[<a href='javascript:showpic("../fontimg/072352.gif")'>犛-未+牙</a>]牛　　在林虻蜇螫<br>　宛轉泥塗身　　狂走不自停<br>　如黑雲垂布　　風吹自然散　</p><p>時尼揵等既散走已。尸利鞠多心懷慚愧。即便思惟。誰當將我往見世尊。復作是念。樹提伽姊先更見佛。我今當共詣世尊所。作是念已。即向先所閉婦戶前。扣門喚婦。即說偈言<p class='lg'>　善哉汝真是　　無上妙法器<br>　由汝有智慧　　親近奉世尊<br>　緣我邪見故　　事諸尼揵等<br>　汝今速來出　　共汝供養佛　</p><p>時樹提伽姊聞是偈已。尋即思惟。尸利鞠多以傷害佛而來誑我。涕泣不樂。即說偈言<p class='lg'>　汝知我憂惱　　故來見戲弄<br>　我今當云何　　而往見如來<br>　尼揵等集時　　猶如諸蝗虫<br>　邪見之熾火　　滅於釋種燈　</p><p>尸利鞠多語其婦言。汝寧不知佛神力耶。汝今何故作如是語。即說偈言<p class='lg'>　世間一切火　　何能焚燒佛<br>　誰能燒金剛　　誰能舉大地<br>　汝觀十力尊　　摧破諸外道<br>　火坑四畔邊　　蓮華皆開敷<br>　如鵠處花間　　花[<a href='javascript:showpic("../fontimg/029186.gif")'>耳*毳</a>]遮遶佛　</p><p>爾時其婦聞此偈已。遙見世尊在蓮花中。踊躍歡喜。而作是言。佛故不燒。尸利鞠多。嗚噎垂淚。而說偈言<p class='lg'>　世尊金剛體　　無有能燒者<br>　由近富蘭那　　我今自被燒<br>　如似少濕薪　　逼近乾薪[<a href='javascript:showpic("../fontimg/032436.gif")'>卄/積</a>]<br>　以火焚燒時　　兩俱同熾然　</p><p>爾時其婦疾出重屋。到世尊所頂禮佛足。胡跪合掌瞻仰尊顏。而說偈言<p class='lg'>　得睹威顏者　　世間皆信敬<br>　由我今有福　　還得聞音聲<br>　面如淨滿月　　我今得睹見<br>　我今有福故　　還得睹世尊<br>　相好莊嚴身　　設當見滅壞<br>　惡名遍充滿　　燒滅我等身　</p><p>爾時其婦供具以備。請佛世尊及比丘眾請令就坐。語其夫言。聖子汝可來入頂禮佛足。尸利鞠多涕泣盈目。而說偈言<p class='lg'>　我今造火坑　　規害世尊命<br>　今當以何面　　可復得相見　</p><p>爾時其婦語其夫言。聖子可捨疑惑。佛婆伽婆終無嫌恨。即說偈言<p class='lg'>　譬如空中手　　無有觸礙處<br>　諸佛法亦爾　　佛於一切法<br>　無染亦無著　　離世之八法<br>　如蓮華處水　　昔時提婆達<br>　瞋恚心所盲　　為欲害佛故<br>　機關轉大石　　當上空中下<br>　不能傷害佛　　如彼羅[<a href='javascript:showpic("../fontimg/023523.gif")'>目*侯</a>]羅<br>　即是如來子　　佛於此二人<br>　等心無憎愛　　視彼怨與親<br>　左右眼無異　　於諸眾生所<br>　慈悲過一子　　終不於汝所<br>　而有憎惡心　　是故不宜懼　</p><p>爾時尸利鞠多以慚愧故。曲體隨婦口脣乾燋。深生愧恥。行步迻遲。如將沒地舉身戰掉。卑下低心極為驚怖。五體投地哀慟號泣。而說偈言<p class='lg'>　寧抱持熾火　　并及瞋毒蛇<br>　終不近惡友　　我今為惡友<br>　毒蛇之所螫　　依歸善良醫<br>　望得除毒害　　三界之真濟<br>　願重見哀愍　　我作重過惡<br>　唯願垂悲顧　　今聽我懺悔　</p><p>爾時世尊顏色和悅。告尸利鞠多言。聖子。汝勿憂怖。即說偈言<p class='lg'>　起起我無瞋　　久捨怨親心<br>　右以栴檀塗　　左以利刀割<br>　於此二人中　　其心等無異　</p><p>如我今者不為希有。已斷結使無增減心。昔我為於白象之時毒螫所中害。猶以二腳覆護獵者使不傷害。又作龜身為人分割支節悉解不起瞋心。復作羆身憐彼厄人。時彼厄人示獵師處不起瞋心。作仙人時手足耳鼻悉為劓毀。猶尚不起毫釐許瞋。我於往昔為一切施婆羅門。所斬項時無有恚恨。況於今日斷一切結。而當於汝有嫌恨心。譬如虛空不受塵垢。猶如蓮華不為水著。我離八法其事亦爾。時尸利鞠多叉手合掌白佛言。世尊。若垂憐愍且待須臾更當造食。佛告尸利鞠多言。汝不遣使白我食時到耶。答言實爾。我本實遣人請佛作不饒益事。佛告尸利鞠多言。然我已斷無利之事。汝今作何不饒益耶。即說偈言<p class='lg'>　我今愚所造　　屠獵所不造<br>　過是惡所作　　以毒置食中<br>　不能有所傷　　便為自害己　</p><p>爾時世尊告尸利鞠多言。汝今所施宜應是時。尸利鞠多言。世尊。我所施食悉有毒藥。世尊復說偈言<p class='lg'>　婆須吉龍王　　瞋恚極盛時<br>　如此之猛毒　　不能傷害我<br>　我今修慈心　　如何唱施藥<br>　我以大慈果　　今當用示汝　</p><p>時尸利鞠多即持毒飯往詣佛前。涕淚悲泣。而說偈言<p class='lg'>　我今持毒飯　　功德之伏藏<br>　我心極為惡　　毒飯以標相<br>　佛以滅三毒　　神足除飯毒<br>　食之能令我　　使得不動心　</p><p>佛告諸比丘。汝等待唱僧跋然後可食。即說偈言<p class='lg'>　在於上座前　　而唱僧跋竟<br>　眾毒自消除　　汝今盡可食　</p><p>僧跋已竟。佛及眾僧盡皆飲食。時尸利鞠多上下觀察而作是念。今此眾中得無為毒所中者。不見諸眾僧皆悉安隱不為毒中。倍增信敬深生歡喜。爾時世尊作是思惟。尸利鞠多得信敬心受緣時至。當何所作。我當為滅煩惱之火除邪見毒。佛如應為說四真諦法。聞法信解斷見諦結。除身見毒滅諸結火。時尸利鞠多以得見諦。即說偈言<p class='lg'>　我度於愚癡　　及以邪見海<br>　不畏於惡道　　我欲入黑闇<br>　遇佛得大明　　欲入於大火<br>　反獲涼冷池　　嗚呼佛大人<br>　嗚呼法清淨　　不能具廣說<br>　我今但略說　　我本欲與毒<br>　而獲甘露食　　鬥諍應失財<br>　反得於大利　　是故親近佛<br>　眾生慧眼開　　而得睹正道　</p><p class='juan'>
大莊嚴論經卷第十三</p>
</body></html>
