<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
大莊嚴論經卷第十四</p>
<p><span class='byline'>　　　　馬鳴菩薩造</span><br><p><span class='byline'>　　　　後秦龜茲三藏鳩摩羅什譯</span><br><p><b>　　<A NAME="n367"></A>（六八）</b><p>復次佛出於世最是希有。雖是女人諸重結使猶得解脫。我昔曾聞。佛之姨母瞿曇彌比丘尼。將入涅槃時。種種莊嚴欲令勝妙。爾時世尊四眾圍遶在大眾中啑。時瞿曇彌比丘尼聞佛啑聲。以其養佛愛子之故而作是言。長壽世尊。如是之聲轉轉乃至梵天。佛告瞿曇彌言。此非敬佛咒願之法。即說偈言<p class='lg'>　應當勤精進　　調伏於我心<br>　勤修堅實法　　苦行於精進<br>　見於聲聞眾　　悉皆共和合<br>　敬禮於佛時　　應作如是願　</p><p>爾時瞿曇彌比丘尼作是念。聲聞眾和合名為禮佛者。世尊猶不使聲聞眾和合。不欲見其有別離故。以是之故我不欲見佛入涅槃曼佛世尊聲聞之眾未有墮落者。以是義故我應在前入於涅槃。爾時尼僧伽藍神。知瞿曇彌欲入涅槃。悲泣涕淚墮比丘尼衣上。時比丘尼觀察此神以何因緣淚墮在衣。觀察是已知瞿曇彌欲入涅槃。時五百比丘尼。悉皆往詣瞿曇彌比丘尼所。時瞿曇彌語諸比丘尼言。四大毒蛇篋難可久居。是故我今欲入涅槃。此神有柔軟心。是故墮淚在汝衣上。五百比丘尼言。我等同時出家。莫捨我等先入涅槃。即說偈言<p class='lg'>　我等共出家　　俱離無明闇<br>　我等今共往　　涅槃安隱城<br>　生死苦惱眾　　處於有稠林<br>　云何而獨往　　趣於甘露跡<br>　汝等於今者　　云何盡涅槃<br>　汝若欲涅槃　　我亦共汝去　</p><p>爾時瞿曇彌與五百比丘尼。從坐而起離於本處。即與住處神別。我今於最後與屋別去。天神言。汝欲何去。時比丘尼言。我當詣彼不老不死無病無苦及愛憎處。亦無愛別離。我欲往至涅槃處。時諸凡夫比丘尼即時發聲。嗚呼怪哉。一剎那頃比丘尼僧坊皆悉空虛。譬如空中星流滅於四方。瞿曇彌比丘尼與五百比丘尼俱共往去。如琣鱆e與五百河俱入大海。爾時諸優婆夷頂禮瞿曇彌足。願當憐愍莫捨我等。諸比丘尼安慰諸優婆夷言。汝等今者非是憂時。即說偈言<p class='lg'>　我等已知苦　　斷集之繫縛<br>　以修八正道　　得證於滅諦<br>　所作事已辦　　汝等莫憂苦<br>　曼佛眾未闕　　牟尼法藏住<br>　世尊在於世　　我當入涅槃<br>　憍陳如比丘　　及與阿富等<br>　如是無垢人　　未有墮落者<br>　我欲入涅槃　　難陀羅[<a href='javascript:showpic("../fontimg/023523.gif")'>目*侯</a>]羅<br>　阿難三摩陀　　及與阿難陀<br>　如是等在世　　我當入涅槃<br>　牟尼得安隱　　比丘僧和合<br>　壞於外道翅　　邪道亦退散<br>　一最種未絕　　我今入涅槃<br>　正是盛好時　　我心願解脫<br>　今以得滿足　　汝等今何故<br>　悲泣而墮淚　　擊於歡喜鼓<br>　其音未斷絕　　我趣解脫坊<br>　今正是其時　　汝等不應愁<br>　汝等若念我　　應當勤護法<br>　使法久住者　　即是念於我<br>　是故應精勤　　當勤護正法<br>　佛以憐愍故　　聽女人出家<br>　汝等宜護戒　　勿使人罵辱<br>　乃至於後世　　莫使罵女人　</p><p>爾時諸比丘尼安慰餘比丘尼及諸優婆夷。時五百比丘尼。猶如行花樹。往詣佛所。正鬱多羅僧。頂禮佛足。長跪合掌。而說偈言<p class='lg'>　我今是佛母　　如來是我父<br>　我從法流生　　我乳養色身<br>　佛養我法身　　我乳於世尊<br>　止渴須臾間　　佛以法乳我<br>　經常無飢渴　　永斷於恩愛<br>　我今以略說　　我雖以乳養<br>　報恩以極大　　願使一切女<br>　得子猶如佛　　羅摩與阿純<br>　婆須等諸母　　處於有海中<br>　輪迴無終始　　我意於子緣<br>　得度生死海　　女人極貴者<br>　名稱人帝婦　　一切種智母<br>　此名不可得　　我今已獲得<br>　意願若大小　　然我悉滿足<br>　今者欲涅槃　　白佛使令知<br>　足如蓮花葉　　相輪盡炳著<br>　願為我心足　　最後以頂禮<br>　最後之恭敬　　深信而頂禮<br>　頂禮婆伽婆　　身如真金聚<br>　願開鬱多羅　　現身使我見<br>　善觀如來身　　我今趣寂滅　</p><p>爾時如來身具三十二相八十種好開鬱多羅僧。時瞿曇彌已見佛身。頂禮佛足白言。世尊。我入涅槃。佛告瞿曇彌。汝欲涅槃。我隨汝意。眾僧無減少。如月欲盡。漸漸沒時無有遺餘。弟子先去我最後往。如諸商人。商人在道。商主隨後。時五百比丘尼遶佛世尊。如遶須彌。既遶佛已在如來前立。瞻仰尊顏無有厭足。聽聞法聲亦復無厭。得滿足已。護法味故。難陀羅[<a href='javascript:showpic("../fontimg/023523.gif")'>目*侯</a>]羅阿難陀三摩提拔陀。頂禮求懺謝。一切諸聖眾。猶如不掉。寂靜默然住。唯阿難羅[<a href='javascript:showpic("../fontimg/023523.gif")'>目*侯</a>]羅三摩提拔陀阿難結未盡。心慈順故哀不能止。如無風樹。合掌墮淚。爾時瞿曇彌白尊者言。阿難尊者多聞見諦。云何今者猶如凡夫。如來常說一切恩愛皆有別離。復白尊者言。汝不為我請佛世尊。我今云何而得此法。而說偈言<p class='lg'>　由汝請求故　　我等得出家<br>　汝今實不空　　皆獲實果報<br>　一切外道師　　未曾得是處<br>　女人之身中　　能獲甘露跡<br>　依佛善知識　　是故今獲得<br>　汝守佛法藏　　極當善護持<br>　今日是最後　　得見於汝時<br>　我今入涅槃　　乘道而往至<br>　佛在眾中啑　　時我唱老壽<br>　佛說不敬禮　　此事如上說<br>　佛亦擁護僧　　不欲令闕減<br>　我亦不願樂　　而入解脫處<br>　無常大風至　　吹於聲聞樹<br>　根拔而倒地　　無常金剛風<br>　能散須彌山　　多陀阿伽日<br>　則離無明闇　　曼佛在於世<br>　妙勝道涅槃　　十力所說法<br>　法明金顯照　　壞破異道論<br>　日光普滿照　　佛德亦復然<br>　今值是妙時　　是故欲捨身　</p><p>爾時阿難聞是偈已。尋即收淚。復說偈言<p class='lg'>　汝今意志大　　我不復憂念<br>　猶如深林中　　蕀刺多眾苦<br>　又如牸象走　　出林離苦惱<br>　汝今亦如是　　走離諸世間<br>　今可憂愁者　　憍慢及愚癡<br>　諸惡結使火　　焚燒三有中<br>　汝等先涅槃　　我疑佛世尊<br>　猶如大火聚　　焰盡則火滅　</p><p>爾時摩訶波闍波提比丘尼。合掌向佛瞻仰尊顏。以偈讚曰<p class='lg'>　南無歸命佛　　如來大世尊<br>　真實語諦語　　義語法語者<br>　利益不虛語　　能真寂滅語<br>　無我我語者　　過一切語者<br>　圓滿足眼者　　示導於將來<br>　勝妙之道者　　又常能觀察<br>　諸法真實相　　作大照明者<br>　能除諸黑闇　　能滅忿諍者<br>　然法庭燎燭　　照於一切者<br>　能與眾燈明　　又與從明者<br>　調御大丈夫　　歸大解脫師<br>　具足十力者　　具四無所畏<br>　成就不退轉　　說法又不虛<br>　必定利益者　　一切諸眾生<br>　釋中師子吼　　堅實於精進<br>　勝妙精進者　　能具大悲體<br>　世間之八法　　所不能污者<br>　釋梵四天王　　摩醯首羅王<br>　閻王婆樓那　　財富自在者　</p><p>如是勝人等合掌共讚佛。和合放捨美妙甚深無畏眾勝真實顯發。能為示導種種說法。善解一切飛鳥音聲。名稱滿虛空。從頂生憂缽遮那拔羅陀如是等諸大王種姓相續中出者。如來如日月。為天人阿須羅之所供養。得七覺意除無明闇者。又有能建立三寶勝幢。如來面貌猶金山頂光明照曜。是上丈夫名為蓮華。丈夫拘物頭丈夫分陀。能斷貪欲瞋恚愚癡諸有結使。及以四縛憂悲苦惱縱逸憍慢鬥諍忿怒自貢高等。如來世尊皆悉永斷。欺偽博奕競勝欺他。共相言訟忿惱別離。如外道師捲手祕法。諸惡結習悉斷無餘。倒憍慢幢建法勝幢。能轉法輪。令淚乳血海皆悉乾竭。得禪定海深無崖限。能捨內外一切財物無所惜著。於怨親中其心平等。佛身微妙如融金聚。舌相廣長如蓮華葉。無有垢穢清淨鮮潔。其腹平滿。其臍右旋。猶如香奩。圓光一尋猶如電明。亦如真金。被精進鎧以定為護。以智慧箭能射毛百之一所射皆中。壞魔軍眾勇健無畏。人中大龍。人中真濟。定如意足無量無邊無色。宣示分別八正之道。斷除愛欲瞋害之想。誓願堅固志意安住終不輕躁。如優曇缽花甚難可值。如來功德過於大地。及以微塵百千萬億。以八正道洗除結使。濟諸眾生度生死河到於彼岸能示方所三十二相八十種好以自莊嚴。猶如綵畫。智金剛杵摧滅一切。外道邪論。能示解脫涅槃妙方。得法自在不著世間。於諸入處及諸煩惱能說對治。得勝辯才善能分別一切諸法。耘除諂偽幻惑之事。布施持戒忍進定慧皆到彼[<a href='javascript:showpic("../fontimg/059312.gif")'>土*岸</a>]。阿私陀仙之所尊敬。名聞十方住最後身。既自覺了開悟眾生。功德伏藏。功德須彌。功德大海。無量名稱。無量辯才。知恩報恩。讚佛已竟禮佛而退。將諸五百比丘尼入閑靜處。捨於命壽半加趺坐。時優婆夷最後到比丘尼所。禮比丘尼足舉聲號哭。即說偈言<p class='lg'>　我等有諸過　　盛智聽我悔<br>　我等終不復　　更得相睹見　</p><p>波闍波提比丘尼以離欲故心意勇悍。舉手摩優婆夷而語之言。汝等不應逐愛戀心。恩愛聚會必有離別。即說偈言<p class='lg'>　佛說聚會者　　必當有離別<br>　一切有為法　　悉皆是無常<br>　無常火熾然　　燒滅於三有<br>　愛我者極多　　我愛亦不少<br>　我今皆能捨　　如此愛著等<br>　生死黑闇處　　輪迴嶮阻中<br>　親親更相戀　　惡見於乖離<br>　無常無悲愍　　破壞使別離<br>　恩愛無別離　　不應求解脫<br>　展轉相親愛　　相戀轉善厚<br>　畢竟必別離　　以是因緣故<br>　智者求解脫　　都無所遺戀　</p><p>爾時瞿曇彌種種因緣讚涅槃已默然而住。辭佛世尊入於涅槃。實不違言欲稱言作。諸比丘尼繫念在前入於初禪。如是次第至滅盡定。逆順觀已現種種神足。即說偈言<p class='lg'>　身處於地上　　引手捫日月<br>　變身使隱沒　　踊出虛空中<br>　一身為多身　　多身為一身<br>　身放大光明　　能動於大地<br>　入地如赴水　　入水如履地<br>　身出大光明　　又復注大雨<br>　如意神足故　　能現如斯事　</p><p>餘五百比丘尼亦現如斯諸大神變。為顯如來佛法力故。悉皆現神踊身虛空。猶如頹雲而作大雨。亦如庭燎在虛空中風吹四散。身上出水身下出火。身上出火身下出水。即說偈言<p class='lg'>　各出千火光　　圍遶自莊嚴<br>　身上出火光　　下注於大雨<br>　虛空滿諸華　　猶如瞻蔔枝<br>　眾花積水上　　種種現變已<br>　使諸檀越等　　發於歡喜心<br>　如薪盡火滅　　入無餘涅槃　</p><p>爾時梵天王將諸梵眾。釋提桓因將六欲諸天。諸大天神及諸尊勝。龍夜叉神來詣佛所。悉皆合掌白佛言。世尊。如來以離愛結當順世間。欲使我輩為作何等。是佛世尊最後所親。爾時如來隨時所宜。各敕令作。佛告阿難。唱語遠近。為供養佛母者悉皆來集。時尊者阿難舉聲悲號。而唱是言。諸是佛弟子者不問遠近。皆聽我語應隨佛教。悉來集聚聽佛言教。彼之乳哺長養於我。最後之身今入涅槃如油盡燈滅。諸有信心知是弟子供養佛母身速疾來集。人天之中無有女身如是之者能乳養佛身。更無如是養生佛者。是故諸比丘應盡來集。時四方遠近諸比丘等。齎牛頭栴檀從虛空中。如鴈鵠王如日入照雲遍於虛空。諸比丘尼滿於虛空。其狀亦爾。時四天王捧波闍波提床之四足。帝釋梵天等亦捉五百比丘尼。爾時諸床各豎幢幡。天曼陀羅花猶如花幕。覆諸尼上猶如禪窟。豎諸幢幡遍滿大地。天繒幡蓋亦滿空中。色貌若千種。天雨諸花鬘。亦復雨末香香煙如雲。彌滿虛空。天諸樂等其音充塞。佛隨從後舍利弗目連難陀羅[<a href='javascript:showpic("../fontimg/023523.gif")'>目*侯</a>]羅阿那律阿難等。梵王等諸天阿修羅緊那羅摩[<a href='javascript:showpic("../fontimg/023523.gif")'>目*侯</a>]羅伽天龍夜叉圍遶佛後。爾時世尊如行金山。在波闍波提比丘尼床前。五百比丘尼床次波闍比丘尼後。一切大地莊嚴映飾未曾有。如波闍波提比丘尼所作莊嚴。瞿曇彌入涅槃時。佛世尊法主現在集諸聖眾。舍利弗目連等在佛涅槃時。佛身既無舍利弗目連等。皆以盡無。由是之故其所莊嚴。無及波闍波提者。此床安置寬博之處。積諸香薪用以為[<a href='javascript:showpic("../fontimg/032436.gif")'>卄/積</a>]。以此五百比丘尼等屍以置于上。以種種牛頭栴檀諸雜香等用覆屍上。復以眾多香油以澆其上。爾時尊者阿難見諸比丘尼既然火已悲泣懊惱。而說偈言<p class='lg'>　如是次第者　　如來亦不久<br>　將入於寂滅　　如火焚燒林<br>　獨一大樹在　　火焰燒枝葉<br>　勢不得久住　　世間皆苦惱<br>　演法滿三界　　三界尊滅盡<br>　無一念法者　　無量劫聚集<br>　得是勝法蜜　　聲聞蜂集食<br>　佛入於涅槃　　誰當與法蜜<br>　法盡滅不久　　形像塔寺盡<br>　畫像人尚無　　況有法服者<br>　諸不離欲者　　涕泣極懊惱<br>　離欲者觀法　　耶旬燒已竟<br>　收骨用起塔　　令眾生供養　</p><p>時有人疑。誰應起塔而修供養。爾時世尊欲斷疑故。說三種人應起塔供養。何謂三種。佛漏盡阿羅漢轉輪聖王。是名三種<p>復次憶僧功德善能觀察。乃捨身命猶發善心。我昔曾聞。釋迦牟尼為菩薩時。作六牙白象。時王夫人於象有怨。即募遣人指示象處語令取牙。時所遣人往至彼象所止之處見六牙白象猶如伊羅撥象。離諸群輩與一牸象別住一處。即說偈言<p class='lg'>　蓮花優缽羅　　清水滿大池<br>　如是之方所　　得見於龍象<br>　拘陳白色花　　其狀如乳雪<br>　皆同於白色　　猶如大白山<br>　有腳能行動　　彼之大象王<br>　其色猶如月　　六牙從口出<br>　照曜甚莊嚴　　如白蓮花聚<br>　近看彼象牙　　猶如白藕根　</p><p>時彼獵師身被袈裟。掖挾弓箭。屏樹徐步向彼象所。爾時牸象見彼獵師掖挾弓箭。語象王言。彼脫相害。象王問言。彼挾弓箭為著何服。牸象答言。身著袈裟。象王語言身被袈裟。何所怖畏。即說偈言<p class='lg'>　如是之幢相　　不害於外物<br>　內有慈悲心　　常救護一切<br>　是故彼人所　　不應生怖畏<br>　見者獲安隱　　寂然得勝妙<br>　如月有清涼　　終不變於熱　</p><p>爾時牸象聞是偈已更不驚疑。時彼獵師入稠林間伺候其便。即以毒箭射中象王。時彼牸象語象王言。爾稱袈裟必有慈悲。云何今者作如此事。爾時象王。即說偈言<p class='lg'>　此是解脫服　　煩惱心所作<br>　遠離於慈悲　　悉非衣服過<br>　如銅真金塗　　陶鍊始知雜<br>　誑惑諸凡夫　　愚者謂為真<br>　智者善分別　　知是金塗銅<br>　惡心弓箭故　　是以傷害我<br>　袈裟善寂服　　乃是惡心眾<br>　若善觀察者　　袈裟痤蔽A　</p><p>爾時牸象甚懷瞋忿。語象王言。汝言大善。我不能忍。不隨爾語欲取彼人以解支節。菩薩象王語牸象言。不治結使心則如是。汝莫瞋恚作如是語。不應於彼生於忿怒。即說偈言<p class='lg'>　如人鬼入心　　癡狂毀罵醫<br>　醫師治於鬼　　不責病苦人<br>　結使亦如鬼　　無明所覆故<br>　能生貪瞋癡　　但當除煩惱<br>　何須責彼人　　若我成菩提<br>　名稱遍三界　　諂偽諸結使<br>　念定勤精進　　以滅於結使<br>　以智錐鑱利　　斷絕彼諸結<br>　必當令乾竭　　燒滅使無餘<br>　我將來必當　　苦惱殘滅之　</p><p>菩薩象王說是偈時。牸象默然。時諸群象咸皆來集。菩薩象王作是思惟。彼諸象等得無傷害於彼人乎。作是念已。向獵師所語彼獵人。向我腹下我覆護汝。彼諸象等脫加傷害。即遣諸象各皆使去。語獵師言。汝所須者今隨汝取。時彼獵師聞是語已作是思惟。如我今者無有慈心。不如彼象。涕泣啼哭。象王問言。汝何故哭。獵師答言。逼惱故哭。象王語言。我恐諸象傷害汝故喚汝腹下。非我身體壓於汝耶。答言。不也。非身壓我。又復語言。非此牸象出於惡語觸惱於汝使汝哭耶。答言。亦無惡言來惱於我。乃以今有大慈悲道德之故。我以惡心毒箭害汝。汝乃以慈心恐畏諸象而見傷害覆我腹下。我以此事逼惱我心。畏故哭耳。即說偈言<p class='lg'>　我今以毒箭　　傷害象王身<br>　汝以慈道德　　而用傷我心<br>　害心傷可愈　　今傷汝道德<br>　愚心瘡難復　　汝德如大海<br>　誰說能使盡　　傷害汝命者<br>　安慰慈覆護　　若說而言之<br>　我形雖是人　　都無慈仁德<br>　空有是屍骸　　有劇於畜獸<br>　相貌如似人　　作惡劇畜生<br>　汝雖受獸身　　道德人中上<br>　形相雖非人　　道德乃是人　</p><p>菩薩象王問獵師言。汝速答我。汝以何事而來射我。獵師答言。為王所使。於汝身分少有所取。非我自心來傷害汝。象王答言。如有所須汝今疾取。爾時象王即說偈言<p class='lg'>　汝欲有所須　　張手速受之<br>　諸發菩薩心　　一切無吝惜<br>　隨汝所須者　　悉當捨與汝<br>　須牙即與牙　　恣汝拔斷取<br>　我以濟救故　　由此受是形<br>　一切我皆捨　　所須隨意取<br>　我為利己者　　速能至涅槃<br>　為諸眾生故　　三有中受身<br>　為諸種智故　　悲救以為因　</p><p>獵師慚恥作如是言。為王所使來取汝牙。象王答言。隨汝意取勿生疑難。獵師答言。我實不能拔取汝牙。即說偈言<p class='lg'>　汝慈心盈滿　　我畏彼慈父<br>　若拔汝牙者　　我手必墮落　</p><p>爾時象王語獵師言。汝若畏者當與汝拔。作是語已以鼻絞牙。牙根極深久乃拔出。時彼象王血大流出。即說偈言<p class='lg'>　拔牙處血出　　從膊而流下<br>　象王極福利　　其白如缽頭<br>　拘勿頭花等　　積聚為大聚<br>　時彼諸花聚　　白如象王身<br>　又似大石山　　白雪覆其上<br>　譬如高山頂　　赤朱流來下　</p><p>爾時象王苦痛戰掉。尚自安慰。時有一天。即說偈言<p class='lg'>　心當堅安住　　莫為愚癡悶<br>　當觀苦惱眾　　云何可濟拔<br>　世界皆有死　　汝當為拯拔<br>　當持堅牢志　　莫生憂惱心<br>　天人阿修羅　　乾闥婆夜叉<br>　滿於虛空中　　歎說未曾有<br>　天神作是言　　昔來極希有<br>　能為難苦事　　拔牙極大苦<br>　受痛於當今　　內心向菩提<br>　求於最勝果　　終無退轉意　</p><p>復有天神語彼天言。如此菩薩終無退轉。復說偈言<p class='lg'>　知子拔牙苦　　悲念於地獄　</p><p>時彼象王既拔牙已。默然而住。爾時獵師作是思惟。拔牙著地將無悔耶。而不施我。象王知念安慰共語。即說偈言<p class='lg'>　牙如拘勿頭　　亦似白藕根<br>　六牙盡施汝　　諸牙中最上<br>　施汝使安樂　　小待我責心<br>　漸使苦痛息　　使我於汝所<br>　得敬重信心　　假使汝意謂<br>　我是極惡人　　殺盜婬欺汝<br>　偽詐不善具　　聽我答汝意<br>　汝可作眾惡　　害心弓利箭<br>　我皆忘不憶　　唯憶敬袈裟<br>　見之心敬信　　施者及受者<br>　有淨有不淨　　我今是施主<br>　悉具於清淨　　待我料理心<br>　使果報廣大　　乃當施於汝　</p><p>爾時象王語獵師言。此袈裟者是離欲幢。由我尊重敬心視之。以鼻擎牙授與獵師。即說偈言<p class='lg'>　我今真實語　　毒箭射我身<br>　無有微恨心　　加惡報於汝<br>　以是實語因　　速疾證菩提<br>　度脫諸眾生　　如是諸苦惱　</p><p>說是偈已即便以牙施與獵師。以何因緣而引此喻。過去無量百千身中。常作如是難捨之施。本作誓願欲成願果。欲使諸有眾生所受苦惱使得本道。欲使人解自守清淨心生信敬。是故引此方喻<p><b>　　<A NAME="n368"></A>（六九）</b><p>復次菩薩大人。為諸眾生不惜身命。我昔曾聞雪山之中。有二鹿王。各領群鹿。其數五百。於山食草。爾時波羅奈城中有王名梵摩達。時彼國王到雪山中。遣人張圍圍彼雪山。時諸鹿等盡墮圍中。無可歸依得有脫處。乃至無有一鹿可得脫者。爾時鹿王其色班駁如雜寶填。作何方便使諸鹿等得免此難。復作是念。更無餘計唯直趣王。作是念已逕詣王所。時王見已敕其左右。慎莫傷害聽恣使來。時彼鹿王既到王所。而作是言。大王。莫以遊戲殺諸群鹿用為歡樂。勿為此事。願王哀愍放捨群鹿莫令傷害。王語鹿王。我須鹿肉食。鹿王答言。王若須肉我當日日奉送一鹿。王若頓殺肉必臭敗不得停久。日取一鹿。鹿日滋多。王不乏肉。王即然可。爾時菩薩鹿王語彼鹿王提婆達多言。我今共爾。日出一鹿供彼王食。我於今日出送一鹿。汝於明日復送一鹿。共為言要。迭互送鹿至於多時。後於一時提婆達多鹿王出一牸鹿懷妊垂產。向提婆達多求哀請命。而作是言我身今死不敢辭託。須待我產供廚不恨。時彼鹿王不聽其語。汝今但去。誰當代汝。便生瞋忿。時彼牸鹿既被瞋責。作是思惟。彼之鹿王極為慈愍。我當歸請脫免兒命。作是念已往菩薩所。前膝跪地向菩薩鹿王具以上事。向彼鹿王。而說偈言<p class='lg'>　我今無救護　　唯願濟拔我<br>　多有諸眾生　　我今獨怖迮<br>　願垂哀憐愍　　拔濟我苦難<br>　我更無所恃　　唯來歸依汝<br>　汝常樂利益　　安樂諸眾生<br>　我今若就死　　兩命俱不全<br>　今願救我胎　　使得一全命　</p><p>菩薩鹿王聞此偈已。問彼鹿言。為向汝王自陳說未。牸鹿答言。我以歸向不聽我語。但見瞋責誰代汝者。即說偈言<p class='lg'>　彼見瞋呵責　　無有救愍心<br>　見敕速往彼　　唯有代汝者<br>　我今歸依汝　　悲愍為體者<br>　是故應令我　　使得免一命　</p><p>菩薩鹿王語彼鹿言。汝莫憂惱隨汝意去。我自思惟。時鹿聞已踊躍歡喜還詣本群。菩薩鹿王作是思惟。若遣餘鹿當作是語。我未應去云何遣我。作是念已心即開悟。而說偈言<p class='lg'>　我今躬自當　　往詣彼王廚<br>　我於諸眾生　　誓願必當救<br>　我若以己身　　用貿蚊蟻命<br>　能作如是者　　尚有大利益<br>　所以畜身者　　正為救濟故<br>　設得代一命　　捨身猶草芥　</p><p>說是偈已。即集所領諸群鹿等。我於汝等諸有不足。聽我懺悔。我欲捨汝。以代他命欲向王廚<p>爾時諸鹿聞是語已盡各悲戀。而作是言。願王莫往我等代去。鹿王答言。我以立誓自當身去。若遣汝等必生苦惱。今我歡喜無有不悅。即說偈言<p class='lg'>　不離欲捨身　　必當有生處<br>　我今為救彼　　捨身必轉勝<br>　我今知此身　　必當有敗壞<br>　今為救愍故　　便是法捨身<br>　得為法因者　　云何不歡喜　</p><p>爾時諸鹿種種諫喻。遂至疲極不能令彼使有止心。時彼鹿王往詣王廚。諸鹿舉群并提婆達多鹿群。盡逐鹿王向波羅奈。既出林已報謝群鹿使還所止。唯己一身詣王廚所。時彼廚典先見鹿王者。即便識之。往白於王。稱彼鹿王自來詣廚。王聞是語身自出來向鹿王所。王告之言。汝鹿盡耶。云何自來。鹿王答言。由王擁護鹿倍眾多。所以來者。為一妊身牸鹿欲代其命身詣王廚。即說偈言<p class='lg'>　意欲有所求　　不足滿其心<br>　我力所能辦　　若當不為者<br>　與木有何異　　設於生死中<br>　捨此臭穢形　　當自空敗壞<br>　不為毫釐善　　此身必歸壞<br>　捨己他得全　　我為得大利　</p><p>爾時梵摩達王聞是語已。身毛皆豎。即說偈言<p class='lg'>　我是人形鹿　　汝是鹿形人<br>　具功德名人　　殘惡是畜生<br>　嗚呼有智者　　嗚呼有勇猛<br>　嗚呼能悲愍　　救濟眾生者<br>　汝作是志形　　即是教示我<br>　汝今還歸去　　及諸群鹿等<br>　莫生怖畏想　　我今發誓願<br>　永更不復食　　一切諸鹿肉　</p><p>爾時鹿王白王言。王若垂矜。應自往詣彼群鹿所。躬自安慰施與無畏。王聞是語。身自詣林。到鹿群所施鹿無畏。即說偈言<p class='lg'>　是我國界內　　一切諸群鹿<br>　我以堅擁護　　慎莫生恐怖<br>　我今此林木　　及以諸泉池<br>　悉以施諸鹿　　更不聽殺害<br>　是故名此林　　即名施鹿林　</p><p class='juan'>
大莊嚴論經卷第十四</p>
</body></html>
