<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
大莊嚴論經卷第十五</p>
<p><span class='byline'>　　　　馬鳴菩薩造</span><br><p><span class='byline'>　　　　後秦龜茲三藏鳩摩羅什譯</span><br><p><b>　　<A NAME="n370"></A>（七○）</b><p>復次善分別者。乃至國土廣大諸事備足。知其苦惱捨離而去。我昔曾聞。世尊昔為菩薩時。作大國王。貧窮乞丐有來索者一切皆與。為苦厄者能作擁護。為欲利益一切眾生。智慧聰猛又處王位。時鄰國王將諸軍眾欲來交戰。時菩薩王作是思惟。著五欲樂不能調心。六根難滿眾具既多。復須料理而擁護之。為此眾具生於鬥諍。願捨此事不應鬥諍。我應更修集隨身勝法。即說偈言<p class='lg'>　於善觀察時　　智者應分別<br>　為事不思慮　　後悔無所及　</p><p>觀察是非。必知所在。復說偈言<p class='lg'>　欲如執草炬　　亦如眾肉團<br>　著欲必傷毀　　害及於二世<br>　智者應速離　　國土眾具等<br>　如此眾具等　　終歸必捨棄<br>　寧今受眾苦　　願莫於後世<br>　受此久長苦　　計我今勢力<br>　堪任摧伏彼　　現在明證果<br>　聲譽歎美善　　後受苦傷害<br>　雖知己有能　　願當護於彼<br>　若當不護彼　　後必傷害身　</p><p>作是念已逃避入林。有一老婆羅門迷失道路到彼林間。菩薩問言。汝以何故來至此林。婆羅門言。我欲見王。菩薩問言。何故見王。婆羅門言。我今貧困又多債負。聞王好施。故來乞索用以償債。遠離貧苦。更無所歸。唯望王恩拯救於我。菩薩語言。汝並歸去。此間無王何所歸誠。婆羅門聞是語已。迷悶[<a href='javascript:showpic("../fontimg/037912.gif")'>跳-兆+辟</a>]地。爾時菩薩既見之已。深生憐愍。作是念已。即說偈言<p class='lg'>　我以護他故　　難捨盡棄捨<br>　我今棄捨已　　當以何物與<br>　吾今為斯人　　當捨己身命　</p><p>說是偈已即時扶接婆羅門起。而告之曰。汝莫愁怖。吾當令汝得於財利。時婆羅門聞是語已心生喜悅。菩薩即時用草作索。作索已訖與婆羅門。一切施者我身即是。而說偈言<p class='lg'>　彼王未得我　　心意終不安<br>　汝應以此繩　　繫縛於我肘<br>　將至彼王所　　令彼王歡喜<br>　當施汝珍寶　　金銀諸財物<br>　汝可得大富　　彼王復歡喜<br>　生者必有死　　壽命會當盡<br>　為救危厄故　　雖復喪身命<br>　智者為此死　　名之為瓔珞　</p><p>爾時婆羅門聞是語已甚大歡喜。即時以索縛此菩薩將詣彼王。王既見已向婆羅門。而說偈言<p class='lg'>　此為是何人　　身色如金山<br>　威光甚赫奕　　猶日照世間<br>　面目極端嚴　　睹者無不悅<br>　如斯福德者　　應作大地主<br>　今日被拘執　　苦厄乃如是<br>　我坐師子座　　極為可慚恥<br>　彼應處王位　　非我之所宜<br>　我之不調順　　不應處此座　</p><p>時婆羅門聞是偈已。白大王言。此是王怨。王問婆羅門。誰縛此人。婆羅門言。此實我縛。王言。斯人不應為汝所縛。汝為妄語。即說偈言<p class='lg'>　彼如大逸象　　身力甚強壯<br>　汝今體羸劣　　又無兵馬力<br>　云何能縛彼　　此事不可信<br>　汝可真實說　　勿作虛妄言　</p><p>時婆羅門具陳上事。而說偈言<p class='lg'>　見我失所望　　彼人便自縛<br>　彼以悲愍縛　　欲以救濟我<br>　如是善丈夫　　名稱遍十方<br>　猶如燃庭燎　　普照於一切<br>　不善人愚癡　　滅彼使無餘<br>　庭燎熾然時　　能滅令無遺　</p><p>爾時大王聞是語已。即便驚起合掌而言。善哉善哉。真善丈夫。汝為救他作如是事。即說偈言<p class='lg'>　所言大王者　　號名曰羅闍<br>　利益於世間　　是故名羅闍<br>　汝今應為王　　護持於大地<br>　唯願今聽我　　懺悔諸罪咎<br>　我實是嬰愚　　輕躁無智者<br>　汝可還為王　　我捨此國去<br>　汝能令眾生　　一切得安樂<br>　餘人設作王　　逼惱諸世間　</p><p>即立彼王還歸所止<p><b>　　<A NAME="n371"></A>（七一）</b><p>復次作淨福業應設供養。是故應當勤修福業。我昔曾聞。石室國王名烏越羈。舉國人民共設佛會。有一婦人於窗牖中闚看世尊。爾時彼王見女端正。即解珠瓔遣傍侍臣送與彼婦。時王左右即白王言。彼婦女者是國中婦。王若愛念直往喚取。何煩與珠人脫怪笑。王聞是語以手掩耳。作如是言。咄哉大惡。云何乃以此言使聞我耳。即說偈言<p class='lg'>　作是咒誓言　　設我有異心<br>　使我成大惡　　我不以染著<br>　以珠與彼女　　聽我說意故<br>　業為自在主　　最勝業者說<br>　此無宰主作　　唯是業所造<br>　心作於宰主　　善業佛所歎<br>　如是之妙色　　更無宰主我<br>　唯是善業作　　善業我應敬<br>　惡業我應離　　過去作善業<br>　果報於今現　　我以於珠貫<br>　眾寶雜莊嚴　　額懸多邏羅<br>　珠貫白如雪　　我為宿功德<br>　不為著色欲　　若知善惡業<br>　云何復著色　　雖遠尚不視<br>　況當有染著　　寧當飢渴死<br>　不為非法貪　　寧當入火聚<br>　不為姦邪事　　我如有愛著<br>　今身若後身　　受苦極無量　</p><p><b>　　<A NAME="n372"></A>（七二）</b><p>復次若有善業自然力故受好業報。雖有國王黨援之力。不如業力所獲善報。是故應當修於善業。我昔嘗聞。憂悅伽王於晝睡眠。有二內官。一在頭前。一在腳底。持扇捉拂共作論議。我等今者為王所念。為以何事。一則自稱是我業力。一則自稱我因王力。由是之故奉給於王。時彼二人數聞聽法並解議論。即說偈言<p class='lg'>　如牛厲渡水　　導正從亦正<br>　人王立正法　　從者亦如是　</p><p>時彼二人由競理故其聲轉高。一作是言。我依王活。第二者言。我依業力。王聞是聲即便睡悟。而問之言。何故高聲。王又聞彼二人諍理。雖復明知未斷我見。援黨己者王心不悅。即便向彼稱業力者說偈問言<p class='lg'>　依於我國住　　自稱是業力<br>　我今試看汝　　為是誰力耶　</p><p>說是偈已往夫人所。語夫人言。今當遣人來到汝邊。汝好莊嚴如帝釋幢夫人。答言。當奉王教。時王以蒲萄漿與彼依王活者。送與夫人。既遣之已作是思惟。稱業力者今應當悔。作如是語。作是念已未久之間。彼業力者。著好衣服來至王邊。王見之已。甚大生怪。即說偈言<p class='lg'>　我為自錯誤　　與彼殘漿耶<br>　為是彼業力　　強奪此將去<br>　或能共親厚　　與彼使將去<br>　或是夫人瞋　　奪此與彼乎<br>　或能我迷誤　　而與於彼耶<br>　或能彼幻我　　使我錯亂乎　</p><p>說是偈已問彼人言。好實語我。汝恃業力我故不遣。汝云何得。彼人白王。以業力得。即以事狀具向王說。此人奉使既出門已。卒爾鼻衄。即以此漿與我使送。到夫人邊得是衣服。王聞是已。即說偈言<p class='lg'>　業報如影響　　亦如彼莊嚴<br>　彼言自業力　　此語信不虛<br>　以聽法力故　　言說合於理<br>　彼稱業力者　　斯言定有驗<br>　我多於己負　　彼憑業力勝<br>　佛說業力強　　此語信真實<br>　佛為善御乘　　業力為善哉<br>　能壞王者力　　十方佛世尊<br>　亦說隨業力　　汝今倚業力<br>　用自莊嚴身　　割絕於我力　</p><p><b>　　<A NAME="n373"></A>（七三）</b><p>復次雖與智者共為讎[<a href='javascript:showpic("../fontimg/039379.gif")'>郗-巾+ㄙ</a>]猶能利益。是故智人雖與為讎常應親近。我昔曾聞。摩突羅國有婆羅門。聰明智慧不信佛法。亦不親近諸比丘等共餘婆羅門先有鬥諍。以瞋恚故詣僧坊中。詐為妄語作如是言。某婆羅門明日於舍設諸供具。當作大會請諸比丘。欲令比丘明晨往至其家不得飲食令彼惡名遍於世界。時諸比丘於其晨朝往詣其家語守門人。汝家主人請我飲食。汝可往白。時守門者入白主人。今者門外有諸比丘。云大家請故來相造。主人聞已作是思惟。何因緣故有如是事。復作是念。彼婆羅門與我為怨。故為此事。今雖臨中城邑極大遣人市具供諸比丘。作是念已即時遣人喚諸比丘入舍就坐。設種種食而以供養。比丘食訖語檀越言。汝今小坐。比丘之法食訖應為檀越說法。汝雖不信佛法應爾。時彼主人即取小床。上座前坐。為說施論戒論生天之論。欲為不淨出世為樂。乃至為說四真諦法。此婆羅門已於過去種諸善根。即於坐上見四真諦得須陀洹。而說偈言<p class='lg'>　咄哉愚癡力　　能害於正見<br>　愚者不分別　　寶作非寶想<br>　我今得勝利　　分別識三寶<br>　真實是我寶　　佛法及聖眾<br>　我已諦睹了　　得閉三惡道<br>　釋梵諸天等　　所不能獲得<br>　我今具獲得　　今此婆羅門<br>　即名為梵天　　今當得趣向<br>　解脫不死方　　我今始獲得<br>　婆羅門勝法　　我本姓輸都<br>　今日真輸都　　今日始獲得<br>　勝妙比陀法　　我今得無漏<br>　出過諸比陀　　我今真實是<br>　祠祀大福田　　我當勤大祠<br>　不能善分別　　可祠不可祠<br>　從今日已往　　當供天中天<br>　多陀阿伽陀　　略說而言之<br>　今日始得利　　獲得人身果<br>　從今日已往　　當隨佛所教<br>　終更不求請　　其餘諸天神<br>　我今所學法　　隨順向正道<br>　法及隨順法　　我必得其果<br>　我今歸命禮　　宿世厭惡根<br>　曾修法向法　　今獲其果利<br>　親近善知識　　法利自然成<br>　我若不親近　　大悲弟子者<br>　永當墮邪見　　輪迴三惡道<br>　若無婆羅門　　為我怨讎者<br>　亦不得親近　　如此之聖眾<br>　由彼瞋忿故　　令我得是法<br>　外相似惡友　　實是善知識<br>　恩過於父母　　及以諸親戚<br>　由此婆羅門　　諸僧至我家<br>　降注於甘雨　　善芽悉得生<br>　法雨甚潤澤　　灑我心埃塵<br>　埃塵既不起　　得見真實法<br>　是故世間說　　因怨得財賄<br>　自惟得大利　　即受三歸依<br>　於彼婆羅門　　大設諸餚膳　</p><p><b>　　<A NAME="n374"></A>（七四）</b><p>復次若人精誠以財布施。如華獲財業。以知是事應至心施。我昔曾聞。罽賓國人夫婦共在草敷上臥。於天欲明善思覺生。作是思惟。此國中人無量百千。皆悉修福供養眾僧。我等貧窮值此寶渚不持少寶。至後世者我等衰苦則為無窮。我今無福將來苦長。作是念已。悲吟嘆息。展轉哀泣淚墮婦上。爾時其婦尋問夫言。以何事故不樂乃爾。即說偈言<p class='lg'>　何故極悲慘　　數數而嘆息<br>　雨淚沾我臂　　猶如以水澆　</p><p>爾時其夫說偈答言<p class='lg'>　我無微末善　　可持至後世<br>　思惟此事已　　是故自悲嘆<br>　世有良福田　　我無善種子<br>　今身若後身　　飢窮苦難計<br>　先身不種子　　今世極貧窮<br>　今若不作者　　將來亦無果　</p><p>爾時其婦聞是偈已。語其夫言。汝莫愁憂我屬於汝。汝於我身有自在力。若賣我身可得錢財滿汝心願。爾時其夫聞婦此言。心生歡喜顏貌怡悅。語其婦言。若無汝者我不能活。即說偈言<p class='lg'>　我身與汝身　　猶如彼鴛鴦<br>　可共俱賣身　　得財用修福　</p><p>爾時夫婦二人詣長者家。作如是言。可貸我金。一月之後若不得者。我等二人當屬於汝。一月之後我必不能得金相償分為奴婢。一月之中可供養諸比丘僧。爾時長者即便與金。既得金已自相謂言。我等可於離越寺中供養眾僧。婦問夫言。為用何日。答言。十五日。又問。何故十五日。爾時其夫以偈答言<p class='lg'>　世間十五日　　拘毘等天王<br>　案行於世間　　是佛之所說<br>　欲使人天知　　是故十五日　</p><p>爾時夫婦二人竭力營造至十三日。食具悉備送置寺上。白知事人言。唯願大德。明十五日勿令眾僧有出外者。當受我請。彼知事人答言可爾。於十四日夫婦二人在寺中宿。自相勸喻。而說偈言<p class='lg'>　告喻自己身　　慎勿辭疲勞<br>　汝今得自在　　應當盡力作<br>　後為他所策　　作用不自在<br>　徒受眾勞苦　　無有毫釐利　</p><p>說此偈已夫婦通夜不暫眠息。所設餚膳至明悉辦。夫語婦言。善哉我曹。所作已辦。心願滿足得是好日。賣此一身於百千身常蒙豐足。時有小國主施設飲食。復來至寺。而作是言。願諸僧等受我供養。知事人言。我等諸僧先受他請。更覓餘日。時彼小王慇懃啟白。我今已眾務所逼。願受我請。爾時諸僧默然無對。爾時國主語彼夫婦言。我今自打揵椎。汝所造食當酬汝直。時夫婦已聞此語。向彼國主五體投地。而白之言。我之夫婦窮無所有。自賣己身以設供具。竟宿造供施設已辦。唯於今日自在供養。若至明日為他策使不得自由。願王垂矜莫奪我日。即說偈言<p class='lg'>　夫婦如鴛鴦　　供設既已辦<br>　願必見憶念　　明當屬他去<br>　夫婦各異策　　更無修福期<br>　如是自賣身　　乃為修善故　</p><p>時彼國王具聞斯事。讚言善哉。即說偈言<p class='lg'>　汝善解佛教　　明了識因果<br>　能用虛偽身　　易於堅財命<br>　汝勿懷恐怖　　恣聽汝所願<br>　我為憐愍汝　　以財償汝價<br>　汝今自苦身　　終大獲利樂　</p><p>爾時國主說此偈已。聽彼夫婦供養眾僧。即以財物為彼夫婦酬他價直。又給夫婦自營產業。現受此報無所乏少<p><b>　　<A NAME="n375"></A>（七五）</b><p>復次至心持戒乃至沒命得現果報。我昔曾聞。難提拔提城有優婆塞。兄弟二人並持五戒。其弟爾時卒患脅痛氣將欲絕。時醫診之。食新殺狗肉并使服酒所患必除。病者白言。其狗肉者為可於市買索食之。飲酒之事願捨身命終不犯戒而服於酒。其兄見弟極為困急。買酒語弟。捨戒服酒以療其疾。弟白兄言。我雖病急願捨身命終不犯戒而飲此酒。即說偈言<p class='lg'>　怪哉臨命終　　破我戒瓔珞<br>　以戒莊嚴身　　不煩殯葬具<br>　人身既難得　　遭值戒復難<br>　願捨百千命　　不毀破禁戒<br>　無量百千劫　　時乃值遇戒<br>　閻浮世界中　　人身極難得<br>　雖復得人身　　值正法倍難<br>　時復值法寶　　愚者不知取<br>　善能分別者　　此事亦復難<br>　戒寶入我手　　云何復欲奪<br>　乃是怨憎者　　非我之所親　</p><p>兄聞偈已答其弟言。我以親故不為沮壞。弟白兄言。非為親愛乃是殘敗。即說偈言<p class='lg'>　我欲向勝處　　毀戒令墮墜<br>　損我乃如是　　云何名親愛<br>　我勤習戒根　　乃欲見劫奪<br>　所持五戒中　　酒戒最為重<br>　今欲強毀我　　不得名為親　</p><p>兄問弟言。云何以酒為戒根本。弟即說偈以答兄言<p class='lg'>　若於禁戒中　　不盡心護持<br>　便為違大悲　　草頭有酒渧<br>　尚不敢掁觸　　以是故我知<br>　酒是惡道因　　在家修多羅<br>　說酒之惡報　　唯佛能別知<br>　誰有能測量　　佛說身口意<br>　三業之惡行　　唯酒為根本<br>　復墮惡行中　　往昔優婆夷<br>　以酒因緣故　　遂毀餘四戒<br>　是名惡行數　　復名五大施<br>　亦是五無畏　　酒為放逸根<br>　不飲閉惡道　　能獲信樂心<br>　去慳能捨財　　首羅聞佛說<br>　能獲無量益　　我都無異意<br>　而欲毀犯者　　略說而言之<br>　寧捨百千命　　不毀犯佛教<br>　寧使身乾枯　　終不飲此酒<br>　假設犯毀戒　　壽命百千年<br>　不如護禁戒　　即時身命滅<br>　決定能使差　　我猶故不飲<br>　況今不定知　　為差為不差<br>　作是決定心　　心生大歡喜<br>　即獲見真諦　　所患即消除　</p><p><b>　　<A NAME="n376"></A>（七六）</b><p>復次若信佛語於諸外論猶如嬰愚顛狂所說。是故懃學佛法語論。我昔曾聞。有一國名釋伽羅。其王名盧頭陀摩。彼王數數詣寺聽法。時彼法師說酒過失。爾時王難高座法師言。若施他酒得狂癡者。今飲酒亦多無狂癡報。時法師指示外道等。其王見已。善哉善哉。時有外道。自相議言。彼說法者無所知見空指而已。王為法師已又不解。空稱善哉。不能開解而答此問。然此眾中亦有大聰明勝人。何故不答王。即說偈言<p class='lg'>　法師有聰辯　　善能答此義<br>　憐愍汝等故　　護惜而不說　</p><p>諸外道言。王為此法師橫為通道理。王言。我之所解更有異趣。爾時王語法師言。向所解義今可顯說。法師答言。我向所以指外道者。以諸外道各生異見有顛倒心。是故名為癡狂之人。即說偈言<p class='lg'>　不必鬼入身　　名為顛狂者<br>　邪見夜叉心　　是為說顛狂<br>　狂癡人過失　　不知解其事<br>　汝等有狂過　　一切種智說<br>　汝違種智語　　隨逐於邪見<br>　現見於神變　　彼大仙所辱<br>　出過其禁限　　顛狂先已成<br>　云何使我說　　百千種狂因<br>　何故分別說　　投淵及赴火<br>　自墜於高巔　　捨棄於施戒<br>　逐迷邪狂倒　　不修於正行<br>　狂惑墜巔火　　賣鹽壞淨行<br>　飲觸琲e水　　是名立正行<br>　失淨及得正　　有何因義趣<br>　賣肉眾惡集　　三種神足變<br>　除此三種變　　更亦有神變<br>　唯有二六法　　離此別無我<br>　現見仙神變　　更見十三法<br>　如是顛狂事　　其數乃有百<br>　現見投淵火　　自墜於高巔<br>　以此欲生天　　此但是邪見<br>　非是生天因　　戒施善調心<br>　即是生天因　　賣鹽壞善行<br>　觸河除諸惡　　賣鹽有大惡<br>　觸河有大善　　如是有何義<br>　得名為善惡　　婆羅門賣肉<br>　即墮於失法　　捉刀亦失法<br>　若復賣於肉　　滿三十六斤<br>　敗壞婆羅門　　羅差及食蜜<br>　皆名為失法　　見羅差嘗蜜<br>　二俱成過患　　以秤欺誑人<br>　不成名為盜　　賣肉成殺生<br>　羊稻俱有命　　食稻不成殺<br>　羊稻俱應食　　何故食於稻<br>　而不食於羊　　汝諸言自殺<br>　終不得生天　　墜巖投淵水<br>　復言得生天　　殺己言有罪<br>　餧養己身者　　何故不得福<br>　觀察不順理　　皆是愚癡倒<br>　以是因緣故　　名汝等為狂<br>　此即是愚癡　　羅剎之標相<br>　是故說汝等　　成就顛狂法<br>　此即是與酒　　飲酒之因果<br>　瞋恚是癡因　　瞋恚而黑濁<br>　能令顏色變　　以是因緣故<br>　瞋為庾黑因　　飲酒顏色濁<br>　此二俱能瘦　　目連見餓鬼<br>　汝先自飲酒　　亦教人飲酒<br>　說言無罪報　　是故今現在<br>　已獲餓鬼身　　花報已如是<br>　果報方在後　</p><p><b>　　<A NAME="n377"></A>（七七）</b><p>諸婆羅門聞是語時。多有外道即時出家<p>復次善分別敬功德不期於門族。我昔曾聞。花氏城中有二王子。逃走歸投末投羅國。時彼國中有一內官字拔羅婆若。為附傭國主。供養眾僧手自行食。眾僧食已遣人斂草上殘食持詣宮中。向食作禮然後乃食。餘者分張與所親愛。食彼殘食能破我患。是故先取食之。授與二王子。王子食已心惡賤故出外即吐。而作是言。出家之人種種雜姓我等今者食其殘食。食已吐棄。然後除過。時附傭主聞是事已作如是言。此二嬰愚極為無知。即說偈言<p class='lg'>　得此餘食者　　智者除過患<br>　彼生疑譏嫌　　是名為嬰愚<br>　佛法觀察食　　外道都悉無<br>　沙門觀察食　　能除煩惱障<br>　餘食牟尼觸　　應當頂戴敬<br>　手捉殘食已　　水洗已除過　</p><p>附傭主後日更不與殘食。時左右人問言。何故不分食與二王子。即說偈言<p class='lg'>　彼之不知解　　沙門所食餘<br>　自恃種族故　　觸之言不淨<br>　不生歡喜心　　是故我不與<br>　不識沙門姓　　不食於彼食<br>　不識我種姓　　不應食我食<br>　沙門處處生　　不如我種族<br>　我不如沙門　　復不食我食<br>　為言無種姓　　亦無有年歲<br>　如馬無種族　　內官亦如是<br>　內官處處來　　無有定方所<br>　唯睹我富貴　　不看我種姓<br>　但見富貴故　　便食我殘食<br>　不食沙門食　　是名為嬰愚<br>　沙門心自在　　具足七種財<br>　不食沙門食　　而食我餘者<br>　猶如超半井　　不見有是處<br>　見我有勢力　　王者之所念<br>　便食我餘食　　甘蔗種中生<br>　輸頭王太子　　如是種族來<br>　可不勝我耶　　彼之勝智者<br>　無等無倫匹　　不取其種姓<br>　唯取其德行　　種族作諸惡<br>　亦名為下賤　　具戒有智慧<br>　是名為尊貴　</p><p>時二王子聞此語已。而作是言。汝示正道即是我父。自今以往敬承所誨。即說偈言<p class='lg'>　汝今說種姓　　殊為非法語<br>　因行無有定　　知解無定方<br>　語議正解了　　不名為邊語<br>　如汝之所解　　即是貴種族　</p><p><b>　　<A NAME="n378"></A>（七八）</b><p>復次若欲觀察知佛神變。視諸塔寺供養佛塔。我昔曾聞。阿梨車毘伽國。於彼城門有佛髮爪塔。近有尼俱陀樹。邊有井水。時婆羅門而白王言。若遊行時見於彼塔。是沙門塚破王福德。王是大地作一蓋主宜除此塔。時王信婆羅門語故。即敕臣下令速卻此塔。明日我出時勿令復見。時彼城神與諸民眾皆悉悲涕。時諸優婆夷施設供養。又然燈者。作如是語。我等今者是最後供養。有優婆塞抱塔悲泣。即說偈言<p class='lg'>　我今最後抱　　汝之基塔足<br>　猶如須彌倒　　今日皆破傷<br>　十力世尊塔　　於今遂破滅<br>　我若有過失　　聽我使懺悔<br>　眾生更不見　　佛之所作業　</p><p>爾時諸優婆塞作如是言。我等今者可還歸家。不忍能看人壞此塔。時王後自遣人持鍬欲除。往到其所。塔樹盡無。即說偈言<p class='lg'>　嗚呼甚可怪　　舉城大出聲<br>　猶如海濤波　　不見十力塔<br>　尼拘陀及井　　莫知其所在<br>　諸婆羅門等　　深心生慚怪<br>　彼王聞是已　　生於希有想<br>　時王作是念　　誰持此塔去<br>　即自往詣塔　　莫知其所在　</p><p>爾時彼王遣千餘人。乘象馳馬四方推覓。時有老母在於道傍。見彼諸人行來速疾。即問之言。何為乃爾。諸人答言。推覓塔樹。彼老母言。我向於道見希有事。有塔飛空并尼俱陀樹不憶其井。見諸人等首戴天冠。頭垂花鬘身著諸花。持塔而去。我見去時生希有想。指示去處。諸人聞已具以事狀還白於王。王聞歡喜。即說偈言<p class='lg'>　彼塔自飛去　　為向天上耶<br>　我今心信敬　　極生大歡喜<br>　若我破此塔　　當墮於地獄　</p><p>爾時王即向彼塔處大設供養。此塔即今名曰自移。塔及樹井離毘伽城三十里住<p><b>　　<A NAME="n379"></A>（七九）</b><p>復次佛塔有大威神。是故宜應供養佛塔。我昔曾聞。竺叉尸羅國彼有塔寺。波斯匿王以成火燒之。佛復安一棖朽壞卻之。時彼國王名枸沙陀那。有一比丘求請彼王我今為塔作棖。願王聽取。有大樹者王莫護惜。王即語言。除我宮內所有樹木餘樹悉取。得王教已。諸比丘等處處求覓。於一村邊有大池水。上有大樹。名稱首伽樹。龍所護持。近惡龍故人無敢觸。其樹極大。若復有人取枝葉者。龍能殺之。以是之故人無敢近。有人語言。彼有大樹。時比丘即將諸人齎持斧器欲往斫伐。時復有人語比丘言。此龍極惡。比丘語言。我為佛事不畏惡龍。時有奉事婆羅門語比丘言。彼龍極惡。若伐此樹多所傷害莫斫破此樹。婆羅門即說偈言<p class='lg'>　汝不聞彼賊　　慳貪故暫作<br>　而能於一切　　汝當憶此事<br>　常應自擁護　　莫為此樹故<br>　即致於傷害　</p><p>比丘復說偈言<p class='lg'>　汝為毒龍故　　而自生貢高<br>　我依人中龍　　恃彼亦自高<br>　觀汝力為勝　　如是我得勢<br>　令使眾人見　　我為敬佛故<br>　今當捨身命　　諸毒龍眾中<br>　汝為作龍王　　生大恭敬想<br>　佛為柔調寂　　及是眾中王<br>　我今亦恭敬　　如來婆伽婆<br>　誰能降毒龍　　而為弟子者　</p><p>爾時比丘共婆羅門。各競道理遂共鬥諍。于時比丘即伐其樹。亦無雲雷變異之相。時婆羅門睹斯事已。而說偈言<p class='lg'>　先若取枝葉　　雲起雷霹靂<br>　汝為咒所伏　　為死至後世　</p><p>彼時婆羅門說是偈已。即便睡眠夢見毒龍。向己說偈<p class='lg'>　汝莫起瞋恚　　此名現供養<br>　非為輕毀我　　吾身自負塔<br>　況樹作塔棖　　而我能護惜<br>　十力世尊塔　　我當云何護<br>　此林自生樹　　而為佛塔故<br>　如是自生樹　　云何得戀惜<br>　更有餘因緣　　今當說善聽<br>　我亦無勢力　　德叉迦龍王<br>　自來取此樹　　我云何能護<br>　伊羅缽龍王　　及以毘沙門<br>　躬自來至此　　我有何勢力<br>　而能距捍彼　　威德天龍等<br>　如來現在世　　及以滅度後<br>　造立塔廟者　　此二等無異<br>　諸有得道者　　人天及夜叉<br>　名稱遍十方　　世界無倫匹<br>　如此名聞故　　塔棖懸寶鈴<br>　其音甚和雅　　遠近悉聞知　</p><p>時婆羅門聞是偈故從睡眠寤即便出家<p><b>　　<A NAME="n380"></A>（八○）</b><p>復次我昔曾聞。有一老母背負酥瓨。在路中行。見菴摩勒樹即食其果。食已患渴。尋時赴井乞水欲飲。時汲水者即便與水。以先食菴摩勒果之勢力故。謂水甜美味如石蜜。語彼人。我以酥瓨易汝瓨水。爾時汲水人即隨其言與一瓨水。老母得已負還歸家既至其舍。先所食菴羅摩熱力已盡。取而飲之。唯有水味更無異味。即聚親屬咸令嘗之。皆言是水有朽敗爛繩汁[<a href='javascript:showpic("../fontimg/005204.gif")'>泥/土</a>]臭穢極為可惡。汝今何故持來至此。既聞斯語自取飲嘗。深生悔恨。我何以故。乃以好酥貿此臭水。一切眾生凡夫之人亦復如是。以愚無智故。以未來世功德酥瓨。貿易臭穢四顛倒瓨。謂之為好。於後乃知非是真實。深生悔恨。咄哉何為以功德酥瓨貿易顛倒臭穢之水。而說偈言<p class='lg'>　咄哉我何為　　以三業淨行<br>　貿易著諸有　　如以淨好酥<br>　貿彼臭惡水　　以食菴摩勒<br>　舌倒不覺味　　臭水為甘露　</p><p><b>　　<A NAME="n381"></A>（八一）</b><p>復次我昔曾聞。有一長者婦為姑所瞋走入林中。自欲刑戮既不能得。尋時上樹以自隱身。樹下有池影現水中。時有婢使擔瓨取水。見水中影謂為是己有。作如是言。我今面貌端正如此。何故為他持瓨取水。即打瓨破還至家中。語大家言。我今面貌端正如是。何故使我擔瓨取水。于時大家作如是言。此婢或為鬼魅所著。故作是事。更與一瓨詣池取水。猶見其影。復打瓨破。時長者婦在於樹上。見斯事已。即便微笑。婢見影笑。即自覺悟。仰而視之。見有婦女在樹上微笑。端正女人衣服非己。方生慚恥。以何因緣而說此喻。為於倒見愚惑之眾。譬如薝蔔油香用塗頂髮。愚惑不解。我頂出是香。即說偈言<p class='lg'>　未香以塗身　　并熏衣纓珞<br>　倒惑心亦爾　　謂從己身出<br>　如彼醜陋婢　　見影謂己有　</p><p><b>　　<A NAME="n382"></A>（八二）</b><p>復次貓生兒以小漸大。貓兒問母。當何所食。母答兒言。人自教汝。夜至他家隱甕器間。有人見已而相約敕。酥乳肉等極好覆蓋。雞雛高舉莫使貓食。貓兒即知。雞酥乳酪皆是我食。以何因緣說如此喻。佛成三藐三菩提道。十力具足心願已滿。以大悲心多所拯拔。爾時世尊作如是念言。當以何法而化度之。大悲答言。一切眾生心行顯現。以他心智觀察煩惱。一切諸行貪欲瞋恚愚癡之等長夜增長。常想樂想我想淨想展轉相承。作如是說。不能增長無常苦空無我之法。是故如來知此事已。為眾生說諸倒對治。如來說法微妙甚深。難解難入謂道解說。云何而能為諸眾生說如斯法。以諸眾生有倒見想。觀察知已隨其所應為說法要。眾生自有若干種行。是故知如來說對治法破除顛倒。如為貓兒覆肉酥乳<p><b>　　<A NAME="n383"></A>（八三）</b><p>復次我昔曾聞。有一國中施設石柱極為高大。除去梯蹬[<a href='javascript:showpic("../fontimg/015443.gif")'>木*鹿</a>]櫨繩索。置彼工匠在於柱頭。何以故。彼若存活。或更餘處造立石柱。使勝於此。時彼石匠親族宗眷。於其夜中集聚柱邊。而語之言。汝今云何可得下耶。爾時石匠多諸方便。即擿衣縷垂二縷線至於柱下。其諸宗眷尋以麤線繫彼衣縷。匠即挽取既至於上。手捉麤線語諸親族。汝等今者更可繫著小麤繩索。彼諸親族即隨其語。如是展轉。最後得繫麤大繩索。爾時石匠尋繩來下。言石柱者喻於生死。梯蹬[<a href='javascript:showpic("../fontimg/015443.gif")'>木*鹿</a>]櫨喻過去佛已滅之法。言親族者喻聲聞眾。言衣縷者喻過去佛定之與慧。言擿衣者喻觀欲過去味等法。縷從上下者喻於信心。繫麤縷者喻近善友得於多聞。細繩者多聞縷復懸持戒縷。持戒縷懸禪定縷。禪定縷懸智慧繩。以是麤繩堅牢繫者喻縛生死。從上下者喻下生死柱<p class='lg'>　以信為縷線　　多聞及持戒<br>　猶如彼麤縷　　戒定為小繩<br>　智慧為麤繩　　生死柱來下　</p><p><b>　　<A NAME="n384"></A>（八四）</b><p>復次我昔曾聞。有一國中王嗣欲絕。時有王種先入山林學道求仙。即強將來立以為王。從敷臥具人索於衣服及以飲食。時敷臥具人而白王言。各有所典。王於今者不應事事盡隨我索。我唯知敷臥具事。洗浴衣食。悉更有人。非我所當。以此喻可知一切諸業。如王敷臥具人各有所典。業亦如是。各各不同色無病者財物可愛。智等諸業各各別異。有業得無病。有業能得端正色力。如彼仙人從敷臥具人索種種物終不可得。若生上族不必財富。諸業受報各各差別。不以一業。得種種報。若作端正業。則得端正色力。財富應從餘業索。是故智者應當修習種種淨業得種種報<p class='lg'>　無病色種族　　智能各異因<br>　如彼仙人王　　索備敷臥者　</p><p><b>　　<A NAME="n385"></A>（八五）</b><p>復次我昔曾聞。有一國王多養好馬。會有鄰王與共鬥戰。知此國王有好馬故即便退散。爾時國王作是思惟。我先養馬規擬敵國。今皆退散養馬何為。當以此馬用給人力。令馬不損於人有益。作是念已。即敕有司令諸馬群分布與人。常使用磨經歷多年。其後鄰國復來侵境。即敕取馬共彼鬥戰。馬用磨故旋轉而行不肯前進。設加杖捶亦不肯行。眾生亦爾。若得解脫。必由於心。謂受五欲。後得解脫。死敵既至。心意戀著五欲之樂。不能直進得解脫果。即說偈言<p class='lg'>　智慧宜調心　　勿令著五欲<br>　本不調心故　　臨終生愛戀<br>　心既不調順　　云何得寂靜<br>　心常耽五欲　　迷荒不能覺<br>　心既不調順　　云何得寂靜<br>　心常耽五欲　　迷荒不能覺<br>　如馬不習戰　　對戰而旋行　</p><p><b>　　<A NAME="n386"></A>（八六）</b><p>復次曾聞。有一國王身遇疾患。國中諸醫都不能治。時有良醫從遠處來治王病差。王大歡喜作是思惟。我今得醫力事須厚報。作是念已微遣侍臣。多齎財物。詣於彼醫所住之處。為造屋宅養生之具。人民田宅象馬牛羊奴婢僕使。一切資產無不備具。所造既辦王便遣醫使還其家。時彼遠醫見王目前初無所遣。空手還歸。甚懷恨恨。既將至家。道逢牛羊象馬都所不識。問是誰許。並皆稱是彼醫名。是彼醫牛馬。遂到家已見其屋舍。莊麗嚴飾床帳氍[<a href='javascript:showpic("../fontimg/016915.gif")'>叟*毛</a>]毾[<a href='javascript:showpic("../fontimg/016965.gif")'>登*毛</a>]金銀器物。其婦瓔珞種種衣服。時醫見已甚生驚愕。猶如天宮。問其婦言。如此盛事為何所得。婦答夫言。汝何不知。由汝為彼國王治病差故生報汝恩。夫聞是已深生歡喜作是念言。王極有德知恩報恩。過我本望。由我意短。初來之時以無所得情用恨然。以此為喻義體今當說。醫喻諸善業。王無所與喻未得現報身無所得。如彼醫者初不見物謂無所得心生恨恨。如彼今身修善。見未得報。心生恨恨。我無所得。既得至家者。猶如捨身向於後世。見牛羊象馬群。如至中陰身見種種好相。方作是念。由我修善見是好報。必得生天。既至天上。喻到家中見種種盛事。方於王所生敬重心。知是報恩者。檀越施主。得生天已。方知施戒受如此報。始知佛語誠實不虛。修少善業獲無量報。即說偈言<p class='lg'>　施未見報時　　心意有疑悔<br>　以為徒疲勞　　終竟無所得<br>　既得生中陰　　始見善相貌<br>　如醫到家已　　方生大歡喜　</p><p><b>　　<A NAME="n387"></A>（八七）</b><p>復次曾聞有二女人。俱得菴羅果。其一女人食不留子。有一女人食果留子。其留子者。覺彼果美。於良好田下種著中。以時溉灌大得好果。如彼世人為善根本。多修善業。後獲果報。合子食者。亦復如人不識善業。竟不修造。無所獲得。方生悔恨。即說偈言<p class='lg'>　如似得果食　　竟不留種子<br>　後見他食果　　方生於悔恨<br>　亦如彼女人　　種子種得果<br>　復生大歡喜　</p><p><b>　　<A NAME="n388"></A>（八八）</b><p>復次曾聞。往昔有<span class='corr'>比</span>丘名須彌羅。善能戲笑。與一國王誼譁歡悅稱適王意。爾時比丘即從乞地欲立僧坊。王語比丘。汝可疾走不得休息。盡所極處。爾許之地悉當相與。爾時比丘更整衣服。即便疾走。雖復疲乏。以貪地故。猶不止住。後轉疾極不能前進。即便臥地宛轉而行。須臾復乏。即以一杖逆擲使去。作如是言。盡此杖處悉是我地。已說譬喻相應之義。我今當說。如須彌羅為取地故雖乏不止。佛亦如是。為欲救濟一切眾生。作是思惟。云何當令一切眾生得人天樂及以解脫。如須彌羅走不休息。佛婆伽婆亦復如是。為優樓頻螺迦葉鴦掘摩羅如是等人悉令調伏。有諸眾生可化度者。如來爾時即往化度。如須彌羅既疲乏已。即便臥地宛轉。佛亦如是。度諸眾生既已疲苦。以此陰身於娑羅雙樹倚息而臥。如迦尸迦樹斬伐其根悉皆墮落。唯在雙樹倚身而臥。猶故不捨精進之心。度拘尸羅諸力士等及須跋陀羅。如須彌羅為得地故擲杖使去。佛亦如是。入涅槃時為濟眾生故。碎身舍利。八斛四斗。利益眾生。所碎舍利雖復微小如芥子等。所至之處人所供養與佛無異。能使眾生得於涅槃。即說偈言<p class='lg'>　如來躬自度　　優樓頻螺等<br>　眷屬及徒黨　　優伽鴦掘魔<br>　精進禪度力　　最後倚臥時<br>　猶度諸力士　　須跋陀羅等<br>　欲為濟拯故　　布散諸舍利<br>　乃至遺法滅　　皆是供養我<br>　如彼須彌羅　　擲杖使遠去　</p><p><b>　　<A NAME="n389"></A>（八九）</b><p>復次我昔曾聞。竺叉尸羅國有博羅吁羅村。有一估客名稱伽拔吒。作僧伽藍。如今現在。稱伽拔吒。先是長者子。居室素富。後因衰耗遂至貧窮。其宗親眷屬盡皆輕慢不以為人心懷憂惱遂棄家去。共諸伴黨至大秦國。大得財寶還歸本國。時諸宗親聞是事已。各設飲食香華妓樂於路往迎。時稱伽拔吒身著微服在伴前行。先以貧賤年歲又少。後得財寶其年轉老。諸親迎者並皆不識。而問之言。稱伽拔吒為何所在。尋即語言。今猶在後。至大伴中而復問言。稱伽拔吒為何所在。諸伴語言。在前去者即是其人。時宗親往到其所。而語之言。汝是稱伽拔吒。云何語我乃云在後。稱伽拔吒語諸宗親言。稱伽拔吒非我身是。乃在伴中駝驢[<a href='javascript:showpic("../fontimg/044633.gif")'>馬*太</a>]上。所以然者。我身頃來。宗親輕賤。初不與語。聞有財寶乃復見迎。由是之故在後[<a href='javascript:showpic("../fontimg/044633.gif")'>馬*太</a>]上。宗親語言。汝道何事不解汝語。稱伽拔吒即答之言。我貧窮時共汝等語不見酬對。見我今者多諸財寶。乃設供具來迎逆我。乃為財來。不為我身。發此喻者。喻如世尊。稱伽拔吒為得財物鄉曲宗眷設供來迎。佛亦如是。既得成佛人天鬼神諸龍王等悉來供養。非來供養我。乃供養作佛功德。我未得道時無功德時。諸眾生等不共我語。況復供養。是故當知供養功德不供養我。雖復廣得一切諸天人等之所供養亦無增減。以觀察故<p class='lg'>　人天阿修羅　　夜叉乾闥婆<br>　如是等諸眾　　亦廣設供養<br>　佛無歡喜心　　以善觀察故<br>　是供諸功德　　非為供養我<br>　如稱伽拔吒　　指示諸眷屬<br>　稱己在後者　　其喻亦如是　</p><p class='juan'>
大莊嚴論經卷第十五</p>
</body></html>
