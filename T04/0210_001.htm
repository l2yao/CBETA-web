<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p><b>　　<A NAME="n907"></A>No. 210</b><p class='juan'>
法句經卷上</p>
<p><span class='byline'>　　　　尊者法救撰</span><br><p><span class='byline'>　　　　吳天竺沙門維祇難等譯</span><br><p><b>　　<A NAME="n909"></A>無常品第一二十有一章</b><p>無常品者。寤欲昏亂。榮命難保。唯道是真<p class='lg'>　睡眠解寤　　宜歡喜思　　聽我所說<br>　撰記佛言　　所行非常　　謂興衰法<br>　夫生輒死　　此滅為樂　　譬如陶家<br>　埏埴作器　　一切要壞　　人命亦然<br>　如河駛流　　往而不返　　人命如是<br>　逝者不還　　譬人操杖　　行牧食牛<br>　老死猶然　　亦養命去　　千百非一<br>　族姓男女　　貯聚財產　　無不衰喪<br>　生者日夜　　命自攻削　　壽之消盡<br>　如[<a href='javascript:showpic("../fontimg/009011.gif")'>榮-木+巾</a>][<a href='javascript:showpic("../fontimg/042232.gif")'>雨/井</a>]水　　常者皆盡　　高者亦墮<br>　合會有離　　生者有死　　眾生相剋<br>　以喪其命　　隨行所墮　　自受殃福<br>　老見苦痛　　死則意去　　樂家縛獄<br>　貪世不斷　　咄嗟老至　　色變作耄<br>　少時如意　　老見蹈藉　　雖壽百歲<br>　亦死過去　　為老所厭　　病條至際<br>　是日已過　　命則隨減　　如少水魚<br>　斯有何樂　　老則色衰　　所病自壞<br>　形敗腐朽　　命終自然　　是身何用<br>　睆|臭處　　為病所困　　有老死患<br>　嗜欲自恣　　非法是增　　不見聞變<br>　壽命無常　　非有子恃　　亦非父兄<br>　為死所迫　　無親可怙　　晝夜慢惰<br>　老不止婬　　有財不施　　不受佛言<br>　有此四弊　　為自侵欺　</p><p class='lg'>　非空非海中　　非入山石間<br>　無有地方所　　脫之不受死<br>　是務是吾作　　當作令致是<br>　人為此[<a href='javascript:showpic("../fontimg/037836.gif")'>跳-兆+參</a>]擾　　履踐老死憂<br>　知此能自淨　　如是見生盡<br>　比丘厭魔兵　　從生死得度　</p><p><b>　　<A NAME="n910"></A>教學品法句經第二二十有九章</b><p>教學品者。導以所行。釋己愚闇得見道明<p class='lg'>　咄哉何為寐　　螉螺蚌蠹類<br>　隱弊以不淨　　迷惑計為身<br>　焉有被斫創　　心如嬰疾痛<br>　遘于眾厄難　　而反為用眠<br>　思而不放逸　　為仁學仁跡<br>　從是無有憂　　常念自滅意<br>　正見學務增　　是為世間明<br>　所生福千倍　　終不墮惡道　</p><p class='lg'>　莫學小道　　以信邪見　　莫習放蕩<br>　令增欲意　　善修法行　　學誦莫犯<br>　行道無憂　　世世常安　　愍學攝身<br>　常慎思言　　是到不死　　行滅得安<br>　非務勿學　　是務宜行　　已知可念<br>　則漏得滅　　見法利身　　夫到善方<br>　知利健行　　是謂賢明　　起覺義者<br>　學滅以固　　著滅自恣　　損而不興<br>　是向以強　　是學得中　　從是解義<br>　宜憶念行　　學先斷母　　率君二臣<br>　廢諸營從　　是上道人　　學無朋類<br>　不得善友　　寧獨守善　　不與愚偕<br>　樂戒學行　　奚用伴為　　獨善無憂<br>　如空野象　　戒聞俱善　　二者孰賢<br>　方戒稱聞　　宜諦學行　　學先護戒<br>　開閉必固　　施而無受　　仂行勿臥　</p><p class='lg'>　若人壽百歲　　邪學志不善<br>　不如生一日　　精進受正法<br>　若人壽百歲　　奉火修異術<br>　不如須臾頃　　事戒者福稱<br>　能行說之可　　不能勿空語<br>　虛偽無誠信　　智者所屏棄<br>　學當先求解　　觀察別是非<br>　受諦應誨彼　　慧然不復惑<br>　被髮學邪道　　草衣內貪濁<br>　曚曚不識真　　如聾聽五音<br>　學能捨三惡　　以藥消眾毒<br>　健夫度生死　　如蛇脫故皮　</p><p class='lg'>　學而多聞　　持戒不失　　兩世見譽<br>　所願者得　　學而寡聞　　持戒不完<br>　兩世受痛　　喪其本願　　夫學有二<br>　常親多聞　　安諦解義　　雖困不邪<br>　稊稗害禾　　多欲妨學　　耘除眾惡<br>　成收必多　　慮而後言　　辭不強梁<br>　法說義說　　言而莫違　　善學無犯<br>　畏法曉忌　　見微知者　　誡無後患<br>　遠捨罪福　　務成梵行　　終身自攝<br>　是名善學　</p><p><b>　　<A NAME="n911"></A>多聞品法句經第三十有九章</b><p>多聞品者。亦勸聞學積聞成聖。自致正覺<p class='lg'>　多聞能持固　　奉法為垣牆<br>　精進難踰毀　　從是戒慧成<br>　多聞令志明　　已明智慧增<br>　智則博解義　　見義行法安<br>　多聞能除憂　　能以定為歡<br>　善說甘露法　　自致得泥洹<br>　聞為知法律　　解疑亦見正<br>　從聞捨非法　　行到不死處<br>　為能師現道　　解疑令學明<br>　亦興清淨本　　能奉持法藏<br>　能攝為解義　　解則義不穿<br>　受法猗法者　　從是疾得安<br>　若多少有聞　　自大以憍人<br>　是如盲執燭　　炤彼不自明<br>　夫求爵位財　　尊貴升天福<br>　辯慧世間悍　　斯聞為第一<br>　帝王聘禮聞　　天上天亦然<br>　聞為第一藏　　最富旅力強<br>　智者為聞屈　　好道者亦樂<br>　王者盡心事　　雖釋梵亦然<br>　仙人常敬聞　　況貴巨富人<br>　是以慧為貴　　可禮無過是<br>　事日為明故　　事父為恩故<br>　事君以力故　　聞故事道人<br>　人為命事醫　　欲勝依豪強<br>　法在智慧處　　福行世世明<br>　察友在為謀　　別伴在急時<br>　觀妻在房樂　　欲知智在說<br>　聞為今世利　　妻子昆弟友<br>　亦致後世福　　積聞成聖智<br>　是能散憂恚　　亦除不祥衰<br>　欲得安隱吉　　當事多聞者<br>　斫創無過憂　　射箭無過愚<br>　是壯莫能拔　　唯從多聞除<br>　盲從是得眼　　闇者從得燭<br>　亦導世間人　　如目將無目<br>　是故可捨癡　　離慢豪富樂<br>　務學事聞者　　是名積聚德　</p><p><b>　　<A NAME="n912"></A>篤信品法句經第四十有八章</b><p>篤信品者。立道之根果。於因正見行不回顧<p class='lg'>　信慚戒意財　　是法雅士譽<br>　斯道明智說　　如是昇天世<br>　愚不修天行　　亦不譽布施<br>　信施助善者　　從是到彼安<br>　信者真人長　　念法所住安<br>　近者意得上　　智壽壽中賢　</p><p class='lg'>　信能得道　　法致滅度　　從聞得智<br>　所到有明　　信能度淵　　攝為船師<br>　精進除苦　　慧到彼岸　　士有信行<br>　為聖所譽　　樂無為者　　一切縛解<br>　信之與戒　　慧意能行　　健夫度恚<br>　從是脫淵　　信使戒誠　　亦受智慧<br>　在在能行　　處處見養　　比方世利<br>　慧信為明　　是財上寶　　家產非常<br>　欲見諸真　　樂聽講法　　能捨慳垢<br>　此之為信　　信能度河　　其福難奪<br>　能禁止盜　　野沙門樂　　無信不習<br>　好剝正言　　如拙取水　　掘泉揚泥<br>　賢夫習智　　樂仰清流　　如善取水<br>　思令不擾　　信不染他　　唯賢與人<br>　可好則學　　非好則遠　　信為我輿<br>　莫知斯載　　如大象調　　自調最勝<br>　信財戒財　　慚愧亦財　　聞財施財<br>　慧為七財　　從信守戒　　常淨觀法<br>　慧而利行　　奉敬不忘　　生有此財<br>　不問男女　　終以不貧　　賢者識真　</p><p><b>　　<A NAME="n913"></A>戒慎品法句經第五十有六章</b><p>誡慎品者。授與善道禁制邪非。後無所悔也<p class='lg'>　人而常清　　奉律至終　　淨修善行<br>　如是戒成　　慧人護戒　　福致三寶<br>　名聞得利　　後上天樂　　常見法處<br>　護戒為明　　得成真見　　輩中吉祥<br>　持戒者安　　令身無惱　　夜臥恬淡<br>　寤則常歡　　修戒布施　　作福為福<br>　從是適彼　　常到安處　　何終為善<br>　何善安止　　何為人寶　　何盜不取<br>　戒終老安　　戒善安止　　慧為人寶<br>　福盜不取　　比丘立戒　　守攝諸根<br>　食知自節　　悟意令應　　以戒降心<br>　守意正定　　內學正觀　　無忘正智<br>　明哲守戒　　內思正智　　行道如應<br>　自清除苦　　蠲除諸垢　　盡慢勿生<br>　終身求法　　勿暫離聖　　戒定慧解<br>　是當善惟　　都已離垢　　無禍除有<br>　著解則度　　餘不復生　　越諸魔界<br>　如日清明　　狂惑自恣　　已常外避<br>　戒定慧行　　求滿勿離　　持戒清淨<br>　心不自恣　　正智已解　　不睹邪部<br>　是往吉處　　為無上道　　亦捨非道<br>　離諸魔界　</p><p><b>　　<A NAME="n914"></A>惟念品法句經第六十有二章</b><p>惟念品者。守微之始。內思安般必解道紀<p class='lg'>　出息入息念　　具滿諦思惟<br>　從初竟通利　　安如佛所說<br>　是則炤世間　　如雲解月現<br>　起止學思惟　　坐臥不廢忘<br>　比丘立是念　　前利後則勝<br>　始得終必勝　　逝不睹生死<br>　若見身所住　　六更以為最<br>　比丘常一心　　便自知泥洹<br>　已有是諸念　　自身常建行<br>　若其不如是　　終不得意行<br>　是隨本行者　　如是度愛勞<br>　若能悟意念　　知解一心樂<br>　應時等行法　　是度老死惱<br>　比丘悟意行　　當令應是念<br>　諸念生死棄　　為能作苦際<br>　常當聽微妙　　自覺悟其意<br>　能覺者為賢　　終始無所會<br>　以覺意能應　　日夜務學行<br>　當解甘露要　　令諸漏得盡<br>　夫人得善利　　乃來自歸佛<br>　是故當晝夜　　常念佛法眾<br>　己知自覺意　　是為佛弟子<br>　常當晝夜念　　佛與法及僧<br>　念身念非常　　念戒布施德<br>　空不願無相　　晝夜當念是　</p><p><b>　　<A NAME="n915"></A>慈仁品法句經第七十有八章</b><p>慈仁品者。是謂大人聖人所履德普無量<p class='lg'>　為仁不殺　　常能攝身　　是處不死<br>　所適無患　　不殺為仁　　慎言守心<br>　是處不死　　所適無患　　彼亂已整<br>　守以慈仁　　見怒能忍　　是為梵行<br>　至誠安徐　　口無麤言　　不瞋彼所<br>　是謂梵行　　垂拱無為　　不害眾生<br>　無所嬈惱　　是應梵行　　常以慈哀<br>　淨如佛教　　知足知止　　是度生死<br>　少欲好學　　不惑於利　　仁而不犯<br>　世上所稱　　仁壽無犯　　不興變快<br>　人為諍擾　　慧以嘿安　　普憂賢友<br>　哀加眾生　　常行慈心　　所適者安<br>　仁儒不邪　　安止無憂　　上天衛之<br>　智者樂慈　　晝夜念慈　　心無剋伐<br>　不害眾生　　是行無仇　　不慈則殺<br>　違戒言妄　　過不與他　　不觀眾生<br>　酒致失志　　為放逸行　　後墮惡道<br>　無誠不真　　履仁行慈　　博愛濟眾<br>　有十一譽　　福常隨身　　臥安覺安<br>　不見惡夢　　天護人愛　　不毒不兵<br>　水火不喪　　在所得利　　死昇梵天<br>　是為十一　　若念慈心　　無量不廢<br>　生死漸薄　　得利度世　　仁無亂志<br>　慈最可行　　愍傷眾生　　此福無量　</p><p class='lg'>　假令盡壽命　　懃事天下人<br>　象馬以祠天　　不如行一慈　</p><p><b>　　<A NAME="n916"></A>言語品法句經第八十有二章</b><p>言語品者。所以戒口發說談論當用道理<p class='lg'>　惡言罵詈　　憍陵蔑人　　興起是行<br>　疾怨滋生　　遜言順辭　　尊敬於人<br>　棄結忍惡　　疾怨自滅　　夫士之生<br>　斧在口中　　所以斬身　　由其惡言<br>　諍為少利　　如掩失財　　從彼致諍<br>　令意向惡　</p><p class='lg'>　譽惡惡所譽　　是二俱為惡<br>　好以口儈鬥　　是後皆無安<br>　無道墮惡道　　自增地獄苦<br>　遠愚修忍意　　念諦則無犯<br>　從善得解脫　　為惡不得解<br>　善解者為賢　　是為脫惡惱<br>　解自抱損意　　不躁言得中<br>　義說如法說　　是言柔軟甘<br>　是以言語者　　必使己無患<br>　亦不剋眾人　　是為能善言<br>　言使投意可　　亦令得歡喜<br>　不使至惡意　　出言眾悉可<br>　至誠甘露說　　如法而無過<br>　諦如義如法　　是為近道立<br>　說如佛言者　　是吉得滅度<br>　為能作浩際　　是謂言中上　</p><p><b>　　<A NAME="n917"></A>雙要品法句經第九二十有二章</b><p>雙要品者。兩兩相明善惡有對。舉義不單<p class='lg'>　心為法本　　心尊心使　　中心念惡<br>　即言即行　　罪苦自追　　車轢于轍<br>　心為法本　　心尊心使　　中心念善<br>　即言即行　　福樂自追　　如影隨形<br>　隨亂意行　　拘愚入冥　　自大無法<br>　何解善言　　隨正意行　　開解清明<br>　不為妒嫉　　敏達善言　　慍於怨者<br>　未嘗無怨　　不慍自除　　是道可宗<br>　不好責彼　　務自省身　　如有知此<br>　永滅無患　　行見身淨　　不攝諸根<br>　飲食不節　　慢墮怯弱　　為邪所制<br>　如風靡草　　觀身不淨　　能攝諸根<br>　食知節度　　常樂精進　　不為邪動<br>　如風大山　　不吐毒態　　欲心馳騁<br>　未能自調　　不應法衣　　能吐毒態<br>　戒意安靜　　降心已調　　此應法衣<br>　以真為偽　　以偽為真　　是為邪計<br>　不得真利　　知真為真　　見偽知偽<br>　是為正計　　必得真利　　蓋屋不密<br>　天雨則漏　　意不惟行　　淫泆為穿<br>　蓋屋善密　　雨則不漏　　攝意惟行<br>　淫泆不生　　鄙夫染人　　如近臭物<br>　漸迷習非　　不覺成惡　　賢夫染人<br>　如近香熏　　進智習善　　行成潔芳<br>　造憂後憂　　行惡兩憂　　彼憂惟懼<br>　見罪心懅　　造喜後喜　　行善兩喜<br>　彼喜惟歡　　見福心安　　今悔後悔<br>　為惡兩悔　　厥為自殃　　受罪熱惱<br>　今歡後歡　　為善兩歡　　厥為自祐<br>　受福悅豫　　巧言多求　　放蕩無戒<br>　懷婬怒癡　　不惟止觀　　聚如群牛<br>　非佛弟子　　時言少求　　行道如法<br>　除婬怒癡　　覺正意解　　見對不起<br>　是佛弟子　</p><p><b>　　<A NAME="n918"></A>放逸品法句經第十有二十章</b><p>放逸品者。引律戒情。防邪撿失以道勸賢<p class='lg'>　戒為甘露道　　放逸為死徑<br>　不貪則不死　　失道為自喪<br>　慧智守道勝　　終不為放逸<br>　不貪致歡喜　　從是得道樂<br>　常當惟念道　　自強守正行<br>　健者得度世　　吉祥無有上<br>　正念常興起　　行淨惡易滅<br>　自制以法壽　　不犯善名增<br>　發行不放逸　　約以自調心<br>　慧能作定明　　不返冥淵中<br>　愚人意難解　　貪亂好諍訟<br>　上智常重慎　　護斯為寶尊<br>　莫貪莫好諍　　亦莫嗜欲樂<br>　思心不放逸　　可以獲大安<br>　放逸如自禁　　能卻之為賢<br>　已昇智慧閣　　去危為即安<br>　明智觀於愚　　譬如山與地<br>　居亂而身正　　彼為獨覺悟<br>　是力過師子　　棄惡為大智<br>　睡眠重若山　　癡冥為所弊<br>　安臥不計苦　　是以常受胎<br>　不為時自恣　　能制漏得盡<br>　自恣魔得便　　如師子搏鹿<br>　能不自恣者　　是為戒比丘<br>　彼思正淨者　　常當自護心<br>　比丘謹慎樂　　放逸多憂[<a href='javascript:showpic("../fontimg/067874.gif")'>億-音+(夫*夫)</a>]<br>　變諍小致大　　積惡入火焰<br>　守戒福致善　　犯戒有懼心<br>　能斷三界漏　　此乃近泥洹　</p><p class='lg'>　若前放逸　　後能自禁　　是炤世間<br>　念定其宜　　過失為惡　　追覆以善<br>　是炤世間　　念善其宜　　少莊捨家<br>　盛修佛教　　是炤世間　　如月雲消<br>　人前為惡　　後止不犯　　是炤世間<br>　如月雲消　　生不施惱　　死而不慼<br>　是見道悍　　應中勿憂　　斷濁黑法<br>　學惟清白　　度淵不反　　棄猗行止<br>　不復染樂　　欲斷無憂　</p><p><b>　　<A NAME="n919"></A>心意品法句經第十一十有二章</b><p>心意品者。說意精神雖空無形造作無竭<p class='lg'>　意使作狗　　難護難禁　　慧正其本<br>　其明乃大　　輕躁難持　　唯欲是從<br>　制意為善　　自調則寧　　意微難見<br>　隨欲而行　　慧常自護　　能守即安<br>　獨行遠逝　　覆藏無形　　損意近道<br>　魔繫乃解　　心無住息　　亦不知法<br>　迷於世事　　無有正智　　念無適止<br>　不絕無邊　　福能遏惡　　覺者為賢<br>　佛說心法　　雖微非真　　當覺逸意<br>　莫隨放心　　見法最安　　所願得成<br>　慧護微意　　斷苦因<span class='corr'>緣</span>　　有身不久<br>　皆當歸土　　形壞神去　　寄住何貪<br>　心豫造處　　往來無端　　念多邪僻<br>　自為招惡　　是意自造　　非父母為<br>　可勉向正　　為福勿回　　藏六如龜<br>　防意如城　　慧與魔戰　　勝則無患　</p><p><b>　　<A NAME="n920"></A>華香品法句經第十二十有七章</b><p>華香品者。明學當行因華見實使偽反真<p class='lg'>　孰能擇地　　捨鑑取天　　誰說法句<br>　如擇善華　　學者擇地　　捨鑑取天<br>　善說法句　　能採德華　　知世坏喻<br>　幻法忽有　　斷魔華敷　　不睹生死<br>　見身如沫　　幻法自然　　斷魔華敷<br>　不睹生死　　身病則萎　　若華零落<br>　死命來至　　如水湍驟　　貪欲無厭<br>　消散人念　　邪致之財　　為自侵欺<br>　如蜂集華　　不嬈色香　　但取昧去<br>　仁入聚然　　不務觀彼　　作與不作<br>　常自省身　　知正不正　　如可意華<br>　色好無香　　工語如是　　不行無得<br>　如可意華　　色美且香　　工語有行<br>　必得其福　　多作寶花　　結步搖綺<br>　廣積德者　　所生轉好　　奇草芳花<br>　不逆風熏　　近道敷開　　德人逼香<br>　旃檀多香　　青蓮芳花　　雖曰是真<br>　不如戒香　　華香氣微　　不可謂真<br>　持戒之香　　到天殊勝　　戒具成就<br>　行無放逸　　定意度脫　　長離魔道<br>　如作田溝　　近于大道　　中生蓮華<br>　香潔可意　　有生死然　　凡夫處邊<br>　慧者樂出　　為佛弟子　</p><p><b>　　<A NAME="n921"></A>愚闇品法句經第十三二十有一章</b><p>愚闇品者。將以開曚故陳其態欲使闚明<p class='lg'>　不寐夜長　　疲惓道長　　愚生死長<br>　莫知正法　　癡意常冥　　逝如流川<br>　在一行彊　　獨而無偶　　愚人著數<br>　憂慼久長　　與愚居苦　　於我猶怨<br>　有子有財　　愚惟汲汲　　我且非我<br>　何憂子財　　暑當止此　　寒當止此<br>　愚多務慮　　莫知來變　　愚曚愚極<br>　自謂我智　　愚而勝智　　是謂極愚<br>　頑闇近智　　如瓢斟味　　雖久狎習<br>　猶不知法　　開達近智　　如舌嘗味<br>　雖須臾習　　即解道要　　愚人施行<br>　為身招患　　快心作惡　　自致重殃<br>　行為不善　　退見悔吝　　致涕流面<br>　報由宿習　　行為德善　　進睹歡喜<br>　應來受福　　喜笑悅習　　過罪未熟<br>　愚以恬惔　　至其熟處　　自受大罪<br>　愚所望處　　不謂適苦　　臨墮厄地<br>　乃知不善　　愚惷作惡　　不能自解<br>　殃追自焚　　罪成熾燃　　愚好美食<br>　月月滋甚　　於十六分　　未一思法<br>　愚生念慮　　至終無利　　自招刀杖<br>　報有印章　</p><p class='lg'>　觀處知其愚　　不施而廣求<br>　所墮無道智　　往往有惡行<br>　遠道近欲者　　為食在學名<br>　貪猗家居故　　多取供異姓<br>　學莫墮二望　　莫作家沙門<br>　貪家違聖教　　為後自匱乏<br>　此行與愚同　　但令欲慢增<br>　利求之願異　　求道意亦異<br>　是以有識者　　出為佛弟子<br>　棄愛捨世習　　終不墮生死　</p><p><b>　　<A NAME="n922"></A>明哲品法句經第十四</b><p>明哲品者。舉智行者。修福進道法為明鏡<p class='lg'>　深觀善惡　　心知畏忌　　畏而不犯<br>　終吉無憂　　故世有福　　念思紹行<br>　善致其願　　福祿轉勝　　信善作福<br>　積行不厭　　信知陰德　　久而必彰<br>　常避無義　　不親愚人　　思從賢友<br>　押附上士　　喜法臥安　　心悅意清<br>　聖人演法　　慧常樂行　　仁人智者<br>　齋戒奉道　　如星中月　　照明世間<br>　弓工調角　　水人調船　　材匠調木<br>　智者調身　　譬如厚石　　風不能移<br>　智者意重　　毀譽不傾　　譬如深淵<br>　澄靜清明　　慧人聞道　　心淨歡然　</p><p class='lg'>　大人體無欲　　在所照然明<br>　雖或遭苦樂　　不高現其智<br>　大賢無世事　　不願子財國<br>　常守戒慧道　　不貪邪富貴<br>　智人知動搖　　譬如沙中樹<br>　朋友志未強　　隨色染其素　</p><p class='lg'>　世皆沒淵　　鮮剋度岸　　如或有人<br>　欲度必奔　　誠貪道者　　覽受正教<br>　此近彼岸　　脫死為上　　斷五陰法<br>　靜思智慧　　不反入淵　　棄猗其明<br>　抑制情欲　　絕樂無為　　能自拯濟<br>　使意為慧　　學取正智　　意惟正道<br>　一心受諦　　不起為樂　　漏盡習除<br>　是得度世　</p><p><b>　　<A NAME="n923"></A>羅漢品法句經第十五有十章</b><p>羅漢品者。言真人性脫欲無著心不渝變<p class='lg'>　去離憂患　　脫於一切　　縛結已解<br>　冷而無煖　　心淨得念　　無所貪樂<br>　已度癡淵　　如鴈棄池　　量腹而食<br>　無所藏積　　心空無想　　度眾行地<br>　如空中鳥　　遠逝無礙　　世間習盡<br>　不復仰食　　虛心無患　　已到脫處<br>　譬如飛鳥　　暫下輒逝　　制根從止<br>　如馬調御　　捨憍慢習　　為天所敬<br>　不怒如地　　不動如山　　真人無垢<br>　生死世絕　　心已休息　　言行亦正<br>　從正解脫　　寂然歸滅　　棄欲無著<br>　缺三界障　　望意已絕　　是謂上人<br>　在聚若野　　平地高岸　　應真所過<br>　莫不蒙祐　　彼樂空閑　　眾人不能<br>　快哉無望　　無所欲求　</p><p><b>　　<A NAME="n924"></A>述千品法句經第十六十有六章</b><p>述千品者。示學者經多而不要不如約明<p class='lg'>　雖誦千言　　句義不正　　不如一要<br>　聞可滅意　　雖誦千言　　不義何益<br>　不如一義　　聞行可度　　雖多誦經<br>　不解何益　　解一法句　　行可得道<br>　千千為敵　　一夫勝之　　未若自勝<br>　為戰中上　　自勝最賢　　故曰人雄<br>　護意調身　　自損至終　　雖曰尊天<br>　神魔梵釋　　皆莫能勝　　自勝之人<br>　月千反祠　　終身不輟　　不如須臾<br>　一心念法　　一念道福　　勝彼終身<br>　雖終百歲　　奉事火祠　　不如須臾<br>　供養三尊　　一供養福　　勝彼百年　</p><p class='lg'>　祭神以求福　　從後觀其報<br>　四分未望一　　不如禮賢者<br>　能善行禮節　　常敬長老者<br>　四福自然增　　色力壽而安<br>　若人壽百歲　　遠正不持戒<br>　不如生一日　　守戒正意禪<br>　若人壽百歲　　邪偽無有智<br>　不如生一日　　一心學正智<br>　若人壽百歲　　懈怠不精進<br>　不如生一日　　勉力行精進<br>　若人壽百歲　　不知成敗事<br>　不如生一日　　見微知所忌<br>　若人壽百歲　　不見甘露道<br>　不如生一日　　服行甘露味<br>　若人壽百歲　　不知大道義<br>　不如生一日　　學推佛法要　</p><p><b>　　<A NAME="n925"></A>惡行品法句經第十七二十有二章</b><p>惡行品者。感切惡人動有罪報不行無患<p class='lg'>　見善不從　　反隨惡心　　求福不正<br>　反樂邪婬　　凡人為惡　　不能自覺<br>　愚癡快意　　令後鬱毒　　凶人行虐<br>　沈漸數數　　快欲為人　　罪報自然<br>　吉人行德　　相隨積增　　甘心為之<br>　福應自然　　妖[<a href='javascript:showpic("../fontimg/032160.gif")'>卄/(阿-可+辛)/女</a>]見福　　其惡未熟<br>　至其惡熟　　自受罪虐　　貞祥見禍<br>　其善未熟　　至其善熟　　必受其福<br>　擊人得擊　　行怨得怨　　罵人得罵<br>　施怒得怒　　世人無聞　　不知正法<br>　生此壽少　　何宜為惡　　莫輕小惡<br>　以為無殃　　水渧雖微　　漸盈大器<br>　凡罪充滿　　從小積成　　莫輕小善<br>　以為無福　　水滴雖微　　漸盈大器<br>　凡福充滿　　從纖纖積　　夫士為行<br>　好之與惡　　各自為身　　終不敗亡<br>　好取之士　　自以為可　　沒取彼者<br>　人亦沒之　　惡不即時　　如搆牛乳<br>　罪在陰祠　　如灰覆火　　戲笑為惡<br>　以作身行　　號泣受報　　隨行罪至<br>　作惡不覆　　如兵所截　　牽往乃知<br>　已墮惡行　　後受苦報　　如前所習<br>　如毒摩瘡　　船入洄澓　　惡行流衍<br>　靡不傷剋　</p><p class='lg'>　加惡誣罔人　　清白猶不污<br>　愚殃反自及　　如塵逆風坌<br>　過失犯非惡　　能追悔為善<br>　是明照世間　　如日無雲曀<br>　夫士所以行　　然後身自見<br>　為善則得善　　為惡則得惡<br>　有識墮胞胎　　惡者入地獄<br>　行善上昇天　　無為得泥洹<br>　非空非海中　　非隱山石間<br>　莫能於此處　　避免宿惡殃<br>　眾生有苦惱　　不得免老死<br>　唯有仁智者　　不念人非惡　</p><p><b>　　<A NAME="n926"></A>刀杖品法句經第十八十有四章</b><p>刀杖品者。教習慈仁無行刀杖賊害眾生<p class='lg'>　一切皆懼死　　莫不畏杖痛<br>　恕己可為譬　　勿殺勿行杖<br>　能常安群生　　不加諸楚毒<br>　現世不逢害　　後世長安隱　</p><p class='lg'>　不當麤言　　言當畏報　　惡往禍來<br>　刀杖歸軀　　出言以善　　如叩鐘磬<br>　身無論議　　度世則易　　歐杖良善<br>　妄讒無罪　　其殃十倍　　災迅無赦<br>　生受酷痛　　形體毀折　　自然惱病<br>　失意恍惚　　人所誣咎　　或縣官厄<br>　財產耗盡　　親戚離別　　舍宅所有<br>　災火焚燒　　死入地獄　　如是為十<br>　雖[<a href='javascript:showpic("../fontimg/000797.gif")'>仁-二+果</a>]剪髮　　長服草衣　　沐浴踞石<br>　奈癡結何　　不伐殺燒　　亦不求勝<br>　人愛天下　　所適無怨　　世黨有人<br>　能知慚愧　　是名誘進　　如策良馬<br>　如策善馬　　進道能遠　　人有信戒<br>　定意精進　　受道慧成　　便滅眾苦　</p><p class='lg'>　自嚴以修法　　滅損受淨行<br>　杖不加群生　　是沙門道人<br>　無害於天下　　終身不遇害<br>　常慈於一切　　孰能與為怨　</p><p><b>　　<A NAME="n927"></A>老耗品法句經第十九十有四章</b><p>老耗品者誨人懃仂不與命競老悔何益<p class='lg'>　何喜何笑　　命常熾然　　深弊幽冥<br>　如不求錠　　見身形範　　倚以為安<br>　多想致病　　豈知非真　　老則色衰<br>　病無光澤　　皮緩肌縮　　死命近促<br>　身死神徒　　如御棄車　　肉消骨散<br>　身何可怙　　身為如城　　骨幹肉塗<br>　生至老死　　但藏恚慢　　老則形變<br>　喻如故車　　法能除苦　　宜以仂學<br>　人之無聞　　老若特牛　　但長肌肥<br>　無有福慧　　生死無聊　　往來艱難<br>　意猗貪身　　生苦無端　　慧以見苦<br>　是故棄身　　滅意斷行　　愛盡無生<br>　不修梵行　　又不富財　　老如白鷺<br>　守伺空池　　既不守戒　　又不積財<br>　老羸氣竭　　思故何逮　　老如秋葉<br>　何穢鑑錄　　命疾脫至　　亦用後悔　</p><p class='lg'>　命欲日夜盡　　及時可懃力<br>　世間諦非常　　莫惑墮冥中<br>　當學燃意燈　　自練求智慧<br>　離垢勿染污　　執燭觀道地　</p><p><b>　　<A NAME="n928"></A>愛身品法句經第二十十有三章</b><p>愛身品者。所以勸學終有益己滅罪興福<p class='lg'>　自愛身者　　慎護所守　　悕望欲解<br>　學正不寐　　為身第一　　常自勉學<br>　利乃誨人　　不惓則智　　學先自正<br>　然後正人　　調身入慧　　必遷為上<br>　身不能利　　安能利人　　心調體正<br>　何願不至　　本我所造　　後我自受<br>　為惡自更　　如剛鑽珠　　人不持戒<br>　滋蔓如藤　　逞情極欲　　惡行日增<br>　惡行危身　　愚以為易　　善最安身<br>　愚以為難　　如真人教　　以道法身<br>　愚者疾之　　見而為惡　　行惡得惡<br>　如種苦種　　惡自受罪　　善自受福<br>　亦各須熟　　彼不自代　　習善得善<br>　亦如種甜　　自利利人　　益而不費<br>　欲知利身　　戒聞為最　　如有自憂<br>　欲生天上　　敬樂聞法　　當念佛教　</p><p class='lg'>　凡用必豫慮　　勿以損所務<br>　如是意日修　　事務不失時<br>　夫治事之士　　能至終成利<br>　真見身應行　　如是得所欲　</p><p><b>　　<A NAME="n929"></A>世俗品法句經第二十一十有四章</b><p>世俗品者。說世幻夢當捨浮華勉修道用<p class='lg'>　如車行道　　捨平大途　　從邪徑敗<br>　生折軸憂　　離法如是　　從非法增<br>　愚守至死　　亦有折患　　順行正道<br>　勿隨邪業　　行住臥安　　世世無患<br>　萬物如泡　　意如野馬　　居世若幻<br>　奈何樂此　　若能斷此　　伐其樹根<br>　日夜如是　　必至于定　　一施如信<br>　如樂之人　　或從惱意　　以飯食眾<br>　此輩日夜　　不得定意　　世俗無眼<br>　莫見道真　　如少見明　　當養善意<br>　如鴈將群　　避羅高翔　　明人導世<br>　度脫邪眾　　世皆有死　　三界無安<br>　諸天雖樂　　福盡亦喪　　觀諸世間<br>　無生不終　　欲離生死　　當行道真<br>　癡覆天下　　貪令不見　　邪疑卻道<br>　苦愚從是　　一法脫過　　謂妄語人<br>　不免後世　　靡惡不更　</p><p class='lg'>　雖多積珍寶　　嵩高至于天<br>　如是滿世間　　不如見道跡<br>　不善像如善　　愛如似無愛<br>　以苦為樂像　　狂夫為所厭　</p><p class='juan'>
法句經卷上</p>
<p><b>　　<A NAME="n930"></A>法句經序</b><p>曇缽偈者。眾經之要義。曇之言。法缽者句也。而法句經別有數部。有九百偈或七百偈及五百偈。偈者結語。猶詩頌也。是佛見事而作。非一時言。各有本末布在諸經。佛一切智厥性大仁。愍傷天下出興于世。開顯道義所以解人。凡十二部經。總括其要別為數部。四部阿含佛去世後阿難所傳。卷無大小皆稱聞如是處。佛所在究暢其說。是後五部沙門。各自鈔眾經中四句六句之偈。比次其義條別為品。於十二部經靡不斟酌。無所適名。故曰法句。諸經為法言。法句者由法言也。近世葛氏傳七百偈。偈義致深譯人出之頗使其渾。惟佛難值其文難聞。又諸佛興皆在天竺。天竺言語與漢異音云。其書為天書語為天語。名物不同傳實不易。唯昔藍調安侯世高都尉佛調。譯梵為秦。實得其體。斯已難繼。後之傳者雖不能密。猶常貴其寶粗得大趣。始者維祇難。出自天竺。以黃武三年來適武昌。僕從受此五百偈本。請其同道竺將焰為譯。將焰雖善天竺語未備曉漢。其所傳言或得梵語。或以義出音。迎質真樸初謙其為辭不雅。維祇難曰。佛言。依其義不用飾。取其法不以嚴。其傳經者令易曉。勿失厥義。是則為善。坐中咸曰。老氏稱美言不信。信言不美。仲尼亦云。書不盡言。言不盡意。明聖人意深邃無極。今傳梵義實宜經達。是以自偈受譯人口。因修本旨不加文飾。譯所不解則闕不傳。故有脫失多不出者。然此雖辭朴而旨深。文約而義博事鉤眾經章有本句有義說。其在天竺始進業者。不學法句謂之越敘。此乃始進者之洪漸。深入者之奧藏也。可以啟曚辯惑誘人自立。學之功微而所苞者廣。寔可謂妙要也哉。昔傳此時。有所不解。會將炎來。更從諮問受此偈輩。復得十三品。并校往古。有所增定。第其品目合為一部三十九篇。大凡偈七百五十二章。庶有補益共廣問焉</body></html>
