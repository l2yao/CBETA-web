<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
法句經卷下</p>
<p><span class='byline'>　　　　尊者法救撰</span><br><p><span class='byline'>　　　　吳天竺沙門維祇難等譯</span><br><p><b>　　<A NAME="n932"></A>述佛品法句經第二十二二十有一章</b><p>述佛品者道佛神德無不利度明為世則<p class='lg'>　己勝不受惡　　一切勝世間<br>　叡智廓無彊　　開曚令入道<br>　決網無罣礙　　愛盡無所積<br>　佛意深無極　　未踐跡令踐<br>　勇健立一心　　出家日夜滅<br>　根斷無欲意　　學正念清明<br>　見諦淨無穢　　已度五道淵<br>　佛出照世間　　為除眾憂苦<br>　得生人道難　　生壽亦難得<br>　世間有佛難　　佛法難得聞<br>　我既無歸保　　亦獨無伴侶<br>　積一行得佛　　自然通聖道<br>　船師能渡水　　精進為橋梁<br>　人以種姓繫　　度者為健雄<br>　壞惡度為佛　　止地為梵志<br>　除饉為學法　　斷種為弟子<br>　觀行忍第一　　佛說泥洹最<br>　捨罪作沙門　　無嬈害於彼<br>　不嬈亦不惱　　如戒一切持<br>　少食捨身貪　　有行幽隱處<br>　意諦以有黠　　是能奉佛教　</p><p class='lg'>　諸惡莫作　　諸善奉行　　自淨其意<br>　是諸佛教　　佛為尊貴　　斷漏無婬<br>　諸釋中雄　　一群從心　　快哉福報<br>　所願皆成　　敏於上寂　　自致泥洹<br>　或多自歸　　山川樹神　　廟立圖像<br>　祭祠求福　　自歸如是　　非吉非上<br>　彼不能來　　度我眾苦　　如有自歸<br>　佛法聖眾　　道德四諦　　必見正慧<br>　生死極苦　　從諦得度　　度世八道<br>　斯除眾苦　　自歸三尊　　最吉最上<br>　唯獨有是　　度一切苦　　士如中正<br>　志道不慳　　利哉斯人　　自歸佛者<br>　明人難值　　亦不比有　　其所生處<br>　族親蒙慶　　諸佛興快　　說經道快<br>　眾聚和快　　和則常安　</p><p><b>　　<A NAME="n933"></A>安寧品法句經第二十三十有四章</b><p>安寧品者。差次安危去惡即善快而不墮<p class='lg'>　我生已安　　不慍於怨　　眾人有怨<br>　我行無怨　　我生已安　　不病於病<br>　眾人有病　　我行無病　　我生已安<br>　不慼於憂　　眾人有憂　　我行無憂<br>　我生已安　　清淨無為　　以樂為食<br>　如光音天　　我生已安　　澹泊無事<br>　彌薪國火　　安能燒我　　勝則生怨<br>　負則自鄙　　去勝負心　　無爭自安<br>　熱無過婬　　毒無過怒　　苦無過身<br>　樂無過滅　　無樂小樂　　小辯小慧<br>　觀求大者　　乃獲大安　　我為世尊<br>　長解無憂　　正度三有　　獨降眾魔<br>　見聖人快　　得依附快　　得離愚人<br>　為善獨快　　守正道快　　工說法快<br>　與世無諍　　戒具常快　　依賢居快<br>　如親親會　　近仁智者　　多聞高遠<br>　壽命鮮少　　而棄世多　　學當取要<br>　令至老安　</p><p class='lg'>　諸欲得甘露　　棄欲滅諦快<br>　欲度生死苦　　當服甘露味　</p><p><b>　　<A NAME="n934"></A>好喜品法句經第二十四十有二章</b><p>好喜品者。禁人多喜能不貪欲則無憂患<p class='lg'>　違道則自順　　順道則自違<br>　捨義取所好　　是為順愛欲<br>　不當趣所愛　　亦莫有不愛<br>　愛之不見憂　　不愛見亦憂<br>　是以莫造愛　　愛憎惡所由<br>　已除縛結者　　無愛無所憎　</p><p class='lg'>　愛喜生憂　　愛喜生畏　　無所愛喜<br>　何憂何畏　　好樂生憂　　好樂生畏<br>　無所好樂　　何憂何畏　　貪欲生憂<br>　貪欲生畏　　解無貪欲　　何憂何畏<br>　貪法戒成　　至誠知慚　　行身近道<br>　為眾所愛　　欲態不出　　思正乃語<br>　心無貪愛　　必截流渡　　譬人久行<br>　從遠吉還　　親厚普安　　歸來歡喜<br>　好行福者　　從此到彼　　自受福祚<br>　如親來喜　　起從聖教　　禁制不善<br>　近道見愛　　離道莫親　　近與不近<br>　所住者異　　近道昇天　　不近墮獄　</p><p><b>　　<A NAME="n935"></A>忿怒品法句經第二十五二十有六章</b><p>忿怒品者。見瞋恚害寬弘慈柔天祐人愛<p class='lg'>　忿怒不見法　　忿怒不知道<br>　能除忿怒者　　福喜常隨身<br>　貪婬不見法　　愚癡意亦然<br>　除婬去癡者　　其福第一尊　</p><p class='lg'>　恚能自制　　如止奔車　　是為善御<br>　棄冥入明　　忍辱勝恚　　善勝不善<br>　勝者能施　　至誠勝欺　　不欺不怒<br>　意不多求　　如是三事　　死則上天<br>　常自攝身　　慈心不殺　　是生天上<br>　到彼無憂　　意常覺寤　　明慕勤學<br>　漏盡意解　　可致泥洹　　人相謗毀<br>　自古至今　　既毀多言　　又毀訥忍<br>　亦毀中和　　世無不毀　　欲意非聖<br>　不能制中　　一毀一譽　　但為利名<br>　明智所譽　　唯稱是賢　　慧人守戒<br>　無所譏謗　　如羅漢淨　　莫而誣謗<br>　諸人咨嗟　　梵釋所稱　　常守慎身<br>　以護瞋恚　　除身惡行　　進修德行<br>　常守慎言　　以護瞋恚　　除口惡言<br>　誦習法言　　常守慎心　　以護瞋恚<br>　除心惡念　　思惟念道　　節身慎言<br>　守攝其心　　捨恚行道　　忍辱最強<br>　捨恚離慢　　避諸愛會　　不著名色<br>　無為滅苦　　起而解怒　　婬生自禁<br>　捨不明健　　斯皆得安　　瞋斷臥安<br>　恚滅婬憂　　怒為毒本　　軟意梵志<br>　言善得譽　　斷為無患　　同志相近<br>　詳為作惡　　後別餘恚　　火自燒惱<br>　不知慚愧　　無戒有怒　　為怒所牽<br>　不厭有務　　有力近兵　　無力近軟<br>　夫忍為上　　宜常忍羸　　舉眾輕之<br>　有力者忍　　夫忍為上　　宜常忍羸<br>　自我與彼　　大畏有三　　如知彼作<br>　宜滅己中　　俱兩行義　　我為彼教<br>　如知彼作　　宜滅己中　　苦智勝愚<br>　麤言惡說　　欲常勝者　　於言宜默<br>　夫為惡者　　怒有怒報　　怒不報怒<br>　勝彼鬥負　</p><p><b>　　<A NAME="n936"></A>塵垢品法句經第二十六十有九章</b><p>塵垢品者。分別清濁學當潔白無行污辱<p class='lg'>　生無善行　　死墮惡道　　住疾無間<br>　到無資用　　當求智慧　　以然意定<br>　去垢勿污　　可離苦形　　慧人以漸<br>　安徐稍進　　洗除心垢　　如工鍊金<br>　惡生於心　　還自壞形　　如鐵生垢<br>　反食其身　</p><p class='lg'>　不誦為言垢　　不勤為家垢<br>　不嚴為色垢　　放逸為事垢<br>　慳為惠施垢　　不善為行垢<br>　今世亦後世　　惡法為常垢　</p><p class='lg'>　垢中之垢　　莫甚於癡　　學當捨惡<br>　比丘無垢　　苟生無恥　　如鳥長喙<br>　強顏耐辱　　名曰穢生　　廉恥雖苦<br>　義取清白　　避辱不妄　　名曰潔生<br>　愚人好殺　　言無誠實　　不與而取<br>　好犯人婦　　逞心犯戒　　迷惑於酒<br>　斯人世世　　自掘身本　　人如覺是<br>　不當念惡　　愚近非法　　久自燒沒<br>　若信布施　　欲揚名譽　　會人虛飾<br>　非入淨定　　一切斷欲　　截意根原<br>　晝夜守一　　必入定意　　著垢為塵<br>　從染塵漏　　不染不行　　淨而離愚<br>　見彼自侵　　常內自省　　行漏自欺<br>　漏盡無垢　</p><p class='lg'>　火莫熱於婬　　捷莫疾於怒<br>　網莫密於癡　　愛流駛乎河<br>　虛空無轍跡　　沙門無外意<br>　眾人盡樂惡　　唯佛淨無穢<br>　虛空無轍跡　　沙門無外意<br>　世間皆無常　　佛無我所有　</p><p><b>　　<A NAME="n937"></A>奉持品法句經第二十七十有七章</b><p>奉持品者。解說道義法貴德行不用貪侈<p class='lg'>　好經道者　　不競於利　　有利無利<br>　無欲不惑　　常愍好學　　正心以行<br>　擁懷寶慧　　是謂為道　　所謂智者<br>　不必辯言　　無恐無懼　　守善為智<br>　奉持法者　　不以多言　　雖素少聞<br>　身依法行　　守道不忌　　可謂奉法<br>　所謂老者　　不必年耆　　形熟髮白<br>　惷愚而已　　謂懷諦法　　順調慈仁<br>　明遠清潔　　是為長老　　所謂端政<br>　非色如花　　慳嫉虛飾　　言行有違<br>　謂能捨惡　　根原已斷　　慧而無恚<br>　是謂端政　　所謂沙門　　非必除髮<br>　妄語貪取　　有欲如凡　　謂能止惡<br>　恢廓弘道　　息心滅意　　是為沙門<br>　所謂比丘　　非時乞食　　邪行婬彼<br>　稱名而已　　謂捨罪福　　淨修梵行<br>　慧能破惡　　是為比丘　　所謂仁明<br>　非口不言　　用心不淨　　外順而已<br>　謂心無為　　內行清虛　　此彼寂滅<br>　是為仁明　　所謂有道　　非救一物<br>　普濟天下　　無害為道　　戒眾不言<br>　我行多誠　　得定意者　　要由閉損<br>　意解求安　　莫習凡人　　使結未盡<br>　莫能得脫　</p><p><b>　　<A NAME="n938"></A>道行品法句經第二十八二十有八章</b><p>道行品者。旨說大要度脫之道此為極妙<p class='lg'>　八直最上道　　四諦為法跡<br>　不婬行之尊　　施燈必得眼<br>　是道無復畏　　見淨乃度世<br>　此能壞魔兵　　力行滅邪苦<br>　我已開正道　　為大現異明<br>　已聞當自行　　行乃解邪縛<br>　生死非常苦　　能觀見為慧<br>　欲離一切苦　　行道一切除<br>　生死非常空　　能觀見為慧<br>　欲離一切苦　　但當勤行道<br>　起時當即起　　莫如愚覆淵<br>　與墮與瞻聚　　計罷不進道<br>　念應念則正　　念不應則邪<br>　慧而不起邪　　思正道乃成<br>　慎言守意念　　身不善不行<br>　如是三行除　　佛說是得道<br>　斷樹無伐本　　根在猶復生<br>　除根乃無樹　　比丘得泥洹　</p><p class='lg'>　不能斷樹　　親戚相戀　　貪意自縛<br>　如犢慕乳　　能斷意本　　生死無彊<br>　是為近道　　疾得泥洹　　貪婬致老<br>　瞋恚致病　　愚癡致死　　除三得道<br>　釋前解後　　脫中度彼　　一切念滅<br>　無復老死　　人營妻子　　不觀病法<br>　死命卒至　　如水湍驟　　父子不救<br>　餘親何望　　命盡怙親　　如盲守燈<br>　慧解是意　　可修經戒　　勤行度世<br>　一切除苦　　遠離諸淵　　如風卻雲<br>　已滅思想　　是為知見　　智為世長<br>　惔樂無為　　知受正教　　生死得盡<br>　知眾行空　　是為慧見　　罷厭世苦<br>　從是道除　　知眾行苦　　是為慧見<br>　罷厭世苦　　從是道除　　眾行非身<br>　是為慧見　　罷厭世苦　　從是道除<br>　吾語汝法　　愛箭為射　　宜以自勗<br>　受如來言　</p><p class='lg'>　吾為都以滅　　往來生死盡<br>　非一情以解　　所演為道眼<br>　駛流澍于海　　潘水漾疾滿<br>　故為智者說　　可趣服甘露<br>　前未聞法輪　　轉為哀眾生<br>　於是奉事者　　禮之度三有<br>　三念可念善　　三亦難不善<br>　從念而有行　　滅之為正斷<br>　三定為轉念　　棄猗行無量<br>　得三三窟除　　解結可應念<br>　知以戒禁惡　　思惟慧樂念<br>　已知世成敗　　息意一切解　</p><p><b>　　<A NAME="n939"></A>廣衍品法句經第二十九十有四章</b><p>廣衍品者。言凡善惡積小致大證應章句<p class='lg'>　施安雖小　　其報彌大　　慧從小施<br>　受見景福　　施勞於人　　而欲望祐<br>　殃咎歸身　　自遘廣怨　　已為多事<br>　非事亦造　　伎樂放逸　　惡習日增<br>　精進惟行　　習是捨非　　修身自覺<br>　是為正習　　既自解慧　　又多學問<br>　漸進普廣　　油酥投水　　自無慧意<br>　不好學問　　凝縮狹小　　酪酥投水<br>　近道名顯　　如高山雪　　遠道闇昧<br>　如夜發箭　　為佛弟子　　常寤自覺<br>　晝夜念佛　　惟法思眾　　為佛弟子<br>　當寤自覺　　日暮思禪　　樂觀一心　</p><p class='lg'>　人當有念意　　每食知自少<br>　則是痛欲薄　　節消而保壽<br>　學難捨罪難　　居在家亦難<br>　會止同利難　　難難無過有<br>　比丘乞求難　　何可不自勉<br>　精進得自然　　後無欲於人<br>　有信則戒成　　從戒多致寶<br>　亦從得諧偶　　在所見供養<br>　一坐一處臥　　一行無放恣<br>　守一以正身　　心樂居樹間　</p><p><b>　　<A NAME="n940"></A>地獄品法句經第三十十有六章</b><p>地獄品者。道泥梨事作惡受惡罪牽不置<p class='lg'>　妄語地獄近　　作之言不作<br>　二罪後俱受　　是行自牽往<br>　法衣在其身　　為惡不自禁<br>　苟沒惡行者　　終則墮地獄<br>　無戒受供養　　理豈不自損<br>　死噉燒鐵丸　　然熱劇火炭<br>　放逸有四事　　好犯他人婦<br>　臥險非福利　　毀三淫泆四<br>　不福利墮惡　　畏惡畏樂寡<br>　王法重罰加　　身死入地獄<br>　譬如拔菅草　　執緩則傷手<br>　學戒不禁制　　獄錄乃自賊<br>　人行為慢惰　　不能除眾勞<br>　梵行有玷缺　　終不受大福<br>　常行所當行　　自持必令強<br>　遠離諸外道　　莫習為塵垢<br>　為所不當為　　然後致鬱毒<br>　行善常吉順　　所適無悔吝<br>　其於眾惡行　　欲作若已作<br>　是苦不可解　　罪近難得避　</p><p class='lg'>　妄證求敗　　行已不正　　怨譖良人<br>　以[<a href='javascript:showpic("../fontimg/011859.gif")'>打-丁+王</a>]治士　　罪縛斯人　　自投于坑<br>　如備邊城　　中外牢固　　自守其心<br>　非法不生　　行缺致憂　　令墮地獄<br>　可羞不羞　　非羞反羞　　生為邪見<br>　死墮地獄　　可畏不畏　　非畏反畏<br>　信向邪見　　死墮地獄　　可避不避<br>　可就不就　　翫習邪見　　死墮地獄<br>　可近則近　　可遠則遠　　琣u正見<br>　死墮善道　</p><p><b>　　<A NAME="n941"></A>象喻品法句經第三十一十有八章</b><p>象喻品者。教人正身為善得善福報快焉<p class='lg'>　我如象鬥　　不恐中箭　　常以誠信<br>　度無戒人　　譬象調正　　可中王乘<br>　調為尊人　　乃受誠信　　雖為常調<br>　如彼新馳　　亦最善象　　不如自調<br>　彼不能適　　人所不至　　唯自調者<br>　能到調方　</p><p class='lg'>　如象名財守　　猛害難禁制<br>　繫絆不與食　　而猶暴逸象<br>　沒在惡行者　　琤H貪自繫<br>　其象不知厭　　故數入胞胎<br>　本意為純行　　及常行所安<br>　悉捨降伏結　　如鉤制象調<br>　樂道不放逸　　能常自護心<br>　是為拔身苦　　如象出于[<a href='javascript:showpic("../fontimg/005384.gif")'>土*舀</a>]<br>　若得賢能伴　　俱行行善悍<br>　能伏諸所聞　　至到不失意<br>　不得賢能伴　　俱行行惡悍<br>　廣斷王邑里　　寧獨不為惡<br>　寧獨行為善　　不與愚為侶<br>　獨而不為惡　　如象驚自護<br>　生而有利安　　伴軟和為安<br>　命盡為福安　　眾惡不犯安<br>　人家有母樂　　有父斯亦樂<br>　世有沙門樂　　天下有道樂<br>　持戒終老安　　信正所正善<br>　智慧最安身　　不犯惡最安　</p><p class='lg'>　如馬調軟　　隨意所如　　信戒精進<br>　定法要具　　明行成立　　忍和意定<br>　是斷諸苦　　隨意所如　　從是往定<br>　如馬調御　　斷恚無漏　　是受天樂<br>　不自放恣　　從是多寤　　羸馬比良<br>　棄惡為賢　</p><p><b>　　<A NAME="n942"></A>愛欲品法句經第三十二三十有二章</b><p>愛欲品者。賤婬恩愛世人為此盛生災害<p class='lg'>　心放在婬行　　欲愛增枝條<br>　分布生熾盛　　超躍貪果猴<br>　以為愛忍苦　　貪欲著世間<br>　憂患日夜長　　莚如蔓草生<br>　人為恩愛惑　　不能捨情欲<br>　如是憂愛多　　潺潺盈于池<br>　夫所以憂悲　　世間苦非一<br>　但為緣愛有　　離愛則無憂<br>　己意安棄憂　　無愛何有世<br>　不憂不染求　　不愛焉得安<br>　有憂以死時　　為致親屬多<br>　涉憂之長塗　　愛苦常墮危　</p><p class='lg'>　為道行者　　不與欲會　　先誅愛本<br>　無所植根　　勿如刈葦　　令心復生　</p><p class='lg'>　如樹根深固　　雖截猶復生<br>　愛意不盡除　　輒當還受苦<br>　猿猴得離樹　　得脫復趣樹<br>　眾人亦如是　　出獄復入獄<br>　貪意為常流　　習與憍慢并<br>　思想猗婬欲　　自覆無所見<br>　一切意流衍　　愛結如葛藤<br>　唯慧分別見　　能斷意根原<br>　夫從愛潤澤　　思想為滋蔓<br>　愛欲深無底　　老死是用增<br>　所生枝不絕　　但用食貪欲<br>　養怨益丘[<a href='javascript:showpic("../fontimg/005344.gif")'>土*(蒙-卄)</a>]　　愚人常汲汲<br>　雖獄有鉤鍱　　慧人不謂牢<br>　愚見妻子息　　染著愛甚牢<br>　慧說愛為獄　　深固難得出<br>　是故當斷棄　　不視欲能安<br>　見色心迷惑　　不惟觀無常<br>　愚以為美善　　安知其非真<br>　以婬樂自裹　　譬如蠶作繭<br>　智者能斷棄　　不盻除眾苦<br>　心念放逸者　　見婬以為淨<br>　恩愛意盛增　　從是造獄牢<br>　覺意滅婬者　　常念欲不淨<br>　從是出邪獄　　能斷老死患<br>　以欲網自蔽　　以愛蓋自覆<br>　自恣縛於獄　　如魚入笱口<br>　為老死所伺　　若犢求母乳<br>　離欲滅愛跡　　出網無所弊<br>　盡道除獄縛　　一切此彼解<br>　已得度邊行　　是為大智士<br>　勿親遠法人　　亦勿為愛染<br>　不斷三世者　　會復墮邊行<br>　若覺一切法　　能不著諸法<br>　一切愛意解　　是為通聖意<br>　眾施經施勝　　眾味道味勝<br>　眾樂法樂勝　　愛盡勝眾苦<br>　愚以貪自縛　　不求度彼岸<br>　貪為敗處故　　害人亦自害<br>　愛欲意為田　　婬怨癡為種<br>　故施度世者　　得福無有量<br>　伴少而貨多　　商人怵惕懼<br>　嗜欲賊害命　　故慧不貪欲<br>　心可則為欲　　何必獨五欲<br>　違可絕五欲　　是乃為勇士<br>　無欲無有畏　　恬惔無憂患<br>　欲除使結解　　是為長出淵<br>　欲我知汝本　　意以思想生<br>　我不思想汝　　則汝而不有　</p><p class='lg'>　伐樹忽休　　樹生諸惡　　斷樹盡株<br>　比丘滅度　　夫不伐樹　　少多餘親<br>　心繫於此　　如犢求母　</p><p><b>　　<A NAME="n943"></A>利養品法句經第三十三有二十章</b><p>利養品者。勵己防貪見德思議不為穢生<p class='lg'>　芭蕉以實死　　竹蘆實亦然<br>　駏驉坐妊死　　士以貪自喪<br>　如是貪無利　　當知從癡生<br>　愚為此害賢　　首領分于地　</p><p class='lg'>　天雨七寶　　欲猶無厭　　樂少苦多<br>　覺者為賢　　雖有天欲　　慧捨無貪<br>　樂離恩愛　　為佛弟子　　遠道順邪<br>　貪養比丘　　止有慳意　　以供彼姓<br>　勿猗此養　　為家捨罪　　此非至意<br>　用用何益　　愚為愚計　　欲慢用增<br>　異哉失利　　泥洹不同　　諦知是者<br>　比丘佛子　　不樂利養　　閑居卻意<br>　自得不恃　　不從他望　　望彼比丘<br>　不至正定　　夫欲安命　　息心自省<br>　不知計數　　衣服飲食　　夫欲安命<br>　息心自省　　取得知足　　守行一法<br>　夫欲安命　　息心自省　　如鼠藏穴<br>　潛隱習教　　約利約耳　　奉戒思惟<br>　為慧所稱　　清吉勿怠　　如有三明<br>　解脫無漏　　寡智鮮識　　無所憶念<br>　其於食飲　　從人得利　　而有惡法<br>　從供養嫉　　多結怨利　　強服法衣<br>　但望飲食　　不奉佛教　　當知是過<br>　養為大畏　　寡取無憂　　比丘釋心　</p><p class='lg'>　非食命不濟　　孰能不揣食<br>　夫立食為先　　知是不宜嫉　</p><p class='lg'>　嫉先創己　　然後創人　　擊人得擊<br>　是不得除　　寧噉燒石　　吞飲洋銅<br>　不以無戒　　食人信施　</p><p><b>　　<A NAME="n944"></A>沙門品法句經第三十四三十有二章</b><p>沙門品者。訓以法正弟子受行得道解淨<p class='lg'>　端目耳鼻口　　身意常守正<br>　比丘行如是　　可以免眾苦<br>　手足莫妄犯　　節言順所行<br>　常內樂定意　　守一行寂然　</p><p class='lg'>　學當守口　　宥言安徐　　法義為定<br>　言必柔軟　　樂法欲法　　思惟安法<br>　比丘依法　　正而不費　　學無求利<br>　無愛他行　　比丘好他　　不得定意<br>　比丘少取　　以得無積　　天人所譽<br>　生淨無穢　　比丘為慈　　愛敬佛教<br>　深入止觀　　滅行乃安　　一切名色<br>　非有莫惑　　不近不憂　　乃為比丘<br>　比丘扈船　　中虛則輕　　除婬怒癡<br>　是為泥洹　　捨五斷五　　思惟五根<br>　能分別五　　乃渡河淵　　禪無放逸<br>　莫為欲亂　　不吞洋銅　　自惱燋形<br>　無禪不智　　無智不禪　　道從禪智<br>　得至泥洹　　當學入空　　靜居止意<br>　樂獨屏處　　一心觀法　　常制五陰<br>　伏意如水　　清淨和悅　　為甘露味<br>　不受所有　　為慧比丘　　攝根知足<br>　戒律悉持　　生當行淨　　求善師友<br>　智者成人　　度苦致喜　　如衛師華<br>　熟如自墮　　釋婬怒癡　　生死自解<br>　止身止言　　心守玄默　　比丘棄世<br>　是為受寂　　當自敕身　　內與心爭<br>　護身念諦　　比丘惟安　　我自為我<br>　計無有我　　故當損我　　調乃為賢<br>　喜在佛教　　可以多喜　　至到寂寞<br>　行滅永安　　儻有少行　　應佛教戒<br>　此照世間　　如日無曀　</p><p class='lg'>　棄慢無餘憍　　蓮華水生淨<br>　學能捨此彼　　知是勝於故<br>　割愛無戀慕　　不受如蓮華<br>　比丘渡河流　　勝欲明於故　</p><p class='lg'>　截流自恃　　逝心卻欲　　仁不割欲<br>　一意猶走　　為之為之　　必強自制<br>　捨家而懈　　意猶復染　　行懈緩者<br>　勞意弗除　　非淨梵行　　焉致大寶<br>　沙門何行　　如意不禁　　步步著粘<br>　但隨思走　　袈裟披肩　　為惡不損<br>　惡惡行者　　斯墮惡道　　不調難誡<br>　如風枯樹　　作自為身　　曷不精進<br>　息心非剔　　慢訑無戒　　捨貪思道<br>　乃應息心　　息心非剔　　放逸無信<br>　能滅眾苦　　為上沙門　</p><p><b>　　<A NAME="n945"></A>梵志品法句經第三十五有四十章</b><p>梵志品者。言行清白理學無穢可稱道士<p class='lg'>　截流而渡　　無欲如梵　　知行已盡<br>　是謂梵志　　以無二法　　清淨渡淵<br>　諸欲結解　　是謂梵志　　適彼無彼<br>　彼彼已空　　捨離貪婬　　是謂梵志<br>　思惟無垢　　所行不漏　　上求不起<br>　是謂梵志　　日照於晝　　月照於夜<br>　甲兵照軍　　禪照道人　　佛出天下<br>　照一切冥　</p><p class='lg'>　非剃為沙門　　稱吉為梵志<br>　謂能捨眾惡　　是則為道人<br>　出惡為梵志　　入正為沙門<br>　棄我眾穢行　　是則為捨家　</p><p class='lg'>　若猗於愛　　心無所著　　已捨已正<br>　是滅眾苦　　身口與意　　淨無過失<br>　能捨三行　　是謂梵志　　若心曉了<br>　佛所說法　　觀心自歸　　淨於為水<br>　非蔟結髮　　名為梵志　　誠行法行<br>　清白則賢　　飾髮無慧　　草衣何施<br>　內不離著　　外捨何益　　被服弊惡<br>　躬承法行　　閑居思惟　　是謂梵志<br>　佛不教彼　　讚己自稱　　如諦不妄<br>　乃為梵志　　絕諸可欲　　不婬其志<br>　委棄欲數　　是謂梵志　　斷生死河<br>　能忍起度　　自覺出塹　　是謂梵志<br>　見罵見擊　　默受不怒　　有忍辱力<br>　是謂梵志　　若見侵欺　　但念守戒<br>　端身自調　　是謂梵志　　心棄惡法<br>　如蛇脫皮　　不為欲污　　是謂梵志<br>　覺生為苦　　從是滅意　　能下重擔<br>　是謂梵志　　解微妙慧　　辯道不道<br>　體行上義　　是謂梵志　　棄捐家居<br>　無家之畏　　少求寡欲　　是謂梵志<br>　棄放活生　　無賊害心　　無所嬈惱<br>　是謂梵志　　避爭不爭　　犯而不慍<br>　惡來善待　　是謂梵志　　去婬怒癡<br>　憍慢諸惡　　如蛇脫皮　　是謂梵志<br>　斷絕世事　　口無麤言　　八道審諦<br>　是謂梵志　　所世惡法　　修短巨細<br>　無取無捨　　是謂梵志　　今世行淨<br>　後世無穢　　無習無捨　　是謂梵志<br>　棄身無猗　　不誦異行　　行甘露滅<br>　是謂梵志　　於罪與福　　兩行永除<br>　無憂無塵　　是謂梵志　　心喜無垢<br>　如月盛滿　　謗毀已除　　是謂梵志<br>　見癡往來　　墮塹受苦　　欲單渡岸<br>　不好他語　　唯滅不起　　是謂梵志<br>　已斷恩愛　　離家無欲　　愛有已盡<br>　是謂梵志　　離人聚處　　不墮天聚<br>　諸聚不歸　　是謂梵志　　棄樂無樂<br>　滅無熅燸　　健違諸世　　是謂梵志<br>　所生已訖　　死無所趣　　覺安無依<br>　是謂梵志　　已度五道　　莫知所墮<br>　習盡無餘　　是謂梵志　　于前于後<br>　乃中無有　　無操無捨　　是謂梵志<br>　最雄最勇　　能自解度　　覺意不動<br>　是謂梵志　　自知宿命　　本所更來<br>　得要生盡　　叡通道玄　　明如能默<br>　是謂梵志　</p><p><b>　　<A NAME="n946"></A>泥洹品法句經第三十六三十有六章</b><p>泥洹品者。敘道大歸。恬惔寂滅。度生死畏<p class='lg'>　忍為最自守　　泥洹佛稱上<br>　捨家不犯戒　　息心無所害　</p><p class='lg'>　無病最利　　知足最富　　厚為最友<br>　泥洹最快　　飢為大病　　行為最苦<br>　已諦知此　　泥洹最樂　　少往善道<br>　趣惡道多　　如諦知此　　泥洹最安<br>　從因生善　　從因墮惡　　由因泥洹<br>　所緣亦然　　麋鹿依野　　鳥依虛空<br>　法歸其報　　真人歸滅　　始無如不<br>　始不如無　　是為無得　　亦無有思　</p><p class='lg'>　心難見習可睹　　覺欲者乃具見<br>　無所樂為苦際　　在愛欲為增痛<br>　明不清淨能御　　無所近為苦際<br>　見有見聞有聞　　念有念識有識<br>　睹無著亦無識　　一切捨為得際<br>　除身想滅痛行　　識已盡為苦竟<br>　猗則動虛則淨　　動非近非有樂<br>　樂無近為得寂　　寂已寂已往來<br>　來往絕無生死　　生死斷無此彼<br>　此彼斷為兩滅　　滅無餘為苦除　</p><p class='lg'>　比丘有世生　　有有有作行<br>　有無生無有　　無作無所行<br>　夫唯無念者　　為能得自致<br>　無生無復有　　無作無行處<br>　生有作行者　　是為不得要<br>　若已解不生　　不有不作行<br>　則生有得要　　從生有已起<br>　作行致死生　　為開為法果<br>　從食因緣有　　從食致憂樂<br>　而此要滅者　　無復念行跡<br>　諸苦法已盡　　行滅湛然安<br>　比丘吾已知　　無復諸入地<br>　無有虛空入　　無諸入用入<br>　無想不想入　　無今世後世<br>　亦無日月想　　無往無所懸<br>　我已無往反　　不去而不來<br>　不沒不復生　　是際為泥洹<br>　如是像無像　　苦樂為以解<br>　所見不復恐　　無言言無疑<br>　斷有之射箭　　遘愚無所猗<br>　是為第一快　　此道寂無上<br>　受辱心如地　　行忍如門閾<br>　淨如水無垢　　生盡無彼受<br>　利勝不足恃　　雖勝猶復苦<br>　當自求去勝　　已勝無所生<br>　畢故不造新　　厭胎無婬行<br>　種燋不復生　　意盡如火滅<br>　胞胎為穢海　　何為樂婬行<br>　雖上有善處　　皆莫如泥洹<br>　悉知一切斷　　不復著世間<br>　都棄如滅度　　眾道中斯勝<br>　佛以現諦法　　智勇能奉持<br>　行淨無瑕穢　　自知度世安<br>　道務先遠欲　　早服佛教戒<br>　滅惡極惡際　　易如鳥逝空<br>　若已解法句　　至心體道行<br>　是度生死岸　　苦盡而無患<br>　道法無親疏　　正不問羸強<br>　要在無識想　　結解為清淨<br>　上智饜腐身　　危跪非實真<br>　苦多而樂少　　九孔無一淨<br>　慧以危貿安　　棄猗脫眾難<br>　形腐銷為沫　　慧見捨不貪<br>　觀身為苦器　　生老病無痛<br>　棄垢行清淨　　可以獲大安<br>　依慧以卻邪　　不受漏得盡<br>　行淨致度世　　天人莫不禮　</p><p><b>　　<A NAME="n947"></A>生死品法句經第三十七十有八章</b><p>生死品者。說諸人魂靈亡神在隨行轉生<p class='lg'>　命如果待熟　　常恐會零落<br>　已生皆有苦　　孰能致不死<br>　從初樂恩愛　　可婬入泡影<br>　受形命如電　　晝夜流難止<br>　是身為死物　　精神無形法<br>　假令死復生　　罪福不敗亡<br>　終始非一世　　從癡愛久長<br>　自此受苦樂　　身死神不喪<br>　身四大為色　　識四陰曰名<br>　其情十八種　　所緣起十二<br>　神止凡九處　　生死不斷滅<br>　世間愚不聞　　蔽闇無天眼<br>　自塗以三垢　　無目意妄見<br>　謂死如生時　　或謂死斷滅<br>　識神造三界　　善不善五處<br>　陰行而默到　　所往如響應<br>　欲色不色有　　一切因宿行<br>　如種隨本像　　自然報如意<br>　神以身為名　　如火隨形字<br>　著燭為燭火　　隨炭草糞薪<br>　心法起則起　　法滅而則滅<br>　興衰如雨雹　　轉轉不自識<br>　識神走五道　　無一處不更<br>　捨身復受身　　如輪轉著地<br>　如人一身居　　去其故室中<br>　神以形為廬　　形壞神不亡<br>　精神居形軀　　猶雀藏器中<br>　器破雀飛去　　身壞神逝生<br>　性癡淨常想　　樂身想疑想<br>　嫌望非上要　　佛說是不明<br>　一本二展轉　　三垢五彌廣<br>　諸海十三事　　淵銷越度歡<br>　三事斷絕時　　知身無所直<br>　命氣熅煖識　　捨身而轉逝<br>　當其死臥地　　猶草無所知<br>　觀其狀如是　　但幻而愚貪　</p><p><b>　　<A NAME="n948"></A>道利品法句經第三十八十有九章</b><p>道利品者。君父師行開示善道率之以正<p class='lg'>　人知奉其上　　君父師道士<br>　信戒施聞慧　　終吉所生安<br>　宿命有福慶　　生世為人尊<br>　以道安天下　　奉法莫不從<br>　王為臣民長　　常以慈愛下<br>　身率以法戒　　示之以休咎<br>　處安不忘危　　慮明福轉厚<br>　福德之反報　　不問尊以卑<br>　夫為世間將　　修正不阿[<a href='javascript:showpic("../fontimg/011859.gif")'>打-丁+王</a>]<br>　心調勝諸惡　　如是為法王<br>　見正能施惠　　仁愛好利人<br>　既利以平均　　如是眾附親<br>　如牛厲渡水　　導正從亦正<br>　奉法心不邪　　如是眾普安<br>　勿妄嬈神象　　以招苦痛患<br>　惡意為自煞　　終不至善方<br>　戒德可恃怙　　福報常隨己<br>　見法為人長　　終遠三惡道<br>　戒慎除苦畏　　福德三界尊<br>　鬼龍邪毒害　　不犯持戒人<br>　無義不誠信　　欺妄好鬥諍<br>　當知遠離此　　近愚興罪多<br>　仁賢言誠信　　多聞戒行具<br>　當知親附此　　近智誠善多<br>　善言不守戒　　志亂無善行<br>　雖身處潛隱　　是為非學法<br>　美說正為上　　法說為第二<br>　愛說可彼三　　誠說不欺四<br>　無便獲利刃　　自以剋其身<br>　愚學好妄說　　行牽受幸戾<br>　貪婬瞋恚癡　　是三非善本<br>　身以斯自害　　報由癡愛生<br>　有福為天人　　非法受惡形<br>　聖人明獨見　　常善承佛令<br>　戒德後世業　　以作福追身<br>　天人稱譽善　　心正無不安<br>　為惡不念止　　日縛不自悔<br>　命逝如川流　　是恐宜守戒<br>　今我上體首　　白生為被盜<br>　已有天使召　　時正宜出家　</p><p><b>　　<A NAME="n949"></A>吉祥品法句經第三十九十有九章</b><p>吉祥品者修己之術去惡就善終厚景福<p class='lg'>　佛尊過諸天　　如來常現義<br>　有梵志道士　　來問何吉祥<br>　於是佛愍傷　　為說真有要<br>　已信樂正法　　是為最吉祥<br>　若不從天人　　希望求僥倖<br>　亦不禱祠神　　是為最吉祥<br>　友賢擇善居　　常先為福德<br>　敕身從真正　　是為最吉祥<br>　去惡從就善　　避酒知自節<br>　不婬于女色　　是為最吉祥<br>　多聞如戒行　　法律精進學<br>　修已無所爭　　是為最吉祥<br>　居孝事父母　　治家養妻子<br>　不為空之行　　是為最吉祥<br>　不慢不自大　　知足念反復<br>　以時誦習經　　是為最吉祥<br>　所聞常以忍　　樂欲見沙門<br>　每講輒聽受　　是為最吉祥<br>　持齋修梵行　　常欲見賢聖<br>　依附明智者　　是為最吉祥<br>　以信有道德　　正意向無疑<br>　欲脫三惡道　　是為最吉祥<br>　等心行布施　　奉諸得道者<br>　亦敬諸天人　　是為最吉祥<br>　常欲離貪欲　　愚癡瞋恚意<br>　能習誠道見　　是為最吉祥<br>　若以棄非務　　能勤修道用<br>　常事於可事　　是為最吉祥<br>　一切為天下　　建立大慈意<br>　修仁安眾生　　是為最吉祥<br>　欲求吉祥福　　當信敬於佛<br>　欲求吉祥福　　當聞法句義<br>　欲求吉祥福　　當供養眾僧<br>　戒具清淨者　　是為最吉祥<br>　智者居世間　　常習吉祥行<br>　自致成慧見　　是為最吉祥<br>　梵志聞佛教　　心中大歡喜<br>　即前禮佛足　　歸命佛法眾　</p><p class='juan'>
法句經卷下</p>
</body></html>
