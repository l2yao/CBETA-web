<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p class='juan'>
出曜經卷第七<p><span class='byline'>　　　　姚秦涼州沙門竺佛念譯</span><br><p><b>　　<A NAME="n1014"></A>放逸品之二</b></p>
<p class='lg'>　吾觀遠來士　　眾相不缺漏<br>　此必王世界　　終不宗奉師　</p><p>是時菩薩問阿蘭曰。汝學積久涉苦無數為獲何證而自娛樂。阿蘭報曰。吾所遊學度於色想上至空處。於其中間而自娛樂。是時菩薩便作是念。阿蘭無智獨吾有智阿蘭無信獨吾有信。阿蘭猶尚得此空定。況我進學不成無上等正覺乎。是時菩薩思惟色想。反覆校計即獲空定。即問阿蘭。汝所獲定齊是空耶復出空耶。阿蘭曰。菩薩所學定意齊是而已。更無餘定可狎習者。是時菩薩內自思惟。吾今宜可至鬱頭藍弗所。即至藍弗所問藍弗曰。汝今在此學來積久為獲何定而自娛樂。藍弗報曰。吾所遊學從不用處。至有想無想處。菩薩聞已即自入定。便獲不用處至有想無想處。是時菩薩便作是念。藍弗無智獨吾有智藍弗無信獨吾有信。藍弗猶尚能獲此定。況我進學不成無上等正覺乎。菩薩捨此定已不由此法。得成無上等正覺。內自思惟說此偈曰<p class='lg'>　眾生貪自喪　　樂獲世俗定<br>　輪轉墮生死　　禍災入世冥　</p><p>是時菩薩復自思惟此。非至要泥洹之道。我當更求出要之路。復向藍弗說此偈曰<p class='lg'>　我當暴屍骸　　露現鉤鎖骨<br>　要當方便求　　生老病死本　</p><p>是時菩薩便復前進在閑靜處。勤形苦體日進一麻一米六年苦行。意欲起行起則前倒坐則卻偃。是時兜術諸天下降衛侍菩薩。觀見菩薩無出入息。或言命終或言滅度。悲哀感結而說斯偈<p class='lg'>　本執弘誓心　　拯世無邊境<br>　捨彼忉利宮　　今方取命終　</p><p>爾時有天前問菩薩。若使尊人厭患人間飲食精氣。當以天上自然精氣益菩薩力。是時菩薩復作是念。若我今日受天上精氣。斷人間食者則非其宜。是時菩薩便不受諸天所貢飲食精氣。菩薩勤苦苦行已經六年。便自校計身中我今氣力羸劣。夫成無上等正覺道不以苦行勞身然後成道。我今宜可飲食人間之食。食粳米蜜糗膏油塗身。是時菩薩便說此偈<p class='lg'>　煎熬濕愛本　　以心智斷別<br>　心為萬想本　　計身無有仇　</p><p>爾時菩薩即如所念。人奉蜜糗乳糜膏油塗身。時菩薩左右有梵志二女供給所須。時彼二女[<a href='javascript:showpic("../fontimg/020123.gif")'>穀-禾+牛</a>]五百牛乳飲二百五十牛。復[<a href='javascript:showpic("../fontimg/020123.gif")'>穀-禾+牛</a>]二百五十牛乳飲百二十五牛。復[<a href='javascript:showpic("../fontimg/020123.gif")'>穀-禾+牛</a>]百二十五牛。飲六十牛。[<a href='javascript:showpic("../fontimg/020123.gif")'>穀-禾+牛</a>]六十牛飲三十。復[<a href='javascript:showpic("../fontimg/020123.gif")'>穀-禾+牛</a>]三十飲十五。[<a href='javascript:showpic("../fontimg/020123.gif")'>穀-禾+牛</a>]十五飲七復[<a href='javascript:showpic("../fontimg/020123.gif")'>穀-禾+牛</a>]七。便為菩薩作食。乳沸出釜上一仞復還入釜。時有相師梵志。見釜乳沸還相謂言。若有立根得力食此乳糜者便成無上等正覺道。時二女人以金盂盛糜貢上菩薩。菩薩納受食已澡漱以金器投于水中。釋提桓因接取持詣天上。菩薩氣力充體渡尼連禪水。是時水側有一人。名曰吉祥。執劍刈草。菩薩直前語吉祥曰。見與少草敷地結跏趺坐。吉祥奉上草往詣樹下躬自敷草結跏趺坐。發大弘誓我今已坐此樹下終不壞坐要成無上等正覺道。乃起于座。是時弊魔將十八億眾并魔子薩陀至菩薩所。或獸頭人身或一頭兩體。或為猿猴師子虎兕毒蛇惡獸魔鬼形體若干。擔山吐火手執刀劍戈矛戟楯。側塞虛空跳踔吼喚來恐菩薩。菩薩慈力一毛不動。便成無上等正覺道魔即退還。是時如來熟視道樹目未曾眴。時有三賈客遠涉道來欲還本土。諸天固遮不使時過牛車頓躓。諸天告曰。如來成道已經七日可往奉獻飲食。即以器盛蜜酪酥往至如來所貢上飲食。是時如來不欲納受。所以然者。若我舒手取食者與外道梵志不別。我今當觀過去諸佛世尊為用何食。適作是念。諸天空中曰。過去諸佛皆用缽食發語已訖。四天王奉上四缽。非是巧匠所造自然成就。是時如來復作是念。今四天王奉上四缽。若我取一捨三取三捨一則非其宜。今盡取四缽拍為一缽。時彼賈人以蜜酥酪奉上如來。即為嚫願。今所布施欲使食者得充氣力。當令施家世世受福安快無病終保年壽終受吉祥。兩足安隱四足安隱遠來安隱現在安隱夜安隱晝安隱日中安隱一切諸[<a href='javascript:showpic("../fontimg/016693.gif")'>穀-禾+卵</a>]子安隱居家盡安隱無病內安隱。及諸一切眷屬安隱。多諸淨潔飲食治百秋見百秋。爾時世尊七七四十九日默然不說法。內自思惟。欲使前人自來請受。時摩竭人民聞菩薩已成佛道。晝夜懇惻追念如來。摩竭國界疫氣縱橫。應度眾生八萬人死盡生天上。爾時世尊漸復前進先降五。次二五次三十七次十三村人。爾時閻浮利地有六十羅漢如來六十一。爾時世尊告諸比丘。汝等人間分衛兩兩為伴慎勿獨行。所以然者。眾生處世或有利根或有鈍根。不遇沙門者便失泥洹。爾時世尊轉詣鬱毘黎梵志村聚。爾時世尊降千梵志轉向羅閱城。瓶沙王聞如來轉詣羅閱城人間分衛。即嚴四種兵欲出城外。諸天閉城門不使王出。王問左右何故不出城。虛空報曰大王當知。有緣眾生幽繫在獄。若王放大赦者乃得見如來耳。爾時大王尋放大赦牢獄繫囚悉得開解。是時王尋得出城往迎世尊。如來遙見瓶沙即下道詣尼拘留樹下坐。時瓶沙王即下步進往趣如來頭面禮足。三自稱字姓名我是摩竭國界瓶沙王也。世尊告曰。我先以知摩竭王耳。爾時世尊命王復坐漸與說法。使摩竭人民萬二千人諸天八萬諸塵垢盡法眼得生。是故說曰不逸摩竭人緣淨得生天<p class='lg'>　不欲致名譽　　智者分別義<br>　無逸義豐饒　　智者所承受　</p><p>不欲致名譽者。為諸賢聖正見之人。復為諸佛賢聖弟子所見歎譽。如此之人能去放逸習清淨行。不放逸之人於諸善法增益功德多所饒益。夫人處世從今世至後世。與善法相遇遭賢遇聖聞法輒得蒙度。皆由不放逸得此名譽。在在處處紹繼佛種正法久存。是故說曰不欲致名譽。智者分別義者。廣學之人亦知俗義復知道義。云何知俗義。或習耕田種作或入海採寶或學書文辭或算計歷數或學刻印封藏或為王者執使通致遠近或和合二寇各處無為。如此俗義皆由不放逸得辦此事。云何智者解了道義。坐禪誦經佐助眾事。云何坐禪。夫坐禪。入定者得須陀洹果斯陀含果阿那含果阿羅漢果。得初禪二禪三禪四禪。空處識處不用處有想無想處。復得四等慈悲喜護神足天耳。知他人心智自識宿命。復見眾生逝者生者不憍慢之人入禪定意。辦此諸法成第一義。斯由不放逸也。放逸之人終不成辦。是謂坐禪之人所獲功德。云何誦經堪任誦習。契經律阿毘曇雜藏及外異學所誦經典。有人稟受不吝其義。若有外學來詰問者。便能詶答無有狐疑。放逸人不能習此法。放逸人者不能成辦。云何佐助眾事。是時無放逸人能勸四輩供事三寶興起塔寺。或起講堂冬溫夏涼或作食堂修治補缺散華燒香香汁灑地供給當來過去現在眾僧。不放逸之人能成辦此事。放逸人者不能成辦。是故說曰智者分別義。無逸義豐饒者。不放逸人饒財多寶。於世技術無所乏短。意欲施行出眾人表。採致真珠車磲馬瑙虎珀水精琉璃無價摩尼珠。此是俗間不放逸所得。出家學道得阿羅漢。獲第一妙智見致身證。得空入空三昧。得無願入無願三昧。得無想入無想三昧。得此泥洹要路者。皆由不放逸也。是故說曰無逸義豐饒也。智者所承受者。所以言智者。言無漏失。語常含笑不懷憍慢。便能興致如此之德。無智之人不能成辦。是故說曰智者所承受<p class='lg'>　現在所存義　　亦及後世緣<br>　勇士能演說　　是謂明智士　</p><p>現在所存義者。不放逸人於現在法中。多獲財寶自然受福。為人所念言從語用承受其教。放逸人則無是也。是故說曰現在所存義也。亦及後世緣者。不放逸人得為人次便能布施持戒守齊。見諸行道者伐其歡喜。以諸善法香熏身體。於百千世顏貌端容。是故說曰亦及後世緣也。勇士能演義者。隨時應適不失其所。所謂勇士者佛及弟子是也。是故說曰勇士能演義也。是謂明智士者。能成就眾法分別思惟為人。導將示人之善除人之惡<p class='lg'>　比丘謹慎樂　　放逸多憂愆<br>　能免深海難　　如象拔淤泥　</p><p>昔佛在舍衛國祇樹給孤獨園。爾時國王波斯匿有一暴象。琱J軍陣所在征伐無不降伏。然彼暴象飲酒過多沒在深泥。將諸大象人眾數千共挽此象不能移動。有一智人見而問曰。汝等眾人何等作為。眾人報曰。王家大象暴戰沒在深泥。以數千象力及以人眾共挽不能移動。智人問曰。此象先時力為多少。眾人報曰。此象戰鬥力無涯限。智人復告眾人。汝等還捨象眾吾能拔出使得無他。是時智人即集鼓角椎鍾鳴鼓。像如戰鬥。復使眾人皆著器仗。象聞鼓聲謂為大寇入境共相攻伐。即從深泥越奔趣軍眾馳奔四面求索戰鬥。時波斯匿王問左右。拔象淤泥是誰之力。左右白王。有一遠僑智人。設此權謀得免象難。王尋賞用以為輔佐。時有眾多比丘眼見耳聞。便自校計象為六畜無有慧明。墮無閑處聞戰鬥聲。便從淤泥而自拔濟。然我眾人沒在生死之海。不離五道之難。有生老病死毒畏之患不能自拔。共相追逐一身滅壞。復受一身動與罪連。還轉六趣求出無期。是時諸比丘日夜精勤不暇食息。如救火然如避劫燒熾然。諸法焚燒結使。如鐵百鍊成器必利。人亦如是。結去心存曤然大悟。得阿羅漢果。六通清徹存亡自由。爾時世尊以天眼觀清淨無瑕穢。知諸比丘執志堅固信不懷惓各相剋勵。復知戰象自拔淤泥。為後眾生作大炬明。亦使正法久存於世。闡揚大教遠近聽聞。在諸大眾而說此偈<p class='lg'>　比丘謹慎樂　　放逸多憂愆<br>　能免深海難　　如象拔淤泥　</p><p>比丘謹慎樂者。持行比丘心不放逸。內外清徹無有瑕垢。遊志無為無染無污。是故說曰比丘謹慎樂。放逸多憂愆者。眾畏之原首多諸愆咎。亡國破家無不由之。猶火猶賊亦如毒藥。放逸之人心意倒錯墮入惡趣自入深淵。復教人入淵多諸恐畏初無歡樂之心。是故說曰放逸多憂愆也。能免深海難者。云何名為深海難。餓鬼畜生地獄。是欲從三趣求毫釐善而不可得。能自拔濟者得須陀洹果。能拔餓鬼畜生之難以離世患不與罪俱。是故說曰能免深海難也。如象拔淤泥者。是時戰象內心自念。吾前後來受王寵待甘美飲食。吾先服食與王鬥戰無不降伏。設我今日沒在淤泥不自拔出與王進鬥者。則我失由來之名。亦使一國被其毀辱。是故說曰如象拔淤泥<p class='lg'>　比丘謹慎樂　　放逸多憂愆<br>　散灑諸惡法　　如風飄落葉　</p><p>昔佛在摩竭國界甘梨園石室窟中。是時眾多比丘在彼眾中日夜行道。樹木繁茂蔭厚晝闇各不相見。賊寇縱逸在彼暴虐。恐怖諸行道比丘。及至秋節風飄葉落。各得相見賊自隱藏。時諸比丘復作是念。蔭厚葉茂寇賊縱逸外事如是內亦當爾。毛髮爪齒形容殊妙。覆諸結使姦愛遊蕩。得伺其便。劫善本財貨。眾多比丘到時。持缽入城乞食。還詣精舍自敷座具。端意正心係念在前。思惟方便伐結使賊漸漸除垢。斷欲愛色愛無色愛。爾時世尊以天眼觀清淨無瑕穢。見諸比丘共相篤勵懇惻其心。各在閑靜思惟校計。各除欲愛色愛無色愛。爾時世尊。欲使大法久存於世。為後眾生作大炬明。闡揚大教遠近聽聞。在諸大眾而說斯偈<p class='lg'>　比丘謹慎樂　　放逸多憂愆<br>　散灑諸惡法　　如風飄落葉　</p><p>結使大聚智慧火然。斯不由師自然覺悟。後學眾生能法此者學中之上。從師承受學不進者學中下也。如是比丘。當求上學勿為下學<p class='lg'>　比丘謹慎樂　　放逸多憂愆<br>　結使所纏裹　　為火燒已盡　</p><p>昔佛在摩竭國界甘梨園石室窟中。是時眾多比丘日夜行道。地中眾草極大茂盛各不相見。賊寇縱逸在彼暴虐。恐怖諸行道比丘。及至秋節風飄葉落各得相見賊自隱藏。時諸比丘復作是念。蔭厚草茂寇賊縱逸外事猶然。況復於內髮毛爪齒形容端正殊妙覆諸結使。姦愛遊蕩得伺其便劫善本財貨。眾多比丘至時持缽入城乞食。還詣精舍自敷座具。端意正心係念在前。思惟方便伐結使賊漸漸除垢。斷欲愛色愛無色愛。爾時世尊以天眼。觀清淨無瑕穢。見諸比丘共相篤勵懇惻其心。各在閑靜思惟校計。各除欲愛色愛無色愛。爾時世尊。欲使大法久存於世。為後眾生作大炬明。闡揚大教遠近聽聞。在諸大眾而說斯偈<p class='lg'>　比丘謹慎樂　　放逸多憂愆<br>　結使所纏裹　　為火燒已盡　</p><p>猶如野火燒盡茂草永滅無餘。此亦如是除欲界結使亦無遺餘<p class='lg'>　比丘謹慎樂　　放逸多憂愆<br>　各各以次第　　得盡諸結使　</p><p>昔佛在摩竭國界甘梨園石室窟中。是時眾多比丘日夜行道。到時入城分衛。道逢王者收估取利送詣王藏。諸比丘見已內自思惟。王者教令民悉靡從。況今如來有無量之藏何者是耶。所謂四意止四意斷四神足五根五力七覺意八直行。有此諸道之法。得盡結使為良為美無過上者。是故說曰各各以次第得盡諸結使<p class='lg'>　比丘謹慎樂　　放逸多憂愆<br>　義解分別句　　行息永安寧　</p><p>昔佛在摩竭國界甘梨園石室窟中。是時眾多比丘。到時著衣持缽入羅閱祇城乞食。見諸王子及長者子數十之眾。共學射御筈筈相拄無空漏者。時諸比丘見已便作是念。此諸貴族子。學此射術者希望稱譽兼俟外寇令敵不入國。雖學是術不成學術能以毫釐。四諦分別思惟係在心者乃為學術。眾多比丘乞食訖還出城到精舍。澡洗手腳敷尼師壇。結跏趺坐係念在前。晝夜不息便獲四諦。爾時世尊以天眼觀清淨無瑕穢。見諸比丘共相篤勵懇惻其心。各在閑靜思惟校計各除欲愛色愛無色愛。爾時世尊欲使大法久存於世。為後眾生作大炬明。闡揚大教遠近聽聞。在諸大眾而說斯偈<p class='lg'>　比丘謹慎樂　　放逸多憂愆<br>　義解分別句　　行息永安寧<br>　比丘謹慎樂　　放逸多憂愆<br>　戀諍小致大　　積惡入火焚　</p><p>昔佛在舍衛國祇樹給孤獨園。時佛弟子名拘提。於羅漢果六反退還。至第七頭自覺得證。即求利劍復恐退還自害其命。是時弊魔波旬馳奔四面求覓比丘。神為生何處不知神所生之處。往至問佛。奔趣四方求覓神識不能知處。求覓拘提亦不知處。世尊告曰。拘提比丘已取滅度神識處空與空合體弊魔聞已心興鬱毒。舉身自投青蓮香浴池中。池水涌沸水性黿鮀之屬盡皆命終。是時拘提比丘求於道果七反退轉。諸羅漢等見其退轉復恐卻退。晝夜精勤修賢聖道而現在前。爾時世尊以天眼觀清淨無瑕穢見諸得道比丘各自精勤於證恐退復還欲使大法久存於世。為後眾生作大炬明。在大眾中而說此偈<p class='lg'>　比丘謹慎樂　　放逸多憂愆<br>　戀諍小致大　　積惡入火焚　</p><p class='lg'>　恚怒隆盛　　冷水揚沸<br>　惡至罪牽　　受報無窮　</p><p class='lg'>　晝夜當精勤　　牢持於禁戒<br>　為善友所敬　　惡友所不念　</p><p>晝夜當精勤者。何以故說精勤遠離非法之相貌去離不善法精勤於善法精勤滅有漏邪見。顛倒狐疑猶豫皆悉除盡。復求方便去諸習結。是故說曰晝夜當精勤。牢持於禁戒者。身口意威儀善念修習。心如金剛不可沮壞。執戒牢固不為外邪得其便。禁戒者二百五十戒。牢持守護不為慢怠。防戒當如不度棄捐法。婬怒癡起息令不起。是故說曰牢持於禁戒。為善友所敬惡友所不念者。善友者正見之人。修於真正之法等成就者。盡為彼人所敬念惡無放逸。是故說曰為善友所敬也。惡友者惡知識。離彼此岸見諸善人。修道德者心懷嫉妒不欲聞見。是故說曰惡友所不念<p class='lg'>　無念及放逸　　亦不習所修<br>　睡眠不求悟　　是謂入深淵　</p><p>無念及放逸者。多喜忘誤性意錯亂心所施為盡。為不善善念遂滅惡念增生。已生惡念便墮惡趣為人所憎嫉。放逸之人晝夜思念。吾當捨此至彼或生害心起若干念。是故說曰無念及放逸。無念及所修者。意常慢惰已生慢惰為道俗所棄。云何為俗所棄如佛契經說。長者子慢惰之人有六非義受罪之法。云何為六事。應速行而不行事。應挽行而不行飽食。應作而不作極飢。應作而不作極熱。應作而不作極寒。應作而不作。是謂長者子慢惰之人。有此六非義受罪之法不得至無上正真之道。是謂俗所棄。云何為道所棄。於是比丘不誦契經律阿毘曇及以雜藏。不坐禪誦經佐助眾事。於現法中不至究竟不肯修習。於道俗中永無所習。云何於俗無所修習。意不汲汲修習命財非命財。所謂命財者。象馬牛羊奴僮僕使是謂命財。云何非命財金銀七寶穀食田業養生之具。是謂非命財。藏置不牢為賊所侵。是謂俗所不修習。云何於道所不修習不守護諸根。前念生後念續念念惡隨不容善想。如河於山而下流。有人意欲中斷絕而不流者終不可得。放逸之人亦復如是。念念惡隨。有人欲於前念後念中間生善心者終不可得。所以然者以其惡念念念相隨。是故說曰亦不習所修也。睡眠不求悟者。猶如有人或時在眾聽法為睡眠所逼不能覺寤。或時與人言語輒便睡眠。唯有智者方宜諫諭。或以苦言諫諭。或以罵詈加彼。或以方便先瞋後喜。是故世尊出五鼎沸世為人演說生死熾然之法。設能分別知苦原本。則無復此眾患之法。不求巧便於諸善法。日衰日耗增有漏行。是故說曰睡眠不求悟。是謂入深淵者。戒有二業。云何為二。一者二百五十戒清淨如真金。二者於諸善法不廣修學求盡有漏得無漏證。亦復不求向須陀洹得須陀洹果。向斯陀含得斯陀含果。向阿那含得阿那含果。向阿羅漢得阿羅漢果。於斯諸法不肯狎習。便自墮於深淵不至究竟。是謂道者入深淵也。云何俗入淵。若人處俗不習乘象御馬執鉤擲索相鬥嶮偽應進應退盡不修習。便自沈沒不能顯其名德家業不成就。是故說曰是謂入深淵也<p class='lg'>　常求除前愆　　使不失其念<br>　隨時不興慢　　快習於善法<br>　善法善安寐　　今世亦後世　</p><p>當求除前愆者。猶如曾入海人諳知入海孔穴道路所經過處。某處某處水漿某處博戲家某處婬種家。如此諸家當念遠離。設至海中有果名摩檀那亦莫取食。設食此果者便不能採致珍寶。彼執律者亦復如是。示人徑路常念避去非法之聚。設入非法聚者則不能採致深法。猶如有人素不明道意欲所趣。則有留礙亡失財物。能按大道不從邪徑者便安隱歸家。內法亦復如是。守護善法使外惡不入。常念思惟不去心懷。是故說曰當求除前愆使不失其念。云何隨時不興慢者。常念隨時不興於嫉慢。琣釩i猛心不懷懈怠。志離放逸諸法並集眾善具足。猶如勇士能卻外難著鎧持仗。心不怯弱手執弓矢腳不移轉。便不復畏外敵。比丘亦復如是。執心牢固興弘誓意而自纏絡除結使賊亦無疑難。是故說曰隨時不興慢也。云何快習於善法。所謂法者善不善無記。世尊說曰念除不善無記當修於善法。何以故不善法者令人入惡。無記法者令人墮愚惑之中。善法者令人生善處天上人中。或入無為泥洹境界是故說曰快習於善法。云何善法善安寐者。不復畏墮地獄餓鬼畜生。若人毀辱不懷畏懼。臥寐恬淡寤則常安。是故說曰善法善安寐。今世亦後世若在今世無有愁憂苦惱。何以故爾。以其善修法故。若生後世遭遇賢聖不離善處。斯由身身相續習善所致。是故說曰今世亦後世也<p class='lg'>　思惟不放逸　　為仁學仁跡<br>　從是無有憂　　當念自滅意　</p><p>思惟不放逸者。去五縛著不住五處終日思惟導引比丘修持禁戒。戒有二業云何為二業。一者二百五十戒。二者柔順戒。業出言柔軟不復害人。受諸梵行人教誨之法所聞法教聞能遵奉。不失賢聖出要之路。是故說曰思惟不放逸也。為仁學仁跡從是無有憂者。定意不亂內懷慈仁加被眾生。不習欲愛瞋恚愚癡。但念思惟去離出愛求入寂定之室。是故說曰為仁學仁跡。從是無有憂云何。當念自滅意常當專念守意不亂。莫求彼短倖望其行。已得正定。外邪不入。弊魔波旬不得其便。或變其被服作父母兄弟來入。詭嬈善男子者不能得其便。心已得定終不忘失無漏善法。已得善法便受如來名號。已受名號佛法便得久存。是故說曰當念自滅意<p class='lg'>　善求出要　　順從佛法<br>　當滅死眾　　象出華室　</p><p>善求出要者。疾求方便善求伴侶。厭患生死貪欲遠離。復求思惟惡露之觀。雖處生死心不染著於生死。出要者出生死也。亦出三有更不受生。出要者。所謂出家學道。修無上道離於家業。出要者露精自暴不求覆蓋。是故說曰善求出要也。順從佛法者。云何順從佛法守一正見不著邪部。與行相應不缺道心。行相應者何者是謂得阿羅漢。不缺道心何者是謂除諸結諸不善法無邪倒見。違此法者則不與佛法相應。是故說曰順從佛法也。當滅死眾者。云何名為死眾百八結是也。求方便滅使不生。復重說曰云何為死眾。所謂生老病是。亦求方便滅使不生。豎弘誓幢擊四等鼓召受化人去生老病死。懸解脫幡布大音聲遍滿世界。普告蜎飛蠕動之類。吾今已成等正覺道。生死已盡梵行已立所作已辦更不受有。如實知之。汝等亦當如我盡生死原入無畏城。無復眾惱涉歷生死。是故說曰當滅死眾也。象出華室者。昔有一人捕得大象繫以鐵鎖屬王波斯匿。象甚匈暴傷害人民不可稱計。或還害象破壞市肆生拔果樹不可禁止。波斯匿王即遣人眾圍捕縛束閉在華室。繫靽不與食猶暴難禁制。是時王家更被暴象。皆著器仗有所征伐。夫象戰法有所攻伐必同聲喚。時彼繫象聞知有外寇來侵境者。象懷瞋恚頓鎖自擲踏壞華室馳走東西命敵而行。眾人見已皆懷恐怖。爾時世尊以天眼觀清淨無瑕穢。見此暴象被繫得脫自命大敵欲摧滅之自求永安。如來將欲現其勇猛為彼眾生現其大明亦使正法久存於世。在大眾中而說斯偈<p class='lg'>　善求出要　　順從佛法<br>　當滅死眾　　象出華室　</p><p>爾時世尊告諸比丘。龍象出現必有所益。雖為畜獸宿識極深生八難處離於仁義。聞眾多象被鉀著仗欲攻外寇奉教齊喚。象王聞者頓繫馳奔恐不免難。畜獸愚暗猶尚乃爾。況汝等比丘躬從如來。聞句義味義句身味。身不能斷縛著結使遠離生死自繫牢獄。復告四部眾。夫世間繫者無有牢固為危為脆為磨滅法不能捨家斷慈慕心去俗因緣自不念道復不教人自行其道。象之被繫未經旬日便自求脫得處無為。汝等眾生染著生死。追憶受身積如十方山岳。目睹死者淚如十方四海。人之遺髮計如十方生草。猶尚不能得免眾難。猶如重罪之人一歲三移出獄復入獄不自改愆求出無為。何為貪著放逸不求解脫。常處在家業多諸穢污養妻畜子家之重靽念求方術捨慈著心。時諸人民僉然心悟心開意解求出為道。我等以斷世俗羈靽。復當方宜斷生死羈靽。用意精勤晝夜不停。各各以次得須陀洹果斯陀含果阿那含果阿羅漢果。是時如來見諸比丘各獲道跡歎說善哉。為大族姓子行應真正。所以族姓子剃除鬚髮被三法衣出家學道修無上梵行生死已盡梵行已立所作已辦更不受有。如實知之。受人信施不唐其功堪能為人福田。不但我今讚歎汝身。諸得道者皆讚歎之。亦能自利復能利人。展轉相利則佛種不斷。正法亦久存於世若有眾生以其衣被飲食床臥具病瘦醫藥。時惠施者獲福無量不可稱計<p class='lg'>　若於此正法　　不懷放逸意<br>　斷生老病死　　越苦度彼岸　</p><p>若於此正法者。內所修學皆謂正法。不懷放逸縱情自用更不涉胎受若干生。雖復受生生於中國盡其苦原。是故我說苦之原本。是故說曰<p class='lg'>　若於此正法　　不懷放逸意<br>　斷生老病死　　越苦度彼岸　</p><p>放逸品竟<p class='juan'>
出曜經卷第七</p>
</body></html>
