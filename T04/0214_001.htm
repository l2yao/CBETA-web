<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p><p></li><p><b>　　<A NAME="n1109"></A>No. 214</b><p class='juan'>
佛說猘狗經</p>
<p><span class='byline'>　　　　吳月支國居士支謙譯</span><br><p>佛在羅閱祇。耆闍崛山中。月十五日說戒。時阿難長跪白佛言。今佛為一切。救開化五道童曚盲冥者。使脫惡道。佛般泥洹後留舍利十二部經。於世間當令諸弟子持佛威神。傳佛經戒開度人民。授其戒法。使人供養。是為如佛無異。佛言。若有人。從我弟子受戒。而有還嫉妒其師者。是人當從惡道中來。阿難問佛。何謂惡道。佛語阿難。過去佛時。有猘狗還嚙其主。前佛慈哀。咒願猘狗。猘狗見佛威神即歡喜。是狗今在泥犁中罪未畢。佛般泥洹後。罪畢用前歡喜故。更生入人道中。從我弟子受戒。正當從作猘狗時主受戒。狗有宿識故。還嚙大家。佛言。若有人。從師受戒。還誹謗說師惡者言非我行者如是為如猘狗還嚙其主。誹謗道師惡者。宿命本是狗也。阿難問佛。狗罪畢入人道。何以故。復還嚙故大家耶。佛語阿難。是狗得入人道。持佛戒法。有所教授。貪利供養。愚癡不解。便行謗說師故。墮五逆惡處。佛語阿難。諦聽佛當具為汝說之。阿難言。諾受教。佛言。有人持佛法戒行。教人事佛。令入泥犁中者。阿難驚起。長跪問佛。云何教人當令得佛道。何故更入泥犁中。佛語阿難。汝信佛語不。阿難言。信佛語。佛言。汝信佛語。何故聞人受戒當入泥犁中。驚為若人不入泥犁。佛語為妄。阿難更起作禮頭面著地。繞佛三匝。還接佛足。長跪問佛。阿難不解。未知人根。願佛解之。教人入泥犁意。佛語阿難。後末世時。有弟子作師惰懶。不能勤學。無有智慧。貪穢欲。得人供養。錢財穀帛。持用自活。不精佛法。阿諛隨人。見人貪殺。不與殺戒。見人嗜酒。不斷酒。多少可飲。人行授人戒法言。多少當得錢物作福。但欲得人物。是為賣戒。令人方更有慢不精戒者。便犯眾麤殺生。如是教者。持人著泥犁中。用負佛明教故。令護佛道神得其短。便為惡鬼所病罪重。或能至死償罪。即入泥犁中。阿難問佛。新發意者。偶值惡師。不曉了。謂法當爾。至使信受其言。愚癡不解故。阿難問佛。更見明師。為可復重受戒不。佛語阿難。於我法中。曠大極可得悔更自湔洗。初發意時。心常曚冥。為惡師所誤。實自不知。更行受戒。始為入法。不知不曉時。非佛弟子。是為世間小善人耳。無大功德。阿難聞佛所說。歡喜作禮<p class='juan'>
佛說猘狗經</p>
</body></html>
