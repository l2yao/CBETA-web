<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p><b>　　<A NAME="n1115"></A>No. 217</b><p class='juan'>
佛說譬喻經</p>
<p><span class='byline'>　　　　大唐三藏法師義淨譯</span><br><p>如是我聞。一時薄伽梵。在室羅伐城逝多林給孤獨園。爾時世尊於大眾中。告勝光王曰。大王。我今為王略說譬喻。諸有生死味著過患。王今諦聽。善思念之。乃往過去。於無量劫。時有一人。遊於曠野為惡象所逐。怖走無依。見一空井。傍有樹根。即尋根下。潛身井中。有黑白二鼠。互齧樹根。於井四邊有四毒蛇。欲螫其人。下有毒龍。心畏龍蛇恐樹根斷。樹根蜂蜜。五滴墮口。樹搖蜂散。下螫斯人。野火復來。燒然此樹。王曰。是人云何。受無量苦。貪彼少味。爾時世尊告言。大王。曠野者喻於無明長夜曠遠。言彼人者。喻於異生。象喻無常。井喻生死。險岸樹根喻命。黑白二鼠以喻晝夜。齧樹根者。喻念念滅。其四毒蛇。喻於四大。蜜喻五欲。蜂喻邪思。火喻老病。毒龍喻死。是故大王。當知生老病死。甚可怖畏。常應思念。勿被五欲之所吞迫。爾時世尊重說頌曰<p class='lg'>　曠野無明路　　人走喻凡夫<br>　大象比無常　　井喻生死岸<br>　樹根喻於命　　二鼠晝夜同<br>　齧根念念衰　　四蛇同四大<br>　蜜滴喻五欲　　蜂螫比邪思<br>　火同於老病　　毒龍方死苦<br>　智者觀斯事　　象可厭生津<br>　五欲心無著　　方名解脫人<br>　鎮處無明海　　常為死王驅<br>　寧知戀聲色　　不樂離凡夫　</p><p>爾時勝光大王聞佛為說生死過患。得未曾有。深生厭離。合掌恭敬。一心瞻仰。白佛言。世尊。如來大慈。為說如是微妙法義。我今頂戴。佛言。善哉善哉。大王。當如說行。勿為放逸。時勝光王及諸大眾。皆悉歡喜。信受奉行<p class='juan'>
佛說譬喻經</p>
</body></html>
