<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p><p></li><p><b>　　<A NAME="n1117"></A>No. 218</b><p class='juan'>
佛說灌頂王喻經</p>
<p><span class='byline'>　　　　西天譯經三藏朝奉大夫試光祿卿傳法大師賜紫臣施護等奉　詔譯</span><br><p>爾時世尊。在舍衛國。以因緣故。告諸苾芻言。汝等當知。有三剎帝利王。於三時中。在於某方。受王灌頂。而彼三王。乃至盡壽。常所思念。何等為三。謂第一王。年方少盛。依灌頂法。在於某方。受王灌頂。得灌頂已。乃至盡壽。常所思念。又第二王。功力漸大。依灌頂法。在於某方。受王灌頂。得灌頂已。乃至盡壽。常所思念。又第三王。有大威力。戰勇最勝。一切對敵。而悉信伏。以最勝故。得勝安住。依灌頂法。在於某方。受王灌頂。得灌頂已。乃至盡壽。常所思念。汝諸苾芻。亦復如是。於三時中。在於某方。作修證事。乃至盡壽。常所思念。何等為三。謂有苾芻。發正信心。捨家出家。剃除鬚髮。被袈裟衣。此為第一。在於某方修苾芻事。乃至盡壽。常所思念。又有苾芻。修諸勝行。為證滅故。斷諸集法。如是知已。遠塵離垢。於諸法中。得法眼淨。此為第二。在於某方。修苾芻事。乃至盡壽。常所思念。又有苾芻。諸漏已盡。非漏隨增。心善解脫。慧善解脫。自智所證。已得成就。我生已盡。梵行已立。所作已辦。不受後有。此為第三。在於某方。證聖果事。乃至盡壽。常所思念<p class='juan'>
佛說灌頂王喻經</p>
</body></html>
