<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T04 </TITLE>
</head>
<BODY>

<p><p></li><p><b>　　<A NAME="n1119"></A>No. 219</b><p class='juan'>
佛說醫喻經</p>
<p><span class='byline'>　　　　西天譯經三藏朝奉大夫試光祿卿傳法大師賜紫臣施護奉　詔譯</span><br><p>如是我聞。一時世尊在舍衛國中。與苾芻眾俱。是時世尊。告諸苾芻言。汝等當知。如世良醫。知病識藥。有其四種。若具足者。得名醫王。何等為四。一者識知某病應用某藥。二者知病所起隨起用藥。三者已生諸病治令病出。四者斷除病源令後不生。是為四種。云何名為識知某病應用某藥。謂先識知如是病相。以如是藥。應可治療。令得安樂。云何名為知病所起。隨起用藥。謂知其病。或從風起。或從[<a href='javascript:showpic("../fontimg/022493.gif")'>病-丙+黃</a>]起。或從痰起。或從[<a href='javascript:showpic("../fontimg/022480.gif")'>病-丙+陰</a>]起。或從骨節起。或積實所起。知如是等病所起處。隨用藥治。令得安樂。云何名為已生諸病治令病出。謂知其病應從眼出。或於鼻中別別治療而出。或煙薰水灌鼻而出。或從鼻竅。引氣而出。或吐瀉出。或於遍身攻汗而出。乃至身分上下。隨應而出。知如是等病可出處。善用藥治。令得安樂。云何名為斷除病源令後不生。謂識知病源。如是相狀。應如是除。當勤勇力現前作事。而善除斷。即使其病後永不生。令得安樂。如是等名為四種知病識藥。如來應供正等正覺。亦復如是。出現世間。宣說四種無上法藥。何等為四。謂苦聖諦。集聖諦。滅聖諦。道聖諦。如是四諦。佛如實知。為眾生說。而令斷除生法。苦本生法斷故。而老病死憂悲苦惱。諸苦永滅。如來應供正等正覺。為是利故。宣說如是無上法藥。令諸眾生得離諸苦。諸苾芻。又如轉輪聖王。四兵具足。故得如意自在。如來應供正等正覺。亦復如是。佛說此經已。諸苾芻眾。歡喜信受<p class='juan'>
佛說醫喻經</p>
</body></html>
