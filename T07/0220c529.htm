<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T07 </TITLE>
</head>
<BODY>

<p class='juan'>
大般若波羅蜜多經卷第五百二十九<p><span class='byline'>　　　　三藏法師玄奘奉　詔譯</span><br><p><b>　　<A NAME="n344"></A>第三分妙相品第二十八之二</b></p>
<p>爾時善現復白佛言。若菩薩摩訶薩行深般若波羅蜜多時。知一切法無相無得亦無所作。云何能圓滿六波羅蜜多。云何能圓滿內空乃至無性自性空。云何能圓滿真如乃至不思議界。云何能圓滿苦集滅道聖諦。云何能圓滿四念住乃至八聖道支。云何能圓滿四靜慮四無量四無色定。云何能圓滿空無相無願解脫門。云何能圓滿八解脫乃至十遍處。云何能圓滿極喜地乃至法雲地。云何能圓滿陀羅尼門三摩地門。云何能圓滿五眼六神通。云何能圓滿如來十力乃至十八佛不共法。云何能圓滿大慈大悲大喜大捨。云何能圓滿無忘失法琣穜邥吽C云何能圓滿一切智道相智一切相智。云何能圓滿一切菩薩摩訶薩行。云何能圓滿諸佛無上正等菩提。云何能圓滿三十二大士夫相八十隨好。佛告善現。諸菩薩摩訶薩行深般若波羅蜜多時。能以離相無漏之心。而修布施波羅蜜多。若諸有情須食與食。須飲與飲。須餘資具與餘資具。若諸有情須內所有頭目髓腦皮肉肢節筋骨身命亦皆施與。若諸有情須外所有國城妻子所愛親屬種種莊嚴歡喜施與。菩薩如是行布施時。設有人來現前呵責。何用行此無益施為。如是施者今世後世。身心勞倦多諸苦惱。是菩薩摩訶薩行深般若波羅蜜多。雖聞其言而不退屈。但作是念。彼人雖來訶責於我。而我不應心生憂悔。我當勇猛施諸有情所須之物身心無倦。是菩薩摩訶薩持此施福。與諸有情平等迴向一切智智。如是布施及迴向時不見其相。所謂不見誰施誰受所施何物。於何而施。由何為何。云何行施。亦復不見誰能迴向。何所迴向。於何迴向。由何為何。云何迴向。於如是等一切事物悉皆不見。所以者何。如是諸法無不皆由內空故空。如是乃至相空故空。是菩薩摩訶薩觀一切法無不空已。復作是念。誰能迴向。何所迴向。於何迴向。由何為何。云何迴向。如是等法皆不可得。是菩薩摩訶薩由如是觀及如是念。所起迴向名善迴向。由此復能成熟有情嚴淨佛土。亦能圓滿所行布施乃至般若波羅蜜多。廣說乃至亦能圓滿八十隨好。是菩薩摩訶薩雖能如是圓滿布施波羅蜜多。而不攝受施異熟果。雖不攝受施異熟果。而由布施波羅蜜多善清淨故。隨意能辦一切資具。猶如他化自在諸天。一切所須隨心皆現。此菩薩摩訶薩亦復如是。諸有所須隨意能辦。由此布施增上勢力。能以種種上妙樂具。恭敬供養諸佛世尊。亦能充足天人等眾。是菩薩摩訶薩由此布施波羅蜜多。攝諸有情方便善巧。以三乘法而安立之。令隨所宜各得饒益。如是善現。諸菩薩摩訶薩行深般若波羅蜜多。由離諸相無漏心力。能於一切無相無得無作法中。圓滿布施波羅蜜多。亦能圓滿諸餘善法<p>復次善現。諸菩薩摩訶薩行深般若波羅蜜多時。能以離相無漏之心。而修淨戒波羅蜜多。謂聖無漏道支所攝法。爾所得善清淨戒。如是淨戒無缺無隙無瑕無穢無所取著。應受供養智者所讚。由此淨戒於一切法都無所取。謂不取色受想行識。乃至不取三十二大士夫相八十隨好。亦復不取剎帝利大族乃至居士大族。亦復不取四大王眾天乃至非想非非想處天。亦復不取預流果乃至獨覺菩提亦復不取轉輪王位。及餘小王宰官等位。但以如是所受持戒。與諸有情平等迴向一切智智。於迴向時以無相無所得無二為方便。非有<span class='corr'>相</span>有所得有二為方便。但依世俗不依勝義。由此因緣一切佛法皆得圓滿。是菩薩摩訶薩由此淨戒波羅蜜多方便善巧。起四靜慮勝進分無染著為方便故引發神通。是菩薩摩訶薩用異熟生清淨天眼。能見十方現在諸佛。乃至證得一切智智。於所見事能不忘失。用超過人清淨天耳。能聞十方諸佛說法。乃至證得一切智智。於所聞事能不忘失。隨所聞法能作自他諸饒益事無空過者。用他心智能知十方佛及有情心及心所知已。能起一切有情隨其所宜諸饒益事。用宿住智知諸有情先所造業。由所造業不失壞故。生彼彼處受諸苦樂。知已為說本業因緣。令其憶知作饒益事。用漏盡智安立有情。或令住預流果。或令住一來果。廣說乃至或令安住無上菩提。以要言之。是菩薩摩訶薩在所生處隨諸有情。堪能差別方便。令住諸善品中。如是善現。諸菩薩摩訶薩行深般若波羅蜜多。由離諸相無漏心力。能於一切無相無得無作法中。圓滿淨戒波羅蜜多。亦能圓滿諸餘善法<p>復次善現。諸菩薩摩訶薩行深般若波羅蜜多時。能以離相無漏之心。而修安忍波羅蜜多。是菩薩摩訶薩從初發心乃至安坐妙菩提座。其中假使一切有情各持種種苦具加害。是菩薩摩訶薩不起一念忿恚俱心。爾時菩薩應修二忍。一者應受一切有情罵辱加害不生忿恚伏瞋恨忍。二者應起無生法忍。是菩薩摩訶薩若遭種種苦言罵辱。或遭種種刀杖加害。應審思察誰能罵辱。誰受罵辱。誰能加害。誰受加害。誰起忿恚。誰應忍受。復應審察一切法性皆畢竟空。法尚不可得況當有法性。尚無法性況有有情。如是觀時若能罵辱。若所罵辱。若能加害。若所加害。皆見非有。乃至分分割截身肢。其<span class='corr'>心</span>安忍都無異念。於諸法性如實觀察。復能證得無生法忍。云何名為無生法忍。謂令一切煩惱不生。微妙智慧常無間斷。觀一切法畢竟不生。是故名為無生法忍。是菩薩摩訶薩安住如是二種忍中。速能圓滿布施等六波羅蜜多。廣說乃至速能圓滿八十隨好。是菩薩摩訶薩安住如是諸佛法已。於聖無漏出世不共一切聲聞獨覺神通皆得圓滿。安住如是勝神通已。用淨天眼常見十方現在諸佛乃至證得一切智智。起佛隨念痤L間斷。用淨天耳常聞十方諸佛說法受持不忘。為諸有情如實宣說。用他心智能正測量諸佛世尊心及心所。亦能正知餘有情類心及心所。隨其所應為說正法令生勝解。用宿住智知諸有情宿種善根種種差別。知已方便示現勸導讚勵慶喜令得饒益。用漏盡智隨其所宜。安立有情於三乘法。是菩薩摩訶薩行深般若波羅蜜多。方便善巧嚴淨佛土成熟有情。疾能具足一切相智。證得無上正等菩提。轉妙法輪饒益一切。如是善現。諸菩薩摩訶薩行深般若波羅蜜多。由離諸相無漏心力。能於一切無相無得無作法中。圓滿安忍波羅蜜多。亦能圓滿諸餘善法<p>復次善現。諸菩薩摩訶薩行深般若波羅蜜多時。能以離相無漏之心。而修精進波羅蜜多。是菩薩摩訶薩成就勇猛身心精進。入初靜慮乃至能入第四靜慮。依四靜慮發起種種神通變現。乃至以手捫摸日月。自在迴轉不以為難。成就勇猛身精進故。以神通力經須臾頃。能至十方殑伽沙等諸佛世界。復以種種上妙樂具供養恭敬諸佛世尊。由此善根果報無盡。漸次證得一切智智。由此善根增上勢力得成佛已。復為無量世間天人阿素洛等。以無量種上妙樂具供養恭敬。由此善根般涅槃後。自設利羅及諸弟子。猶為無量世間天人阿素洛等供養恭敬。是菩薩摩訶薩復以神力。能至十方殑伽沙等諸佛世界。於諸佛所聽聞正法。聞已受持乃至無上正等菩提能不忘失。是菩薩摩訶薩復以神力。能至十方殑伽沙等諸佛世界。成熟有情嚴淨佛土。精勤修學一切相智得圓滿已。證得無上正等菩提。轉妙法輪度有情眾。如是善現。諸菩薩摩訶薩成就勇猛身精進故。能令精進波羅蜜多速得圓滿。復次善現。諸菩薩摩訶薩成就勇猛心精進故。速能圓滿諸聖無漏道。及道支所攝精進波羅蜜多。由此能令一切不善身語意業無容得起。是菩薩摩訶薩於諸法中。終不取著若常若無常。若樂若苦。若我若無我。若淨若不淨。若有為界。若無為界。若欲界。若色界。若無色界。若四靜慮四無量四無色定。若四念住乃至八聖道支。若三解脫門。若餘無量無邊佛法皆不取著。常無常等亦不取著。若預流果乃至無上正等菩提。是菩薩摩訶薩亦不取著。是預流者。是一來者。乃至是佛。亦不取著。如是有情見具足故名預流者。如是有情下結薄故名一來者。如是有情下結盡故名不還者。如是有情上結盡故名阿羅漢。如是有情得獨覺道故名為獨覺。如是有情得道相智故名為菩薩。如是有情得一切相智故名為如來應正等覺。是菩薩摩訶薩於如是等法及有情皆不取著。所以者何。以一切法及諸有情皆無自性不可取著。是菩薩摩訶薩成就勇猛心精進故。雖作饒益諸有情事不顧身命。而於有情都無所得。雖能圓滿所修精進波羅蜜多。而於精進波羅蜜多都無所得。雖能圓滿一切佛法。而於佛法都無所得。雖能嚴淨一切佛土。而於佛土都無所得。是菩薩摩訶薩成就如是身心精進。雖能遠離一切惡法。亦能攝受一切善法而無取著。無取著故從一佛土至一佛土。從一世界至一世界。為欲饒益諸有情故。所欲示現諸神通事皆能自在示現無礙。謂或示現雨眾妙花。散眾名香。作眾伎樂。現雲雷音。振動大地。或復示現眾妙七寶莊嚴世界。身放光明盲冥眾生悉蒙開曉。或復示現身出妙香。諸臭穢者皆令香潔。或復示現設大祠祀於中不惱諸有情類。因斯化導無量有情。令入正道離斷生命乃至邪見。或以布施乃至般若攝諸有情。為欲饒益諸有情故。或捨財寶。或捨妻子。或捨王位。或捨肢節。或捨身命。隨諸有情應以如是如是方便而得利樂。即以如是如是方便而利樂之。如是善現。諸菩薩摩訶薩行深般若波羅蜜多。由離諸相無漏心力。能於一切無相無得無作法中。圓滿精進波羅蜜多。亦能圓滿諸餘善法<p>復次善現。諸菩薩摩訶薩行深般若波羅蜜多時。能以離相無漏之心。而修靜慮波羅蜜多。是菩薩摩訶薩除如來定。於餘諸定皆能圓滿。是菩薩摩訶薩離欲惡不善法。有尋有伺離生喜樂入初靜慮。乃至能入第四靜慮具足而住。是菩薩摩訶薩以慈俱心廣說乃至以捨俱心。普緣十方具足而住。是菩薩摩訶薩超諸色想滅有對想。不思惟種種想。入無邊空空無邊處。乃至非想非非想處具足而住。是菩薩摩訶薩安住靜慮波羅蜜多。於八解脫九次第定。皆能順逆具足而住。是菩薩摩訶薩於空無相無願等持具足而住。於無間定如電光定金剛喻定聖正定等具足而住。是菩薩摩訶薩安住靜慮波羅蜜多。修三十七菩提分法及道相智皆令圓滿。以道相智攝受一切三摩地已。漸次修超淨止觀地。乃至修超獨覺地已。證入菩薩正性離生。既入菩薩正性離生。修諸地行圓滿佛地。是菩薩摩訶薩雖於諸地漸次修超。乃至未得一切智智。而於中間不取果證。是菩薩摩訶薩安住靜慮波羅蜜多。從一佛土至一佛土。親近供養諸佛世尊。於諸佛所殖眾善本。成熟有情嚴淨佛土。從一世界至一世界。利樂有情身心無懈。或以布施乃至般若攝諸有情。或以戒蘊乃至解脫智見蘊攝諸有情。或教有情住預流果。廣說乃至或教有情安住無上正等菩提。隨諸有情善根勢力善法增長。種種方便令其安住。是菩薩摩訶薩安住靜慮波羅蜜多。能引一切陀羅尼門三摩地門。能得殊勝四無礙解。能得殊勝異熟神通。是菩薩摩訶薩成就殊勝異熟神通。決定不復入於母胎。決定不復受婬欲樂。決定不復攝受生乘。決定不為生過所染。所以者何。是菩薩摩訶薩善見善知一切法性皆如幻化。雖知諸行皆如幻化。而乘悲願利樂有情。雖乘悲願利樂有情。而達有情及彼施設皆不可得。雖達有情及彼施設皆不可得。而能安立一切有情。令其安住不可得法。此依世俗不依勝義。是菩薩摩訶薩安住靜慮波羅蜜多。修行一切靜慮解脫等持等至。乃至圓滿無上菩提。琱ㄠ侁魕珥袤R慮波羅蜜多。是菩薩摩訶薩行道相智。方便引發一切相智。安住其中永斷煩惱習氣相續。能正自利亦正利他。能與一切世間天人阿素洛等作淨福田。堪受世間供養恭敬。如是善現。諸菩薩摩訶薩行深般若波羅蜜多。由離諸相無漏心力。能於一切無相無得無作法中。圓滿靜慮波羅蜜多。亦能圓滿諸餘善法。復次善現。諸菩薩摩訶薩行深般若波羅蜜多時。能以離相無漏之心。而修般若波羅蜜多。是菩薩摩訶薩不見少法實有成就。謂不見色受想行識。廣說乃至諸有漏法及無漏法實有成就。亦復不見如是諸法若生若滅。若增益門。若損減門。若有積集。若有離散。如實觀色受想行識。廣說乃至諸有漏法及無漏法。皆是虛妄皆非堅實皆無自性。是菩薩摩訶薩如是觀時。不得色自性。不得受想行識自性。廣說乃至不得有漏法自性。不得無漏法自性。是菩薩摩訶薩行深般若波羅蜜多。如是觀時於一切法深生信解。皆以無性而為自性。於如是事生信解已。能行內空乃至能行無性自性空。如是行時於一切法無所取著。謂不取著色。亦不取著受想行識。廣說乃至不取著一切菩薩摩訶薩行。亦不取著諸佛無上正等菩提。是菩薩摩訶薩行無所有甚深般若波羅蜜多時。能圓滿菩提道。謂能圓滿布施淨戒安忍精進靜慮般若波羅蜜多廣說乃至八十隨好。是菩薩摩訶薩安住如是菩提道已。復能圓滿異熟佛道。謂能圓滿布施淨戒安忍精進靜慮般若波羅蜜多及餘無量菩提分法。是菩薩摩訶薩安住如是異熟佛道。由異熟生勝神通力。方便饒益諸有情類。隨諸有情應以布施乃至般若波羅蜜多而攝受者。即以布施乃至般若波羅蜜多而攝受之。應以戒蘊乃至解脫智見蘊而攝受者。即以戒蘊乃至解脫智見蘊而攝受之。應令安住預流果或一來果乃至無上正等菩提者。即以方便令其安住預流果或一來果乃至無上正等菩提。是菩薩摩訶薩能作種種神通變現。欲往殑伽沙等世界隨意能往。欲現所往諸世界中種種珍寶隨意能現。欲令所往諸世界中有情受用諸妙珍寶。隨其所樂皆令滿足。是菩薩摩訶薩從一世界趣一世界。利益安樂無量有情。見諸世界嚴淨之相。能自攝受隨意所樂莊嚴佛土。猶如他化自在諸天。諸有所須種種樂具隨心而現。如是菩薩隨意攝受種種莊嚴無量佛土。此所攝受諸佛土中。微妙清淨離雜染法。隨意所欲悉皆能現。是菩薩摩訶薩由異熟生布施淨戒安忍精進靜慮般若波羅蜜多。及異熟生諸妙神通并異熟生菩提道故行道相智。由道相智得成熟故。復能證得一切相智。由得此智於一切法無所攝受。謂不攝受色。亦不攝受受想行識。廣說乃至亦不攝受若善法非善法。若世間法出世間法。若有漏法無漏法。若有為法無為法。亦不攝受所證無上正等菩提。亦不攝受一切佛土所受用物。其中有情於一切法亦無攝受。所以者何。是菩薩摩訶薩先不攝受一切法故。於一切法無所得故。為諸有情無倒宣說一切法性無攝受故。如是善現。諸菩薩摩訶薩行深般若波羅蜜多。由離諸相無漏心力。能於一切無相無得無作法中。圓滿般若波羅蜜多。亦能圓滿諸餘善法<p>爾時善現復白佛言。諸菩薩摩訶薩云何能於無雜無相自相空法。圓滿布施乃至般若波羅蜜多。云何能於一切無漏。無差別法施設差別。云何了知如是諸法差別之相。云何於般若波羅蜜多中。攝受六種波羅蜜多及餘一切世出世法。云何能於異相諸法施設一相。所謂無相及於一相。無相法中施設種種差別法相。佛告善現。諸菩薩摩訶薩行深般若波羅蜜多時。安住如夢如響如像如光影如陽焰如幻如化如尋香城五取蘊中。為諸有情修行布施乃至般若波羅蜜多。如實了知如夢乃至如尋香城五取蘊皆無相。所以者何。夢乃至尋香城皆無自性。若法無自性是法則無相。若法無相是法一相。所謂無相。由此因緣當知一切施者受者。施物施性。施果施緣。皆同無相。若如是知而行布施則能圓滿所行布施波羅蜜多。若能圓滿所行布施波羅蜜多。則於淨戒安忍精進靜慮般若波羅蜜多常不捨離。安住此六波羅蜜多。則能圓滿四靜慮四無量四無色定。亦能圓滿四念住乃至八聖道支。廣說乃至亦能圓滿一切智道相智一切相智。是菩薩摩訶薩安住如是諸異熟生聖無漏法。以神通力能往十方殑伽沙等諸佛世界。以無量種上妙樂具。供養恭敬諸佛世尊。與諸有情作饒益事。應以布施乃至般若波羅蜜多而攝益者。即以布施乃至般若波羅蜜多而攝益之。應以諸餘種種善法而攝益者。即以諸餘種種善法而攝益之。是菩薩摩訶薩成就如是殊勝善根。於一切法皆得自在。雖受生死不為生死過失所染。為欲饒益諸有情故。攝受人天富貴自在。由此富貴自在勢力。能作有情諸饒益事。以四攝事而攝受之。是菩薩摩訶薩知一切法皆無相故。雖知預流果而不住預流果。乃至雖知獨覺菩提而不住獨覺菩提。所以者何。是菩薩摩訶薩如實了知一切法已。為欲證得不共一切聲聞獨覺一切相智。如是善現。諸菩薩摩訶薩知一切法皆無相故。如實了知布施等六波羅蜜多。及餘無量無邊佛法皆同無相。由是因緣普能圓滿一切佛法。便能證得一切智智。窮未來際利樂有情。復次善現。諸菩薩摩訶薩行深般若波羅蜜多時。安住如夢如響如像如光影如陽焰如幻如化如尋香城五取蘊中。圓滿淨戒波羅蜜多。是菩薩摩訶薩如實了知是五取蘊如夢乃至如尋香城。便能圓滿無相淨戒波羅蜜多。如是淨戒無缺無隙無瑕無穢無所取著。應受供養智者所讚。妙善受持妙善究竟是聖無漏。是出世間道支所攝。安住此戒能善受持。受施設戒。法爾得戒。律儀戒。有表戒。無表戒。現行戒。不現行戒。威儀戒。非威儀戒。是菩薩摩訶薩。雖具成就如是諸戒。而於諸法無所執著。不作是念。我因此戒當生剎帝利大族乃至居士大族富貴自在。不作是念。我因此戒當作小王或作大王或作輪王或作輔相富貴自在。不作是念。我因此戒當生四大王眾天乃至非想非非想處天富貴自在。不作是念。我因此戒當得預流果乃至無上正等菩提。所以者何。如是諸法皆同一相。所謂無相。無住無得。無相之法不得無相。有相之法不得有相。無相之法不得有相。有相之法不得無相由此因緣都無所得如是善現。諸菩薩摩訶薩行深般若波羅蜜多。疾能圓滿無相淨戒波羅蜜多既能圓滿無相淨戒波羅蜜多。疾入菩薩正性離生。既入菩薩正性離生。復得菩薩無生法忍。既得菩薩無生法忍。修行道相智。趣一切相智。得異熟生五勝神通。復得五百陀羅尼門。亦得五百三摩地門。住此復得四無礙解。從一佛土至一佛土。親近供養諸佛世尊。成熟有情嚴淨佛土。是菩薩摩訶薩為化有情。雖現流轉諸趣生死。而不為彼過失所染。如幻化人雖現行住坐臥等事。而無真實往來等業。雖現種種利樂有情。而於有情及彼施設都無所得。如有如來應正等覺名蘇扇多。得菩提已轉妙法輪度無量眾。令出生死證得涅槃。時無有情堪受佛記。遂作化佛令久住世。自捨壽行潛入涅槃。彼化佛身住一劫已。授一菩薩大菩提記。然後示入無餘涅槃。彼化佛身雖作種種益有情事而無所得。謂不得色受想行識。乃至不得一切有漏無漏等法及諸有情。諸菩薩摩訶薩亦復如是。雖有所作而無所得。如是善現。諸菩薩摩訶薩行深般若波羅蜜多。圓滿淨戒波羅蜜多。由此淨戒波羅蜜多得圓滿故。便能攝受一切佛法。因斯證得一切智智。窮未來際利樂有情<p>復次善現。諸菩薩摩訶薩行深般若波羅蜜多時。安住如夢如響如像如光影如陽焰如幻如化如尋香城五取蘊中。圓滿安忍波羅蜜多。是菩薩摩訶薩如實了知五種取蘊如夢乃至如尋香城。便能圓滿無相安忍波羅蜜多。善現云何。菩薩摩訶薩行深般若波羅蜜多時。如實了知五種取蘊如夢乃至如尋香城。便能圓滿無相安忍波羅蜜多。善現。是菩薩摩訶薩如實了知五種取蘊無實相故修二種忍。便能圓滿無相安忍波羅蜜多。何等為二。一安受忍。二觀察忍。安受忍者謂諸菩薩從初發心。乃至安坐妙菩提座。於其中間假使一切有情之類。皆來呵責刀杖加害。是時菩薩為滿安忍波羅蜜多。乃至不生一念瞋恨。亦復不起加報之心。但作是念。彼諸有情深可憐愍。增上煩惱撞擊其心不得自在。於我發起如是惡業。我今不應瞋恨於彼。復作是念。由我攝受怨像諸蘊。令彼有情於我發起如是惡業。但應自責不應瞋。彼菩薩如是審觀察時。於彼有情深生慈愍。如是等類名安受忍。觀察忍者謂諸菩薩作是思惟。諸行如幻虛妄不實不得自在。亦如虛空無我。乃至知者見者唯是虛妄分別所起。一切皆是自心所變。誰呵責我。誰加害我。誰復受彼呵責加害。皆是自心虛妄分別。我今不應橫起執著。如是諸法由自性空勝義空故都無所有。菩薩如是審觀察時。如實了知諸行空寂。於一切法不生異想。如是等類名觀察忍。是菩薩摩訶薩修學如是二種忍故。便能圓滿無相安忍波羅蜜多。由此便得無生法忍。具壽善現即白佛言。云何名為無生法忍。此何所斷復是何智。佛告善現。由斯勢力乃至少分惡不善法亦不得生。是故名為無生法忍。此令一切我及我所慢等煩惱畢竟寂滅。如實忍受諸行如夢廣說乃至如尋香城。此忍名智。得此智故名為獲得無生法忍。具壽善現復白佛言。聲聞獨覺無生法忍與諸菩薩無生法忍有何差別。佛告善現。諸預流者乃至獨覺若智若斷亦名菩薩摩訶薩忍。復有菩薩摩訶薩忍。謂忍諸法畢竟不生是為差別。善現當知。諸菩薩摩訶薩成就如是殊勝忍故。超過一切聲聞獨覺。諸菩薩摩訶薩安住如是異熟忍中。行菩薩道能圓滿道相智。成就如是道相智故。常不遠離四念住乃至八聖道支。亦不遠離空無相無願解脫門。亦不遠離異熟神通。由不遠離異熟神通。從一佛土至一佛土。親近供養諸佛世尊。成熟有情嚴淨佛土。作是事已便能證得一切智智。如是善現。諸菩薩摩訶薩行深般若波羅蜜多。速能圓滿無相安忍波羅蜜多。由此安忍波羅蜜多得圓滿故。便能圓滿一切佛法。因斯證得一切智智。窮未來際利樂有情。復次善現。諸菩薩摩訶薩行深般若波羅蜜多時。安住如夢如響如像如光影如陽焰如幻如化如尋香城五取蘊中。如實了知五種取蘊如夢乃至如尋香城無實相已。發起勇猛身心精進。是菩薩摩訶薩發起勇猛身精進故。引發殊勝迅速神通。能往十方諸佛世界。親近供養諸佛世尊。於諸佛所種諸善根。利益安樂諸有情類。亦能嚴淨種種佛土。是菩薩摩訶薩由身精進。成熟有情以三乘法方便令住。如是善現。諸菩薩摩訶薩行深般若波羅蜜多。由身精進速能圓滿無相精進波羅蜜多。是菩薩摩訶薩發起勇猛心精進故。引發諸聖無漏道支。所攝聖道圓滿精進波羅蜜多。於中具能攝諸善法。謂四念住廣說乃至一切相智。是菩薩摩訶薩由心精進。諸相隨好皆得圓滿。放大光明照無邊界。由心精進極圓滿故。永斷煩惱習氣相續。證得無上正等菩提。轉妙法輪。具三十二相。令大千界六種變動。其中有情蒙光照觸。睹斯變動聞正法音。隨其所應於三乘道得不退轉乃至究竟。如是善現。諸菩薩摩訶薩行深般若波羅蜜多。圓滿精進波羅蜜多。由此精進波羅蜜多。能辦自他多饒益事。速能圓滿一切佛法。因斯證得一切智智。窮未來際利樂有情<p class='juan'>
大般若波羅蜜多經卷第五百二十九</p>
</body></html>
