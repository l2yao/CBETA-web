<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T07 </TITLE>
</head>
<BODY>

<p class='juan'>
大般若波羅蜜多經卷第五百四十五</p>
<p><span class='byline'>　　　　三藏法師玄奘奉　詔譯</span><br><p><b>　　<A NAME="n386"></A>第四分清淨品第八</a></b><p>爾時具壽善現復白佛言。世尊。諸愚癡人不勤精進。具諸惡行薄少善根。暗鈍無求少聞劣慧。為惡知識之所攝受不事善友。不樂請問於諸勝善不勤修學。聞佛所說甚深般若波羅蜜多實難信解。佛告善現。如是如是。如汝所說。爾時善現復白佛言。如是般若波羅蜜多。云何甚深難信難解。佛告善現。色非縛非解。何以故。色以無性為自性故。受想行識非縛非解。何以故。受想行識以無性為自性故。復次善現。色前際非縛非解。何以故。色前際以無性為自性故。色後際非縛非解。何以故。色後際以無性為自性故。色中際非縛非解。何以故。色中際以無性為自性故。受想行識前際非縛非解。何以故。受想行識前際以無性為自性故。受想行識後際非縛非解。何以故。受想行識後際以無性為自性故。受想行識中際非縛非解。何以故。受想行識中際以無性為自性故。具壽善現復白佛言。甚深般若波羅蜜多甚難信解。甚深般若波羅蜜多極難信解。佛告善現。如是如是。如汝所說。所以者何。善現。色清淨即果清淨。果清淨即色清淨。何以故。是色清淨與果清淨。無二無二分無別無斷故。受想行識清淨即果清淨。果清淨即受想行識清淨。何以故。是受想行識清淨與果清淨。無二無二分無別無斷故。復次善現。色清淨即一切智清淨。一切智清淨即色清淨。何以故。是色清淨與一切智清淨。無二無二分無別無斷故。受想行識清淨即一切智清淨。一切智清淨。即受想行識清淨。何以故。是受想行識清淨與一切智清淨。無二無二分無別無斷故<p>爾時舍利子白佛言。世尊。如是般若波羅蜜多最為甚深。佛言。如是極清淨故。舍利子言。如是般若波羅蜜多甚能照了。佛言。如是極清淨故。舍利子言。如是般若波羅蜜多是大光明。佛言。如是極清淨故。舍利子言。如是般若波羅蜜多永不相續。佛言。如是極清淨故。舍利子言。如是般若波羅蜜多本無雜染。佛言。如是極清淨故。舍利子言。如是般若波羅蜜多無得無現觀。佛言。如是極清淨故。舍利子言。如是般若波羅蜜多無所生起。佛言。如是極清淨故。舍利子言。如是般若波羅蜜多畢竟不生。佛言。如是極清淨故。舍利子言。如是般若波羅蜜多不生欲界不生色界不生無色界。佛言。如是極清淨故。舍利子言。如是般若波羅蜜多無知無解。佛言。如是極清淨故。舍利子言。如是般若波羅蜜多於何等法無知無解。佛言。於色無知無解。何以故。極清淨故。於受想行識無知無解。何以故。極清淨故。舍利子言。如是般若波羅蜜多於薩婆若無損無益。佛言。如是極清淨故。舍利子言。如是般若波羅蜜多。於一切法無取無捨。佛言。如是極清淨故<p>爾時善現亦白佛言。我清淨故色清淨。佛言。如是畢竟淨故。善現復言。我清淨故受想行識清淨。佛言。如是畢竟淨故。善現復言。我清淨故果清淨。佛言。如是畢竟淨故。善現復言。我清淨故一切智清淨。佛言。如是畢竟淨故。善現復言。我清淨故無得無現觀。佛言。如是畢竟淨故。善現復言。我無邊故色無邊。佛言。如是畢竟淨故。善現復言。我無邊故受想行識無邊。佛言。如是畢竟淨故。善現復言。若菩薩摩訶薩能如是覺。是為般若波羅蜜多。佛言。如是畢竟淨故。善現復言。如是般若波羅蜜多。非此岸非彼岸非住中間。佛言。如是畢竟淨故。善現復言。若菩薩摩訶薩起如是想。棄捨般若波羅蜜多。遠離般若波羅蜜多。佛告善現。如是如是。所以者何。是菩薩摩訶薩著名著相。具壽善現便白佛言。甚奇世尊。希有善逝。善為菩薩摩訶薩眾。於深般若波羅蜜多。開示分別究竟著相。時舍利子問善現言。云何菩薩摩訶薩於深般若波羅蜜多所起著相。善現答言。若菩薩摩訶薩於色謂空起空想著。於受想行識謂空起空想著。於過去法謂過去法起過去法想著。於未來法謂未來法起未來法想著。於現在法謂現在法起現在法想著。謂菩薩乘善男子等。初發心時生如是福亦名著相。時天帝釋問善現言。何緣如是名為著相。善現答言。若謂此是大菩提心。若執此是初菩提心。迴向無上正等菩提是名著相。憍尸迦。心本性空不可迴向。住菩薩乘善男子等。若作是執我趣大乘。諸如是等皆名著相。是故菩薩摩訶薩眾。欲於無上正等菩提。示現勸導讚勵慶喜。發趣大乘諸有情者。應隨實相示現勸導讚勵慶喜。彼諸有情若能如是示現勸導讚勵慶喜。他有情者於自無損亦不損他。是諸如來所應許可。憍尸迦。安住大乘善男子等。若能如是示現勸導讚勵慶喜。趣菩薩乘諸有情者。便能遠離一切執著。爾時世尊讚善現曰。善哉善哉。汝今善能為諸菩薩說執著相。令諸菩薩覺知遠離。復有此餘微細執著當為汝說。汝應諦聽極善作意。善現白言。唯然願說我等樂聞。佛告善現。安住大乘善男子等。欲趣無上正等菩提。於諸如來應正等覺。以淨信心取相憶念。隨所取相皆名執著。所以者何。諸取相者名執著故。若於過去未來現在一切如來應正等覺諸無漏法深生隨喜。復持如是隨喜善根。與諸有情平等共有迴向無上正等菩提亦名執著。所以者何。諸法實性非過去非未來非現在。遠離三世非離三世。可能迴向離三世法。不可取相。不可攀緣。亦無見聞覺知事故。具壽善現便白佛言。諸法實性最為甚深。佛言。如是本性離故。善現復言。如是般若波羅蜜多本性甚深。佛言。如是本性淨故。善現復言。如是般若波羅蜜多本性清淨。佛言。如是本性離故。善現復言。如是般若波羅蜜多皆應敬禮。佛言。如是以一切法本性離故。善現當知。若一切法本性遠離。即是般若波羅蜜多。所以者何。如來證覺諸法實性無造無作。善現復言。是故如來應正等覺。於一切法無所證故名現等覺。佛言。如是以一切法一性非二。善現當知。諸法一性即是無性。諸法無性即是一性。如是諸法一性無性是本實性。此本實性即是一相。所謂無相。是故善現。一切如來應正等覺。於一切法無所證故名現等覺。所以者何。諸法本性唯一無二。善現當知。諸法本性即非本性。此非本性即是本性能如是知即能遠離一切執著。善現復言。如是般若波羅蜜多難可覺知。佛言。如是無知者故。善現復言。如是般若波羅蜜多不可思議。佛言。如是非一切心所了知故。善現復言。如是般若波羅蜜多無所造作。佛言。如是以諸作者不可得故<p>爾時具壽善現復白佛言。世尊。云何菩薩摩訶薩應行般若波羅蜜多。佛告善現。諸菩薩摩訶薩若不行色是行般若波羅蜜多。若不行受想行識是行般若波羅蜜多。復次善現。諸菩薩摩訶薩若不行色空是行般若波羅蜜多。若不行受想行識空是行般若波羅蜜多。復次善現。諸菩薩摩訶薩若不行色不圓滿相是行般若波羅蜜多。若不行受想行識不圓滿相是行般若波羅蜜多。所以者何。色不圓滿即非色。受想行識不圓滿即非受想行識。若不如是行是行般若波羅蜜多。爾時善現便白佛言。希有世尊。甚奇善逝。於諸著中說無著相。佛告善現。諸菩薩摩訶薩若不行色無所著相是行般若波羅蜜多。若不行受想行識無所著相是行般若波羅蜜多。善現當知。諸菩薩摩訶薩若能如是行深般若波羅蜜多。於色不生著。於受想行識不生著。於預流果不生著。於一來不還阿羅漢果不生著。於獨覺菩提不生著。於佛無上正等菩提不生著。於薩婆若亦不生著。所以者何。無著無縛超過一切名薩婆若。如是善現。諸菩薩摩訶薩超一切著行深般若波羅蜜多。具壽善現便白佛言。希有世尊。甚奇善逝。如是般若波羅蜜多所證法性最為甚深。若說不說俱無增減。佛告善現。如是如是。如汝所說。譬如虛空假使諸佛盡其壽量或讚或毀。而彼虛空無增無減。甚深法性亦復如是。若說不說俱無增減。復次善現。譬如幻士於讚毀時。無喜無憂不增不減。甚深法性亦復如是。若說不說如本無異。具壽善現復白佛言。諸菩薩摩訶薩行深般若波羅蜜多甚為難事。謂深般若波羅蜜多。若修不修無增無減無進無退。諸菩薩摩訶薩修行般若波羅蜜多。如修虛空都無所有。謂於此中無法可得而勤修學。乃至無上正等菩提常無退轉。世尊。諸菩薩摩訶薩我等有情皆應敬禮。能被如是大功德鎧。所以者何。諸菩薩摩訶薩為度有情被功德鎧。譬如欲與虛空戰諍被堅固鎧。世尊。諸菩薩摩訶薩為度有情<span class='corr'>被</span>功德鎧。如勇健者欲拔虛<span class='corr'>空</span>置高勝處。世尊。諸菩薩摩訶薩甚為勇猛被功德鎧。為如虛空法界法性諸有情故欲趣無上正等菩提。世尊。諸菩薩摩訶薩得大精進波羅蜜多。為如虛空一切法故被功德鎧。世尊。諸菩薩摩訶薩甚為希有。為如虛空諸有情類。脫如虛空生死苦故。得如虛空涅槃樂故被功德鎧。爾時會中有一苾芻向佛合掌白言。世尊。我應敬禮甚深般若波羅蜜多。謂此般若波羅蜜多。無法可生無法可滅。時天帝釋問善現言。若菩薩摩訶薩欲學般若波羅蜜多。當如何學。善現答言。若菩薩摩訶薩欲學般若波羅蜜多。當如虛空精勤修學。時天帝釋便白佛言。若善男子善女人等於深般若波羅蜜多至心聽聞受持讀誦精勤修學如理思惟。書寫解說廣令流布。我當守護令無損惱。爾時善現告帝釋言。汝見有法可守護不。天帝釋言。不也大德。我不見法是可守護。善現告言。若菩薩摩訶薩如深般若波羅蜜多所說而住即為守護。若離般若波羅蜜多人非人等。欲為損惱即得其便。憍尸迦。若欲守護行深般若波羅蜜多諸菩薩者。不異有人發勤精進守護虛空。若欲守護行深般若波羅蜜多諸菩薩者。唐設劬勞都無所益。憍尸迦。於意云何。有能守護谷響等不。天帝釋言。不也大德。善現告言。憍尸迦。若欲守護行深般若波羅蜜多諸菩薩者亦復如是。唐設劬勞都無所益。憍尸迦。諸菩薩摩訶薩行深般若波羅蜜多。雖知諸法皆如響等。而不觀見亦不顯示。以一切法都無所有不可得故。若菩薩摩訶薩能如是住。是行般若波羅蜜多。爾時世尊威神力故令此三千大千世界四大天王及天帝釋大梵王等一切天眾。來詣佛所頂禮雙足卻住一面。以佛神力於十方界。各見千佛宣說般若波羅蜜多義品名字皆同於此。請說般若波羅蜜多苾芻眾首皆名善現。問難般若波羅蜜多。諸天眾首皆名帝釋。爾時世尊告善現曰。慈氏菩薩當證無上正等覺時即以此名。亦於此處宣說般若波羅蜜多。此賢劫中當來諸佛即以此名。亦於此處宣說般若波羅蜜多<p><b>　　<A NAME="n387"></A>第四分讚歎品第九</a></b><p>爾時具壽善現便白佛言。世尊。如是般若波羅蜜多但有名字。如是名字亦不可得。但依語言假施設有。是故般若波羅蜜多。亦無所有實不可得。名字般若波羅蜜多。如是二法展轉相似。同無所有俱不可得。何緣佛說。慈氏菩薩當證無上正等覺時即以此名。亦於此處宣說般若波羅蜜多。佛告善現。慈氏菩薩當證無上正等覺時。不證色空。不證受想行識空。不證色縛。不證受想行識縛。不證色脫。不證受想行識脫。即以如是諸行狀相。慈氏菩薩當證無上正等菩提即以此名。亦於此處宣說般若波羅蜜多。具壽善現復白佛言。甚深般若波羅蜜多最為清淨。佛告善現。色清淨故甚深般若波羅蜜多最為清淨。受想行識清淨故甚深般若波羅蜜多最為清淨。虛空清淨故甚深般若波羅蜜多最為清淨。色無染故甚深般若波羅蜜多最為清淨。受想行識無染故甚深般若波羅蜜多最為清淨。虛空無染故甚深般若波羅蜜多最為清淨。一切有染及無染法不可得故甚深般若波羅蜜多最為清淨。具壽善現復白佛言。若善男子善女人等。但聞如是甚深般若波羅蜜多功德名號。尚為獲得廣大善利。況能受持讀誦修習書寫解說廣令流布。是善男子善女人等。終不橫死亦無橫病及諸殃禍。常為無量百千天神。恭敬圍遶隨逐守護。若善男子善女人等。於黑白月各第八日第十四日第十五日。在在處處讀誦講說甚深般若波羅蜜多。當獲無邊功德勝利。佛告善現。如是如是。如汝所說。是善男子善女人等。讀誦宣說甚深般若波羅蜜多。無量天神常來恭敬圍遶守護。所以者何。甚深般若波羅蜜多是諸天人阿素洛等無上珍寶。由此因緣是善男子善女人等。當獲無邊功德勝利。復次善現。甚深般若波羅蜜多。聽聞受持讀誦書寫供養修學宣說等時。多有邪魔為作留難。所以者何。甚深般若波羅蜜多是大珍寶多諸怨賊。譬如世間所貴珍寶。隨所在處多諸怨賊。善現當知。甚深般若波羅蜜多是無上寶。能與世間利益安樂。復次善現。甚深般若波羅蜜多。於一切法不生不滅不成不壞。不向不背不引不遣。不取不捨不垢不淨。不增不減不近不遠。所以者何。以一切法都無所有皆不可得。善現當知。甚深般若波羅蜜多。於一切法無所得故。非能染污非所染污。所以者何。無法不能染污無法。善現當知。色無染污故甚深般若波羅蜜多亦無染污。受想行識無染污故甚深般若波羅蜜多亦無染污。甚深般若波羅蜜多無染污故色等諸法亦無染污。若於如是亦不分別。是行般若波羅蜜多。善現當<span class='corr'>知</span>。甚深般若波羅蜜多無分別故。於一切法無取無捨無說無示無引無遣。時有無量百千天子住虛空中。歡喜踊躍互相慶慰。同聲唱言我等今者。於贍部洲見佛第二轉妙法輪。爾時世尊告善現曰。如是法輪非第一轉亦非第二。所以者何。甚深般若波羅蜜多。於一切法不為轉故不為還故出現世間。但以無性自性空故出現世間。若菩薩摩訶薩能如是知無所分別是行般若波羅蜜多。具壽善現便白佛言。甚深般若波羅蜜多是為廣大波羅蜜多。達一切法自性空故。雖達諸法自性皆空而諸菩薩摩訶薩依深般若波羅蜜多。於一切法無縛無著。證得無上正等菩提。轉妙法輪度有情眾。雖證菩提而無所證。證不證法不可得故。雖轉法輪而無所轉。轉法還法不可得故。雖度有情而無所度。見不見法不可得故。世尊。此大般若波羅蜜多甚深教中。轉法輪事都不可得。所以者何。以於此中無法可顯。無法可示。無法可得。無法可轉。無法可還。所以者何。以一切法畢竟不生亦復不滅。不生滅故無轉無還。爾時世尊告善現曰。如是如是。所以者何。非空無相無願法中。可有能轉及能還法。轉還性法不可得故。若能如是宣說開示是名善淨宣說般若波羅蜜多。此中都無說者受者所說受法。既無說者受者及法。諸能證者亦不可得。無證者故。亦無有能得涅槃者。亦無說法作福田者。福田無故。福性亦空表示名言皆不可得故。名廣大波羅蜜多<p>爾時善現復白佛言。甚深般若波羅蜜多。是為無邊波羅蜜多。如太虛空無邊際故。是為無等波羅蜜多。以一切法不可得故。是為遠離波羅蜜多。畢竟空故。是為難伏波羅蜜多。諸法性相不可得故。是為無跡波羅蜜多。無往無來無形體故。是為無性波羅蜜多。無往來故。是為無行波羅蜜多。以一切法無動轉故。是為無奪波羅蜜多。以一切法不可取故。是為無盡波羅蜜多。與無盡法甯衈閉G。是為無生波羅蜜多。以一切法不可生故。是為無作波羅蜜多。以諸作者不可得故。是為無知波羅蜜多。以一切法無知者故。是為無見波羅蜜多。以一切法無見者故。是為無轉波羅蜜多。以死生者不可得故。是為無壞波羅蜜多。前後中際不可得故。是為如幻波羅蜜多。諸法無生無表示故。是為如夢波羅蜜多。是諸意識平等性故。是無雜染波羅蜜多。以貪瞋癡無自性故。是無所得波羅蜜多。以所依止不可得故。是無戲論波羅蜜多。以一切法超思議故。是無思慮波羅蜜多。以一切法無動搖故。是無動轉波羅蜜多。住法界故。是為離染波羅蜜多。以一切法不虛妄故。是無等起波羅蜜多。以一切法無分別故。是為寂靜波羅蜜多。一切法相不可得故。是無過失波羅蜜多。修諸功德到彼岸故。是無有情波羅蜜多。證實際故。是為無斷波羅蜜多。以一切法無等起故。是為如實波羅蜜多。無分別故。是無二邊波羅蜜多。於一切法無執著故。是無雜壞波羅蜜多。以一切法不和合故。是無取著波羅蜜多。超諸聲聞獨覺地故。是無尋伺波羅蜜多。至尋伺法平等性故。是為無量波羅蜜多。無量法故。是為無起波羅蜜多。離我法故。是無分別波羅蜜多。是諸分別平等性故。是不可得波羅蜜多。至一切法真實性故。是為無著波羅蜜多。於一切法皆無著故。是為無依波羅蜜多。無所依故。是為不生波羅蜜多。以一切法皆不生故。是為無常波羅蜜多。以一切法常無性故。是名為苦波羅蜜多。是逼惱法平安性故。是為無我波羅蜜多。於一切法。無執著故。是名為空波羅蜜多。以一切法不可得故。是為無相波羅蜜多。以一切法離諸相故。是為無願波羅蜜多。無所成故。是名為力波羅蜜多。以一切法不可屈故。是無量佛法波羅蜜多。過數量故。是無所畏波羅蜜多。其心畢竟無怯畏故。是為真如波羅蜜多。是一切法無變性故。是為自然波羅蜜多。以一切法無自性故。是一切智智波羅蜜多。知一切法無自性故。佛言善現。如是如是。如汝所說<p><b>　　<A NAME="n388"></A>第四分總持品第十之一</a></b><p>時天帝釋作是念言。若善男子善女人等。但聞如是甚深般若波羅蜜多功德名號。當知過去已曾供養無量如來應正等覺。發弘誓願多種善根。況能受持讀誦書寫如理思惟為他演說。或能隨力如教修行。當知是人已於過去無量佛所。親近供養多種善根。曾聞般若波羅蜜多。聞已受持思惟讀誦為他演說如教修行。或於此經能問能答。由先福力今辦是事。若善男子善女人等。已曾供養無量如來應正等覺。功德純淨聞深般若波羅蜜多。其心不驚不恐不怖不憂不悔不退不沒。爾時世尊知天帝釋心之所念。即便告言。如是如是。如汝所念。時舍利子知天帝釋心之所念。便白佛言。若善男子善女人等。聞深般若波羅蜜多。深生信解受持讀誦。如理思惟書寫解說。廣令流布如教修行。當知是人如不退位諸大菩薩。所以者何。如是般若波羅蜜多。義趣甚深難信難解。若於前世不久修行甚深般若波羅蜜多。不於佛前請問聽受。不於佛所多種善根豈暫得聞甚深般若波羅蜜多即能信解。世尊。若善男子善女人等。聞說般若波羅蜜多甚深義趣。心不信解誹謗毀呰。當知是人先世已於甚深般若波羅蜜多誹謗毀呰。所以者何。如是愚人善根少故。無正願故。近惡友故。聞說般若波羅蜜多甚深義趣。由宿習力不信不樂心不清淨不忍不欲。何以故。如是愚人於過去世。未曾親近諸佛菩薩及餘賢聖。未曾請問如是般若波羅蜜多甚深義故。爾時天帝釋謂舍利子言。如是般若波羅蜜多義趣甚深極難信解。諸有未久信樂修行甚深般若波羅蜜多。聞說此中甚深義趣。不能信解或生毀謗未為希有。時天帝釋復白佛言。我今敬禮甚深般若波羅蜜多。我若敬禮甚深般若波羅蜜多。即為敬禮一切智智。爾時佛告天帝釋言。如是如是。如汝所說。若能敬禮甚深般若波羅蜜多。即為敬禮一切智智。何以故。憍尸迦。諸佛所得一切智智。皆從般若波羅蜜多而得生故。甚深般若波羅蜜多復由諸佛一切智智而得有故。憍尸迦。諸菩薩摩訶薩應如是行甚深般若波羅蜜多。應如是住甚深般若波羅蜜多。應如是學甚深般若波羅蜜多。爾時天帝釋白佛言。世尊。諸菩薩摩訶薩云何行深般若波羅蜜多。名住深般若波羅蜜多。云何行深般若波羅蜜多。名學深般若波羅蜜多。爾時佛告天帝釋言。善哉善哉。乃能請問如是深義。汝承佛力能問如來應正等覺如是深義。憍尸迦。諸菩薩摩訶薩行深般若波羅蜜多時。若於色不住亦不住此是色。是為學色。若於受想行識不住亦不住此是受想行識。是為學受想行識。復次憍尸迦。諸菩薩摩訶薩行深般若波羅蜜多時。若於色不學亦不學此是色是不住色。若於受想行識不學亦不學此是受想行識是不住受想行識。憍尸迦。是名菩薩摩訶薩行深般若波羅蜜多亦名住深般若波羅蜜多。亦名學深般若波羅蜜多。時舍利子便白佛言。如是般若波羅蜜多最為甚深。如是般若波羅蜜多難可測量。如是般若波羅蜜多難可執取。如是般若波羅蜜多無有限量。爾時佛告舍利子言。如是如是。舍利子。諸菩薩摩訶薩行深般若波羅蜜多時。若於色甚深性不住亦不住此是色甚深性。是名學色甚深性。若於受想行識甚深性不住亦不住此是受想行識甚深性。是名學受想行識甚深性。復次舍利子。諸菩薩摩訶薩行深般若波羅蜜多時。若於色甚深性不學亦不學此是色甚深性。是名不住色甚深性。若於受想行識甚深性不學亦不學此是受想行識甚深性。是名不住受想行識甚深性。時舍利子復白佛言。如是般若波羅蜜多既最甚深難可測量難可執取。無有限量則難信解。但應為彼不退轉位諸菩薩說。所以者何。彼聞如是甚深般若波羅蜜多。心不驚惶恐怖疑惑。不生毀謗深心信解。時天帝釋便問具壽舍利子言。若有為彼未得受記諸菩薩說甚深般若波羅蜜多當有何失。時舍利子告帝釋言。彼聞驚惶恐怖疑惑不能信解或生毀謗。由斯造作增長能感墮惡趣業。沒三惡趣久受大苦。難證無上正等菩提。是故不應為彼宣說甚深般若波羅蜜多。天帝釋言。頗有菩薩未得受記聞深般若波羅蜜多。心不驚惶恐怖疑惑。不生毀謗深信解不。舍利子言有。憍尸迦。是菩薩摩訶薩久發無上正等覺心。久修菩薩摩訶薩行。不久當受大菩提記。憍尸迦。若菩薩摩訶薩聞深般若波羅蜜多。心不驚惶恐怖疑惑。不生毀謗深信解者。當知是菩薩摩訶薩已受無上大菩提記。設未受者不過一佛或二佛所。定當得受大菩提記。爾時佛告舍利子言。如是如是。如汝所說。舍利子。若菩薩摩訶薩久學大乘。久發大願。久修大行。供養多佛。事多善友。善根成熟聞深般若波羅蜜多。心不驚惶恐怖疑惑。深心信解常樂聽聞受持讀誦。恭敬供養如理思惟。為他演說或復書寫。如說修行痤L懈惓。舍利子。是菩薩摩訶薩由此因緣隨所生處。常見諸佛睇D正法。供養恭敬尊重讚歎。隨所見佛皆為受記無空過者。時舍利子便白佛言。我今樂說少分譬喻。唯願聽許。爾時佛告舍利子言。隨汝意說。時舍利子白言。世尊。如住大乘善男子等。夢見自坐妙菩提座。當知是人近證無上正等菩提。如是若有善男子等。得聞般若波羅蜜多。深心信敬受持讀誦。精勤修學如理思惟。書寫解說廣令流布。當知是人久學大乘。善根成熟或已得受大菩提記。或近當受大菩提記。疾證無上正等菩提。世尊。譬如有人遊涉曠野經過嶮道。百踰繕那或二或三或四五百。見諸城邑王都前相。謂放牧人園林田等。見是相已便作是念。城邑王都去此非遠。作是念已身意泰然。不畏惡獸惡賊饑渴。住菩薩乘善男子等亦復如是。若聞般若波羅蜜多。深心信敬受持讀誦。精勤修學如理思惟。書寫解說廣令流布。當知是人不久得受大菩提記。疾證無上正等菩提。無墮聲聞獨覺地畏。何以故。已得見聞供養恭敬甚深般若波羅蜜多。無上菩提之前相故。世尊。譬如有人欲觀大海。漸次往趣經歷多時不見山林。便作是念。今睹此相大海非遠。所以者何。近大海岸地必漸下無諸山林。彼人爾時雖未見海而見近相歡喜踊躍。<span class='corr'>住</span>菩薩乘善男子等亦復如是。若得聞此甚深般若波羅蜜多。深生信敬受持讀誦。精勤修學如理思惟。書寫解說廣令流布。當知是人不久得受大菩提記。疾證無上正等菩提。何以故。已得聞此甚深般若波羅蜜多。無上菩提之前相故。世尊。譬如春時花果樹等。故葉已墮枝條滋潤。眾人見之咸作是念。新花果葉當出非久。所以者何。此諸樹等新花果葉先相現故。住菩薩乘善男子等亦復如是。若得聞此甚深般若波羅蜜多。深心信敬受持讀誦。精勤修學如理思惟。書寫解說廣令流布。當知是人不久得受大菩提記。疾證無上正等菩提。世尊。譬如女人懷孕漸久。其身轉重動止不安。飲食睡眠悉皆減少。不喜多語厭常所作。受苦痛故眾事頓息。有異母人見是相已。即知此女不久產生。住菩薩乘善男子等亦復如是。若得聞此甚深般若波羅蜜多。深心信敬受持讀誦。精勤修學如理思惟。書寫解說廣令流布。當知是人不久得受大菩提記。疾證無上正等菩提。轉妙法輪度有情眾。爾時佛讚舍利子言。善哉善哉。汝能善說菩薩譬喻。當知皆是如來神力<p class='juan'>
大般若波羅蜜多經卷第五百四十五</p>
</body></html>
