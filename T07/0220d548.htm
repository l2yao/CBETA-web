<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T07 </TITLE>
</head>
<BODY>

<p class='juan'>
大般若波羅蜜多經卷第五百四十八</p>
<p><span class='byline'>　　　　三藏法師玄奘奉　詔譯</span><br><p><b>　　<A NAME="n397"></A>第四分譬喻品第十四</a></b><p>爾時具壽善現復白佛言。世尊。甚深般若波羅蜜多實為大事現世間不。佛告善現。如是如是。甚深般若波羅蜜多實為大事出現世間。所以者何。甚深般若波羅蜜多實能成辦一切智智。實能成辦諸獨覺地。實能成辦諸聲聞地。善現當知。如剎帝利灌頂大王。威德自在降伏一切。以諸國事付囑大臣。端拱無為安隱快樂。諸佛亦爾。為大法王。威德自在降伏一切。以諸佛法若獨覺法若聲聞法。悉皆付囑甚深般若波羅蜜多普令成辦。是故善現。甚深般若波羅蜜多。實為大事出現世間。善現當知。甚深般若波羅蜜多。不為攝受執著色故出現世間。不為攝受執著受想行識故出現世間。不為攝受執著預流果故出現世間。不為攝受執著一來不還阿羅漢果故出現世間。不為攝受執著獨覺菩提故出現世間。亦不為攝受執著一切智智故出現世間。具壽善現即白佛言。云何如是甚深般若波羅蜜多。亦不為攝受執著一切智智故出現世間。佛告善現。於意云何。汝頗見有阿羅漢果可攝受執著不。善現答言。不也世尊。我不見有阿羅漢果可於其中攝受執著。佛告善現。善哉善哉。我亦不見有如來法可於其中攝受執著。是故善現。甚深般若波羅蜜多。亦不為攝受執著一切智智故出現世間。具壽善現復白佛言。若甚深般若波羅蜜多。亦不為攝受執著一切智智故出現世間者。新學大乘諸菩薩眾。聞如是說心便驚怖不能信受。若因圓滿曾於過去無量佛所。發弘誓願長夜積集殊勝善根。諸菩薩眾聞如是說乃能信受。佛告善現。如是如是。如汝所說。由此因緣甚深般若波羅蜜多。不應輒為新學大乘諸菩薩說。爾時欲界色界天子俱白佛言。如是般若波羅蜜多。最為甚深難見難覺極難信解。若諸有情曾於過去無量佛所。發弘誓願多種善根事多善友。乃能信解甚深般若波羅蜜多。假使三千大千世界諸有情類。一切皆成隨信行等。彼有情類若經一劫若一劫餘修自地行。不如有人一日於此甚深般若波羅蜜多忍樂思惟稱量觀察。所獲功德勝彼無量。爾時佛告諸天子言。如是如是。如汝所說。天子當知。若善男子善女人等。聞深般若波羅蜜多疾得涅槃。勝前所說隨信行等。若經一劫若一劫餘修自地行況忍樂等。時諸天子聞佛所說。歡喜踊躍頂禮世尊。右遶三匝辭佛還宮。去會未遠忽然不現。隨所屬界各住本宮。勸進諸天修殊勝行<p>爾時善現復白佛言。若菩薩摩訶薩聞深般若波羅蜜多。能生信解不沈不沒不迷不悶。無惑無疑無取無執。歡喜聽受恭敬供養。從何處沒來生此間。佛告善現。若菩薩摩訶薩聞深般若波羅蜜多能生信解。不沈不沒不迷不悶。無惑無疑無取無執。歡喜聽受恭敬供養。樂見樂聞受持讀誦。常不遠離甚深般若波羅蜜多及彼相應殊勝作意。愛樂隨逐能說法者。如犢隨母未嘗暫離。乃至未得甚深般若波羅蜜多。所有義趣究竟通利能為他說。終不遠離甚深般若波羅蜜多及說法師經須臾頃。是菩薩摩訶薩從人中沒來生此間。乘宿勝因能成是事。具壽善現復白佛言。頗有成就如是功德。諸菩薩摩訶薩供養承事他方佛已。從彼處沒來生此耶。佛告善現。有菩薩摩訶薩供養承事他方佛已。從彼處沒來生此間。成就如是殊勝功德。所以者何。是菩薩摩訶薩先從他方無量佛所。聞深般若波羅蜜多能生信解。恭敬供養書寫受持。請問其中甚深義趣。修習思惟廣為他說。從彼處沒來生此間。乘昔善根能辦是事。復次善現。有菩薩摩訶薩從睹史多天眾。同分沒來生人中。彼亦成就如是功德。所以者何。是菩薩摩訶薩先世已於睹史多天慈氏菩薩摩訶薩所。聞深般若波羅蜜多。能生信解恭敬供養。請問其中甚深義趣。修習思惟廣為他說。從彼處沒來生此間。乘昔善根能辦是事。復次善現。有菩薩乘善男子等。雖於前世得聞般若波羅蜜多。而不請問甚深義趣。今生人中聞說如是甚深般若波羅蜜多。其心迷悶疑惑沈沒。或生異解難可開悟。所以者何。不了義者心多迷悶疑惑沈沒。復次善現。有菩薩乘善男子等。雖於前世得聞般若波羅蜜多。亦曾請問甚深義趣。或經一日二日三日四日五日。而不精進如說修行。今生人中聞說如是甚深般若波羅蜜多。雖經少時其心堅固無能壞者。若離所聞甚深般若波羅蜜多及說法師請問深義。尋便退失心生猶豫。所以者何。此菩薩乘善男子等。雖於前世得聞般若波羅蜜多。亦能請問甚深義趣。而不精進如說修行故。於今生於深般若波羅蜜多。或時樂聞或時不樂。或時堅固或時退失。其心輕動進退非琚C如堵羅綿隨風飄轉。當知如是住菩薩乘善男子等。新學大乘雖有信心而不堅淨。於深般若波羅蜜多不能長時信樂。隨轉彼於二地或隨墮一。所謂聲聞及獨覺地<p>善現當知。如泛大海所乘船破。其中諸人若不取木器物浮囊板片死屍為依附者。定知溺死不至彼岸。若能取木器物浮囊板片死屍為所依附。當知是類終不沒死。得至安隱大海彼岸。無損無害受諸快樂。住菩薩乘善男子等亦復如是。有於大乘雖成少分信敬愛樂。而不攝受甚深般若波羅蜜多為所依附。當知彼類中道退沒。不能證得一切智智。謂墮聲聞或獨覺地。若於大乘有信有忍。有樂有欲。有精進有勝解。有不放逸有勝意樂。有捨有敬。有欣有喜。有清淨心。有於無上正等菩提不捨善軛。復能攝受甚深般若波羅蜜多為所依附。當知此類終不中道退入聲聞或獨覺地。定證無上正等菩提。能盡未來利樂一切。復次善現。如有男子或諸女人。執持坏瓶詣河取水。若池若井若泉若渠。當知此瓶不久爛壞。何以故。是<span class='corr'>瓶</span>未熟不堪盛水終歸地故。如是善現。有菩薩乘善男子等。雖於大乘有信有忍。有樂有欲有精進有勝解。有不放逸有勝意樂。有捨有敬。有欣有喜。有清淨心。有於無上正等菩提不捨善軛而不攝受甚深般若波羅蜜多方便善巧。當知彼類中道退沒。不能證得一切智智。謂墮聲聞或獨覺地。復次善現。如有男子或諸女人。持燒熟瓶詣河取水。若池若井若泉若渠。當知此瓶終不爛壞。何以故。是瓶善熟堪任盛水極堅牢故。如是善現。有菩薩乘善男子等。若於大乘有信有忍。廣說乃至有於無上正等菩提不捨善軛。復能攝受甚深般若波羅蜜多方便善巧。當知此類終不中道退入聲聞或獨覺地。定證無上正等菩提。能盡未來利樂一切。復次善現。如有商人無善巧智。船在海岸未固修營。即持財物安置其上。牽入水中速便進發。當知是船中道壞沒。人船財物各散異處。如是商人無善巧智。喪失身命及諸財寶。如是善現。有菩薩乘善男子等。雖於大乘有信有忍。廣說乃至有於無上正等菩提不捨善軛。而不攝受甚深般若波羅蜜多方便善巧。當知彼類中道退沒。不能證得一切智智。謂墮聲聞或獨覺地。復次善現。如有商人有善巧智。先在海岸固修船已。方牽入水知無穿穴。後持財物置上而去。當知是船必不壞沒。人物安隱達所至處。如是善現。有菩薩乘善男子等。若於大乘有信有忍。廣說乃至有於無上正等菩提不捨善軛。復能攝受甚深般若波羅蜜多方便善巧。當知此類終不中道退入聲聞或獨覺地。定證無上正等菩提。能盡未來利樂一切。何以故。若菩薩乘善男子等。能於大乘有信有忍。廣說乃至有於無上正等菩提不捨善軛。復能攝受甚深般若波羅蜜多方便善巧中間法爾。不墮聲聞及獨覺地。必證無上正等菩提。與諸有情常作饒益。復次善現。譬如有人年百二十老耄衰朽復加眾病。所謂風病熱病痰病或三雜病。於意云何。是老病人頗從床座自能起不。善現對曰。不也世尊。佛告善現。是人設有扶令起立亦無力行。一俱盧舍或二或三。何以故。極老病故。如是善現。有菩薩乘善男子等。設於大乘有信有忍。廣說乃至有於無上正等菩提不捨善軛。若不攝受甚深般若波羅蜜多方便善巧。當知彼類不證無上正等菩提。退墮聲聞或獨覺地。何以故。遠離般若波羅蜜多方便善巧法應爾故。復次善現。譬如有人年百二十老耄衰朽復加眾病。謂風熱痰或三雜病。是老病人欲從床座起往他處而自不能。有二健人各扶一腋。徐策令起而告之言。莫有所難隨意欲往。我等兩人終不相棄。必達所趣安隱無損。如是善現。有菩薩乘善男子等。若於大乘有信有忍。廣說乃至有於無上正等菩提不捨善軛。復能攝受甚深般若波羅蜜多方便善巧。當知此類終不中道退墮聲聞或獨覺地。定證無上正等菩提。轉妙法輪度有情眾<p><b>　　<A NAME="n398"></A>第四分天讚品第十五</a></b><p>爾時具壽善現便白佛言。世尊。新學大乘諸菩薩摩訶薩云何應住甚深般若波羅蜜多。云何應學甚深般若波羅蜜多。佛告善現。新學大乘諸菩薩摩訶薩欲住欲學甚深般若波羅蜜多。先應親近承事供養真淨善友。若能宣說甚深般若波羅蜜多。教授教誡諸菩薩者。當知是為真淨善友。謂能宣說甚深般若波羅蜜多。教授教誡新學大乘諸菩薩言。來善男子。汝應勤修布施淨戒安忍精進靜慮般若波羅蜜多。汝勤修時應無所得而為方便。與諸有情平等共有迴向無上正等菩提。汝迴向時勿以色故而取無上正等菩提。勿以受想行識故而取無上正等菩提。何以故。善男子。若無所取便能證得一切智智。汝善男子。於聲聞地及獨覺地勿生貪著。如是善現。真淨善友教授教誡新學大乘諸菩薩摩訶薩令其漸入甚深般若波羅蜜多。爾時善現復白佛言。諸菩薩摩訶薩能為難事依如是相。布施淨戒安忍精進靜慮般若波羅蜜多。發趣無上正等菩提。不欲自在而取滅度。觀極重苦諸有情界。求證無上正等菩提。欲盡未來方便拔濟。而不怖畏生死流轉。佛告善現。如是如是。諸菩薩摩訶薩能為難事。謂為利樂諸世間故。發趣無上正等菩提。哀愍世間諸有情故。發趣無上正等菩提。作是誓言。我為濟拔諸世間故。為諸世間作舍宅故。為諸世間作歸依故。為示世間究竟道故。為諸世間作洲渚故。為諸世間作光明故。為諸世間作導首故。為諸世間作所趣故。發勤精進趣向無上正等菩提。云何菩薩摩訶薩作是誓言。我為濟拔諸世間故。發勤精進趣向無上正等菩提。善現。菩薩摩訶薩見諸世間流轉生死。受種種苦不能出離。為斷彼苦發勤精進。趣向無上正等菩提。是為菩薩摩訶薩作是誓言我為濟拔諸世間故發勤精進趣向無上正等菩提。云何菩薩摩訶薩為諸世間作舍宅故。發勤精進趣向無上正等菩提。善現。菩薩摩訶薩欲為世間說一切法皆不和合。發勤精進趣向無上正等菩提。是為菩薩摩訶薩為諸世間作舍宅故發勤精進趣向無上正等菩提。具壽善現白言。世尊。云何一切法皆不和合。佛告善現。諸色不和合。即色不相屬。若色不相屬。即色無生滅。若色無生滅。即色不和合。受想行識亦復如是。諸菩薩摩訶薩欲為世間說一切法。皆有如是不和合相。發勤精進趣向無上正等菩提。云何菩薩摩訶薩為諸世間作歸依故。發勤精進趣向無上正等菩提。善現。菩薩摩訶薩為令一切生老病死愁歎憂苦所逼世間。速得解脫生等眾苦。入無餘依般涅槃界。發勤精進趣向無上正等菩提。是為菩薩摩訶薩為諸世間作歸依故發勤精進趣向無上正等菩提。云何菩薩摩訶薩為示世間究竟道故。發勤精進趣向無上正等菩提。善現。菩薩摩訶薩欲為世間說如是法。謂色彼岸即非色如彼岸色亦爾。受想行識彼岸即非受想行識如彼岸受想行識亦爾。如色受想行識彼岸一切法亦爾。具壽善現白言。世尊。若如色受想行識彼岸一切法亦爾者。豈不菩薩摩訶薩於一切法已現等覺。所以者何。此中都無分別事故。佛告善現。如是如是。於彼岸中無所分別。無分別故諸菩薩摩訶薩於一切法已現等覺。善現當知。諸菩薩摩訶薩甚為難事。雖能如是觀一切法。而不作證亦不沈沒。作是念言。我於此法現等覺已證得無上正等菩提。為諸世間宣說開示。是為菩薩摩訶薩為示世間究竟道故發勤精進趣向無上正等菩提。云何菩薩摩訶薩為諸世間作洲渚故發勤精進趣向無上正等菩提。善現。譬如大小海河池中高地可居。周迴水斷說為洲渚。如是善現。色乃至識前後際斷。由此斷故一切法斷。此一切法前後際斷。即是寂滅微妙涅槃。亦是如實無顛倒性。善現。菩薩摩訶薩求證無上正等菩提。欲為有情說如是法。令速趣入如是涅槃。是為菩薩摩訶薩為諸世間作洲渚故發勤精進趣向無上正等菩提。云何菩薩摩訶薩為諸世間作光明故。發勤精進趣向無上正等菩提。善現。菩薩摩訶薩為破長夜無明卵[<a href='javascript:showpic("../fontimg/016693.gif")'>穀-禾+卵</a>]所覆有情重黑闇故。為療有情無知翳目令明朗故。為與一切愚冥有情作慧明故。發勤精進趣向無上正等菩提。是為菩薩摩訶薩為諸世間作光明故發勤精進趣向無上正等菩提。云何菩薩摩訶薩為諸世間作導首故。發勤精進趣向無上正等菩提。善現。菩薩摩訶薩欲為世間宣說開示諸色本性無生無滅。欲為世間宣說開示受想行識本性無生無滅。欲為世間宣說開示諸異生法本性無生無滅欲為世間宣說開示聲聞獨覺菩薩佛法本性無生無滅欲為世間宣說開示一切法本性無生無滅。發勤精進趣向無上正等菩提。是為菩薩摩訶薩為諸世間作導首故發勤精進趣向無上正等菩提。云何菩薩摩訶薩為諸世間作所趣故發勤精進趣向無上正等菩提。善現。菩薩摩訶薩欲為世間宣說開示色以虛空為所趣。受想行識亦以虛空為所趣。一切法皆以虛空為所趣。欲為世間宣說開示色無所趣與虛空等。受想行識亦無所趣與虛空等。一切法皆無所趣與虛空等。如太虛空無來無去無作無住。無所安立無生無滅。諸法亦爾皆如虛空無分別故無所分別。何以故。諸色空故無來無去。受想行識空故亦無來無去。一切法空故皆無來無去。所以者何。一切法皆以空無相無願為趣。彼於是趣不可超越。一切法皆以無造無作為趣。彼於是趣不可超越。一切法皆以無生無起為趣。彼於是趣不可超越。一切法皆以無性為趣。彼於是趣不可超越。一切法皆以如夢為趣。彼於是趣不可超越。一切法皆以無我為趣。彼於是趣不可超越。一切法皆以無邊為趣。彼於是趣不可超越。一切法皆以寂靜涅槃無取無捨無來無去最極寂滅為趣。彼於是趣不可超越。諸菩薩摩訶薩欲為世間說如是法。發勤精進趣向無上正等菩提。是為菩薩摩訶薩。為諸世間作所趣故發勤精進趣向無上正等菩提。爾時善現便白佛言。誰於如是甚深般若波羅蜜多能生信解。佛告善現。若菩薩摩訶薩久修菩薩摩訶薩行。已曾供養無量諸佛。於諸佛所發弘誓願。所種善根皆已純熟。無量善友攝受護念。乃於如是甚深般若波羅蜜多能生信解。具壽善現復白佛言。若於如是甚深般若波羅蜜多能生信解。是菩薩摩訶薩以何為自性。佛告善現。是菩薩摩訶薩以調伏遠離為自性。具壽善現復白佛言。是菩薩摩訶薩當何所趣。佛告善現。是菩薩摩訶薩當趣一切智智。具壽善現復白佛言。若菩薩摩訶薩趣一切智智者能覺是趣亦能宣說。亦與有情作所歸趣。佛告善現。如是如是。如汝所說。若菩薩摩訶薩趣一切智智者。能覺是趣亦能宣說。亦與有情作所歸趣。具壽善現復白佛言。是菩薩摩訶薩能為難事。謂著如是堅固甲冑。我當度脫無量無數無邊有情令入涅槃。而諸有情都不可得。佛告善現。如是如是。如汝所說。復次善現。是菩薩摩訶薩所著甲冑。不屬色不為色。不屬受想行識不為受想行識。不屬聲聞獨覺地不為聲聞獨覺地。不屬菩薩地不為菩薩地。不屬佛地不為佛地。所以者何。以一切法皆無所屬皆無所為。諸菩薩摩訶薩行深般若波羅蜜多。能著如是堅固甲冑。具壽善現復白佛言。若菩薩摩訶薩能著如是堅固甲冑行深般若波羅蜜多。即於三處無所住著。何等為三。一聲聞地。二獨覺地。三如來地。佛告善現。汝觀何義作如是說。善現答言。甚深般若波羅蜜多。無所住著。無能修者。無所修法。無修時處。亦無由此而能修習。所以者何。非此般若波羅蜜多甚深義中而有少分實法可得名能修等。世尊。若修虛空是修般若波羅蜜多。若修一切法是修般若波羅蜜多。若修無所著是修般若波羅蜜多。若修無所有是修般若波羅蜜多。若修無攝受是修般若波羅蜜多。若修除遣法是修般若波羅蜜多。佛告善現。如是如是。如汝所說。復次善現。應依如是甚深般若波羅蜜多最勝行住觀察不退轉菩薩摩訶薩。若菩薩摩訶薩雖行如是甚深般若波羅蜜多。而於如是甚深般若波羅蜜多無所執著。當知是為不退轉菩薩摩訶薩。復次善現。諸有不退轉菩薩摩訶薩。不執他語及他教敕以為真要。非但信他而有所作。聞說如是甚深般若波羅蜜多。其心不驚不恐不怖。不沈不沒無疑無悔亦不迷悶。於深般若波羅蜜多。歡喜樂聞深心信受。書持讀誦如理思惟。為他演說常無厭倦。當知如是不退轉菩薩摩訶薩先世已聞甚深般若波羅蜜多所有義趣。何以故。由此不退轉菩薩摩訶薩聞說如是甚深般若波羅蜜多。其心不驚不恐不怖。廣說乃至為他演說無厭倦故。具壽善現便白佛言。若菩薩摩訶薩聞說如是甚深般若波羅蜜多。其心不驚不恐不怖。廣說乃至為他演說常無厭倦。是菩薩摩訶薩云何修行甚深般若波羅蜜多。佛告善現。是菩薩摩訶薩相續隨順。趣向臨入一切智智。應作如是行深般若波羅蜜多。具壽善現復白佛言。是菩薩摩訶薩云何相續隨順趣向臨入一切智智。行深般若波羅蜜多。佛告善現。若菩薩摩訶薩相續隨順趣向臨入虛空。而行深般若波羅蜜多。是為菩薩摩訶薩相續隨順趣向臨入一切智智行深般若波羅蜜多。所以者何。以一切智智無量無邊。若無量無邊即非色。亦非受想行識。無得無現觀無證無道果。無智無識無生無滅。無成無壞無起無盡。無修無作無所從來亦無所去。無方無域亦無所住。唯可說為無量無邊。善現當知。虛空無量無邊故。一切智智亦無量無邊。一切智智無量無邊故無能證者。非色能證。亦非受想行識能證。非布施波羅蜜多能證。亦非淨戒乃至般若波羅蜜多能證。所以者何。色即是一切智智。受想行識即是一切智智。布施波羅蜜多即是一切智智。淨戒乃至般若波羅蜜多即是一切智智<p>時天帝釋將領欲界諸天子眾。大梵天王將領色界諸天子眾。來詣佛所頂禮雙足。右遶三匝卻住一面。合掌恭敬俱白佛言。如是般若波羅蜜多。最為甚深難見難測。爾時佛告諸天子言。如是如是。如汝所說。天子當知。我觀此義初得無上正等覺時。宴坐思惟不樂說法心作是念。我所證法微妙甚深。非諸世間卒能信受。天子當知。我所證法即是般若波羅蜜多。此法甚深。非能證非所證。無證處無證時。天子當知。虛空甚深故此法甚深。我甚深故此法甚深。一切法無來無去故此法甚深。一切法無量無邊故此法甚深。一切法無生無滅故此法甚深。一切法無染無淨故此法甚深。時諸天子復白佛言。甚奇世尊。希有善逝。佛所說法微妙甚深。一切世間難信難解。所以者何。佛所說法不為攝受不為棄捨。世間有情多行攝受或行棄捨。是故世間於佛所說不能信解。爾時佛告諸天子言。如是如是。如汝所說<p><b>　　<A NAME="n399"></A>第四分真如品第十六之一</a></b><p>爾時具壽善現便白佛言。世尊。佛所說法微妙甚深。於一切法皆能隨順無所障礙。佛所說法無障礙相。與虛空等都無足跡。佛所說法無待對相無第二故。佛所說法無與等相無敵對故。佛所說法都無足跡無生滅故。佛所說法都無生滅。一切生滅不可得故。佛所說法都無蹊徑。一切蹊徑不可得故。佛所說法都無戲論。分別言說不可得故。佛告善現。如是如是。如汝所說。爾時欲界色界天子便白佛言。大德善現。是真佛子隨如來生。所以者何。大德善現。諸所說法一切皆與空相應故。爾時善現告欲色界諸天子言。汝等說我是真佛子隨如來生。云何善現隨如來生。謂隨如來真如生故。一切生法不可得故。所以者何。如來真如無來無去本性不生。善現真如亦無來去本性不生。故說善現隨如來生。如來真如即一切法真如。一切法真如即如來真如。如是真如無真如性。亦無不真如性。善現真如亦復如是。故說善現隨如來生。如來真如常住為相。善現真如亦復如是。故說善現隨如來生。如來真如無變異無分別遍諸法轉。善現真如亦復如是。故說善現隨如來生。如來真如無所罣礙。一切法真如亦無所罣礙。若如來真如。若一切法真如。同一真如無二無別無造無作。如是真如常真如相無時非真如相。以常真如相無時非真如相故無二無別。善現真如亦復如是。故說善現隨如來生。如來真如於一切法。無憶念無分別。善現真如亦復如是。故說善現隨如來生。如來真如無別異不可得。善現真如亦復如是。故說善現隨如來生。如來真如不離一切法真如。一切法真如不離如來真如。如是真如常真如相無時非真如相。善現真如亦復如是。故說善現隨如來生。雖說隨生而無所隨生。以善現真如不異佛故。如來真如非過去非未來非現在。一切法真如亦非過去非未來非現在。善現真如亦復如是。故說善現隨如來生。善現真如隨如來真如。如來真如隨過去真如。過去真如隨如來真如。如來真如隨未來真如。未來真如隨如來真如。如來真如隨現在真如。現在真如隨如來真如。如來真如隨三世真如。三世真如隨如來真如。三世真如如來真如無二無別。一切法真如善現真如亦無二無別。故說善現隨如來生。一切菩薩摩訶薩行真如即是諸佛無上正等菩提真如。諸菩薩摩訶薩由真如故。證得無上正等菩提。說名如來應正等覺。我於如是諸法真如。深生信解故說善現隨如來生。當說如是真如相時。於此三千大千世界六種變動。如佛證得無上正等大菩提時等無差別。故說善現隨如來生。天子當知。然我善現不由色故隨如來生。不由受想行識故隨如來生。不由預流果故隨如來生。不由一來不還阿羅漢果故隨如來生。不由獨覺菩提故隨如來生。不由諸佛無上正等菩提故隨如來生。但由真如故隨如來生。天子當知。然我善現不隨色生。不隨受想行識生。不隨預流果生。不隨一來不還阿羅漢果故生。不隨獨覺菩提生。不隨諸佛無上正等菩提生。但隨真如生故。我善現隨如來生。爾時舍利子白佛言。世尊。如是真如甚深微妙。爾時佛告舍利子言。如是如是。如汝所說。如是真如甚深微妙。當說如是真如相時。三百苾芻永盡諸漏心得解脫成阿羅漢。復有五百苾芻尼眾遠塵離垢。於諸法中得淨法眼。五千天子宿業成熟。俱時證得無生法忍。六十菩薩不受諸漏心得解脫。爾時佛告舍利子言。今此眾中六十菩薩已於過去五百佛所親近供養。雖修布施淨戒安忍精進靜慮。而不攝受甚深般若波羅蜜多方便善巧。起別異想修別異行。不入菩薩正性離生故。於今時雖聞大法而宿因力。不受諸漏心得解脫。是故舍利子。諸菩薩摩訶薩雖有菩薩道空無相無願。而不攝受甚深般若波羅蜜多方便善巧便證實際。墮於聲聞或獨覺地。舍利子。譬如有鳥其身廣大。百踰繕那或復二百乃至五百踰繕那量。翅羽未成或已衰朽。是鳥從彼三十三天。投身而下趣贍部洲。於其中路欻作是念。我今還上三十三天。於汝意云何。是鳥能還三十三天不。舍利子曰。不也世尊。佛告舍利子。是鳥中路或作是願至贍部洲。當令我身無損無苦。於意云何。是鳥所願可得遂不。舍利子曰。不也世尊。是鳥至此贍部洲時。其身決定有損有苦。或致命終或復近死。何以故。是鳥身大從遠而墮。翅羽未成或衰朽故。佛告舍利子。如是如是。如汝所說。有菩薩乘善男子等亦復如是。雖發無上正等覺心。已經殑伽沙數大劫。勤修布施淨戒安忍精進靜慮。亦修空無相無願解脫門。而不攝受甚深般若波羅蜜多方便善巧便證實際。遂墮聲聞或獨覺地。舍利子。是菩薩乘善男子等。雖念三世諸佛世尊戒蘊定蘊慧蘊解脫蘊解脫智見蘊。而心取相不知不見諸佛世尊如是五蘊真實功德但聞空聲取相執著。迴向無上正等菩提。便墮聲聞或獨覺地。何以故。舍利子。是諸菩薩由不攝受甚深般若波羅蜜多方便善巧。雖持種種所修善根迴向菩提而無力故。時舍利子便白佛言。如我解佛所說義者。若菩薩乘善男子等。遠離般若波羅蜜多方便善巧。雖具無量福德資糧。而於菩提或得不得。是故菩薩摩訶薩眾欲得無上正等菩提。決定不應遠離般若波羅蜜多方便善巧。爾時佛告舍利子言。如是如是。如汝所說<p class='juan'>
大般若波羅蜜多經卷第五百四十八</p>
</body></html>
