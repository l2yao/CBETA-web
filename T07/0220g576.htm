<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T07 </TITLE>
</head>
<BODY>

<p><p></li><p class='juan'>
</p>
<p><b>　　<A NAME="n502"></A>大般若經第八會那伽室利分</b><p><b>　　<A NAME="n503"></A>序</b><p><span class='byline'>　　　　西明寺沙門玄則撰</span><br><p>載惟清規外滌。乃照晉於襟靈。神理內康。俄發揮於事業。若不訊諸動寂。將或謬以隨迎。是故妙祥資舍衛之稟。龍祥扣分衛之節。挫舉下而迂足。措屈伸而矯手。慮不慮以思惟。行無行以發趣。食夫幻食。反類懸匏。資以無資。翻同冽井。俄而縱觀空術。澄襟海定。孕生靈為水性。罄功德為珍府。晏六動而不搖。走三乘以終駐。無宰不宰。黜心王而利見。無親不親。恢善友而遙集。是令近事取缽。駭脩臂之不存。應供投襟兀。撫心其已滅。譬蜃樓切景。知積氣以忘躋。鸞鏡含姿。悟唯空而輟攬。故能自近而鑒遠。由真以立俗。識危生之露集。知幻質之泡浮。電倏青紫之輝。雲空軒蓋之影。文約理贍。昔祕今傳。雖一軸且單譯。而三復固多重味矣<p class='juan'>
大般若波羅蜜多經卷第五百七十六</p>
<p><span class='byline'>　　　　三藏法師玄奘奉　詔譯</span><br><p><b>　　<A NAME="n504"></A>第八那伽室利分</b><p>如是我聞。一時薄伽梵。在室羅筏。住誓多林給孤獨園。為諸大眾宣揚正法。爾時妙吉祥菩薩摩訶薩。於日初分著衣持缽。漸次將入室羅筏城。時有菩薩名龍吉祥。見已問言。尊何所往。妙吉祥曰。我欲入此室羅筏城巡行乞食。為欲利樂多眾生故。哀愍世間大眾生故。利益安樂諸天人故。龍吉祥言。唯然尊者。今於食想猶未破耶。妙吉祥曰。吾於食想都不見有知何所破。所以者何。以一切法本性空寂猶若虛空。無壞無斷我何能破。諸天魔梵世間沙門婆羅門等亦不能破。所以者何。諸法自性等虛空界畢竟皆空。不可動搖無能破者。又一切法如太虛空。無有天魔梵沙門等諸有情類可能攝受。所以者何。以一切法性遠離故非所攝受。龍吉祥言。若如所說。云何菩薩與魔戰諍。妙吉祥曰。菩薩未嘗與擊大鼓魔軍戰諍。菩薩爾時亦不見法有少真實可依入定。所以者何。菩薩見彼雖擊鼓等而無怖畏。譬如幻師幻作怨敵。雖現擾惱而不生怖。如是菩薩知法性空皆如幻等都無怖畏。若時菩薩有怖畏者。非天人等所應供養。然諸菩薩解空無怖。堪為一切真淨福田。龍吉祥言。頗有能證菩提者不。妙吉祥曰。亦有能證。龍吉祥言。誰為證者。妙吉祥曰。若無名姓施設語言彼為能證。龍吉祥言。彼既如是云何能證。妙吉祥曰。彼心無生不念菩提及菩提座。亦不愍念一切有情。以無表心無見心等。能證無上正等菩提。龍吉祥言。若爾尊者以何心等當得菩提。妙吉祥曰。我無所趣亦非能趣都無所學。非我當來詣菩提樹坐金剛座證大菩提轉妙法輪拔濟生死。所以者何。諸法無動不可破壞不可攝受畢竟空寂。我以如是非趣心等當得菩提。龍吉祥言。尊者所說皆依勝義。令諸有情信解是法解脫煩惱。若諸有情煩惱解脫。便能畢竟破魔罥網。妙吉祥曰。魔之罥網不可破壞。所以者何。魔者不異菩提增語。何以故。魔及魔軍性俱非有都不可得。是故我說魔者不異菩提增語。龍吉祥言。菩提何謂。妙吉祥曰。言菩提者遍諸時處一切法中。譬如虛空都無障礙於時處法無所不在。菩提亦爾無障礙故遍在一切時處法中。如是菩提最為無上。仁今欲證何等菩提。龍吉祥言。欲證無上。妙吉祥曰。汝今應止無上菩提非可證法。汝欲證者便行戲論。何以故。無上菩提離相寂滅。仁今欲取成戲論故。譬如有人作如是說。我令幻士坐菩提座。證幻無上正等菩提。如是所言極成戲論。以諸幻士尚不可得。豈令能證幻大菩提。幻於幻法非合非散。無取無捨自性俱空。諸佛世尊說一切法不可分別皆如幻事。汝今欲證無上菩提。豈不便成分別幻法。然一切法皆不可取亦不可捨。無成無壞。非法於法能有造作及有滅壞。無法於法能有和合及有別離。所以者何。以一切法非合非散自性皆空。離我我所等虛空界。無說無示無讚無毀。無高無下無損無益。不可想像不可戲論。本性虛寂皆畢竟空。如幻如夢無對無比。寧可於彼起分別心。龍吉祥言。善哉尊者。我今由此定得菩提。何以故。由尊為我說深法故。妙吉祥曰。吾於今者曾未為汝有所宣說若顯若密若深若淺。云何令汝能得菩提。所以者何。諸法自性皆不可說。汝謂我說甚深法者為行戲論。然我實非能說法者。諸法自性亦不可說。如有人言我能辯說幻士識相。謂諸幻士識有如是如是差別。彼由此說害自實言。所以者何。夫幻士者尚非所識況有識相。汝今謂我說甚深法令汝證得無上菩提亦復如是。以一切法皆如幻事。畢竟性空尚不可知況有宣說爾時無能勝菩薩摩訶薩來至其所。聞已讚言。善哉善哉。正士大士。能共辯說甚深法門。時妙吉祥詰無能勝言。正士大士為說何法。夫為菩薩不作是念。我是菩薩正士大士。能為有情說甚深法。作是念者便行戲論。又無能勝。頗有谷響自性實有能發語言。生聞者<span class='corr'>識</span>詮諸法不。時無能勝答曰。不也妙吉祥言。如是諸法一切非實。皆如谷響無名無相無所取著。於斯有執便行戲論。若行戲論流轉生死。彼於如響一切法中。不如實知起諸乖諍。乖諍起故心則動搖。心動搖時多諸迷謬。迷謬增故諸趣輪迴。是故世尊。親於晝夜教誡教授諸苾芻言。汝等苾芻勿行戲論。於我所說寂滅法中。常應思惟審諦觀察精勤修習無得法忍。如是能寂大聖法王。說諸法空本性寂靜。無染無得無所依住。能如實知解脫生死。定當證得菩提涅槃。時龍吉祥。聞是語已因即復問妙吉祥言。尊者從何生死解脫。妙吉祥曰。仁謂如來從何生死而得解脫。十力世尊常說過去未來現在為生死法。龍吉祥言。世尊。豈不說一切法皆如幻化。既爾有情應本已證無上菩提寧有生死。所以者何。尊者亦說諸法非實皆如幻化。妙吉祥曰。我從昔來於法性相。曾未宣說亦不分別取著造作。所以者何。諸法性相不可表示不可分別不可取著不可造作。一切有情設能如實了達諸法皆如幻化。應本已證無上菩提。然由有情於一切法。不能通達皆如幻化故。於諸趣生死輪迴。如工幻師隨依何物。幻作種種所幻化事。所謂世間天魔梵釋沙門梵志諸龍藥叉阿素洛等人非人眾。諸愚癡類迷執實有。智者幻師<span class='corr'>知</span>無實性。但有種種虛妄相現。如是諸法雖如幻化。而有情類愚癡不了。非有謂有無常計常。於諸法中種種分別。或分別色或分別心。有為無為有漏無漏如是等類種種分別。由此分別於諸法中。不如實知皆如幻化。由不知故生死輪迴。設諸有情於一切法如實了知皆如幻化。則於佛法不復增長。所以者何。諸有情類本來皆有。諸佛妙法一切已有。無退佛智故。諸有情咸可安立。於佛妙法覺慧無動知法性空。無名無相無依無住。無取無執無礙無著猶如虛空。無阿賴耶無尼延底。無上寂靜最極寂靜。無生無滅無染無淨。無成無壞非有非無。由此於中成甚深忍。常不遠離諸佛妙法。所以者何。諸佛妙法離性離相。不可施設不可宣說不可表示。遍有情類猶若虛空。時龍吉祥聞甚深法歡喜踊躍。讚妙吉祥。善哉善哉。尊者所說。甚深微妙不可思議。說諸有情常不遠離諸佛妙法誰能信解。妙吉祥曰。諸佛真子皆能信解。謂隨信行若隨法行若第八若預流若一來若不還若阿羅漢若諸獨覺若諸菩薩已得不退。於諸白法無動無轉。已善安住畢竟空法無所得法能深信解。所以者何。是諸菩薩妙菩提座已現在前。能對世間天魔梵釋沙門梵志阿素洛等人非人前大師子吼。我於此座結跏<span class='corr'>趺</span>坐。乃至未得無上菩提。終不中間暫解斯坐。何以故。是諸菩薩已善安住畢竟空法無所得法不可動故。譬如帝杙極善安固。諸牛王等不能動搖。如是菩薩已善安住畢竟空法無所得法。一切有情不能傾動令離覺所覺及菩提座處<p>龍吉祥言。覺所覺處菩提座處何所謂耶。時妙吉祥還詰彼曰。云何名為如來變化。云何如來變化之處云何如來變化所依。云何如來變化證法。由此說為如來變化說法示導。龍吉祥言。我尚不見有實如來。況當見有如來變化及變化處變化所依變化證法。由此可說如來變化說法示導。妙吉祥曰。善哉善哉。所說所知甚為如理。汝已起證於一切法無所得忍能作是說。覺所覺等應知亦然。龍吉祥言。非一切法無所得忍有起有壞。所以者何。以一切法空無自性。自相亦空如是諸法。無相無對無色無見與虛空等。云何得起於一切法無所得忍。若一切法無所得忍有可起義。則谷響忍。若光影忍。若聚沫忍。若浮泡忍。若陽焰忍。若芭蕉忍。若幻事忍。若夢境忍。若變化忍。若鏡像忍。若尋香城忍。若虛空界忍應有起義。所以者何。虛空等忍有<span class='corr'>起</span>義者必無是處。若菩薩摩訶薩聞如是法。不驚不怖無惑無疑心不沈沒。即是菩薩無上法忍。妙吉祥言。諸菩薩眾無得法忍豈無差別。龍吉祥曰。若菩薩<span class='corr'>眾</span>於少分法有執著者。是則名為行有所得。若諸菩薩作是念言。我於甚深皆能解了是則名為行有所得。若諸菩薩作是念言。我是成就甚深忍者是則名為行有所得。若諸菩薩作是念言。我於甚深悉能信受是則名為行有所得。若諸菩薩作是念言。我於諸義悉能解了是則名為行有所得。若諸菩薩作是念言。我於諸法悉能覺了是則名為行有所得。若諸菩薩作是念言。我能解了諸法本性是則名為行有所得。若諸菩薩作是念言。我能修行諸菩薩道是則名為行有所得。若諸菩薩作是念言。我能嚴淨種種佛土是則名為行有所得。若諸菩薩作是念言。我能成熟諸有情類是則名為行有所得。若諸菩薩作是念言。我於菩提決定當證是則名為行有所得。若諸菩薩作是念言。我定能轉無上法輪是則名為行有所得。若諸菩薩作是念言。我能濟拔諸有情類是則名為行有所得。若諸菩薩作是念言。我有所行我有所證是則名為行有所得。若諸菩薩作是念言。我能修行布施淨戒安忍精進靜慮般若波羅蜜多是則名為行有所得。若諸菩薩作是念言。我能修行四念住等三十七種菩提分法是則名為行有所得。若諸菩薩作是念言。我能修行靜慮無量等持等至陀羅尼門是則名為行有所得。若諸菩薩作是念言。我能趣證如來十力四無所畏四無礙解大慈大悲大喜大捨并十八佛不共法等無量無邊諸佛妙法是則名為行有所得。菩薩不行有所得故。無得法忍非有差別。妙吉祥言。若爾菩薩云何修學趣菩提行。龍吉祥曰。若菩薩眾於諸法中無所取著。是為修學趣菩提行。若菩薩眾於諸法中無所恃怙。是為修學趣菩提行。若菩薩眾現觀諸法依託眾緣空無自性離我我所是為修學趣菩提行。若菩薩眾雖有所行而無行想。是為修學趣菩提行。妙吉祥言。如是如是誠如所說。如人夢中雖謂遊止種種方所。而無去來行住坐臥。亦無真實遊止處所。菩薩亦爾雖住寤時。有所修行而無行想。觀所行行本性皆空。於諸法中無所取著。達一切法無狀無相。無阿賴耶無尼延底。與虛空等本性空寂。若諸菩薩能如是行。無所執取離諸戲論。是天人等真淨福田。堪受世間恭敬供養<p>爾時龍吉祥菩薩摩訶薩聞是語已。歡喜踊躍而作是言。唯然尊者。我今欲往室羅筏城。為有情故巡行乞食。妙吉祥曰。隨汝意往。然於行時。勿得舉足勿得下足。勿屈勿伸勿起<span class='corr'>於</span>心。勿興戲論。勿生路想。勿生城邑聚落之想。勿生小大男女之想。勿生街巷園林舍宅戶牖等想。所以者何。菩提遠離諸所有想。無高無下無卷無舒。心絕動搖言亡戲論無有數量。是為菩薩所趣菩提。仁今若能如是行者。隨意所往而行乞食。時龍吉祥。既承教授教誡威力入海喻定。譬如大海其水廣深。盈滿湛然豐諸珍寶。含育種種水族生命。如是此定威力廣深。神用難思三業安靜。具功德寶攝養含識。時有菩薩。名曰善思。為欲令彼速出定故。設大加行觸動其身。雖令三千大千世界諸山大地六反變動。而龍吉祥身心宴寂。安固不動如妙高山。所以者何。彼由此定令身語意安住無動。後從定起雨諸香花。向誓多林曲躬合掌。至誠恭敬而作是言。歸命如來應正等覺。所證所說無不甚深。自性皆空無染無得。能令聞者獲斯勝定。善思菩薩便問彼言。仁在定中覺地動不。龍吉祥曰。善思當知。若諸身心有動轉者。見大地等亦有傾搖。諸佛世尊不退菩薩及大獨覺大阿羅漢。身心安靜遠離動搖。於諸法中不見不覺有動有轉有傾有搖。所以者何。以常安住無動無轉無傾搖法。謂空無相無願寂靜證相。本空性遠離法。由住此法身心無動時妙吉祥見聞此已。歡喜讚歎。龍吉祥言。善哉善哉。能成是事。今者隨意入城乞食。龍吉祥曰。我今已證海喻勝定無上法食。於諸段食不復希求。我今唯求布施淨戒安忍精進靜慮般若方便善巧妙願力智波羅蜜多及餘無邊菩薩勝行。疾證無上正等菩提。轉妙法輪拔有情類生死大苦。令住究竟清淨涅槃。我今欣求棄捨諸行。不欲資養雜穢身心。今我由尊真淨善友哀愍。我力證獲勝定。我今頂禮殊妙吉祥。無邊吉祥。勇猛吉祥。廣大吉祥。妙法吉祥。勝慧吉祥。難思吉祥。大仙善友。真淨善友。妙吉祥言。善哉仁者。能得如是海喻勝定。了達諸法如響如像如夢如幻。如陽焰如光影。如變化事如尋香城。汝今應求如來十力四無所畏四無礙解大慈大悲大喜大捨并十八佛不共法等無量無邊無上法食。用自資益解脫法身。一切如來應正等覺。皆由此食能經無量無數無邊不可思議殑伽沙等大劫而住。所以者何。如是法食無漏無繫。能永解脫執著世間不出離法。亦能永滅一切憍慢。無阿賴耶無尼延底。無諸戲論本性空寂。一切菩薩摩訶薩眾皆希此食汝亦當求。勿求世間下劣法食。龍吉祥曰。我今聽尊所讚如斯無上法食已為充足況得食耶。我若當來得斯法食。即以無食而為方便。自充足已復持充足一切有情。妙吉祥言。汝能充足虛空界不。答曰不能。妙吉祥言。汝能充足響像夢幻陽焰光影諸變化事尋香城不。答曰不能。妙吉祥言。汝頗能以眾流充足諸大海不。答曰不能。妙吉祥言。諸法亦爾云何汝欲充足一切。汝欲一切皆充足者。則欲充足太虛空界。亦欲充足響像夢等。亦欲充足一切大海。亦欲充足一切法空無相無願無造無作無生無滅。亦欲充足遠離寂靜離染涅槃畢竟解脫。亦欲充足無色無見無對一相與虛空等。不可執取真如法界。龍吉祥言。如尊所說食及食者無不皆空。則諸有情應不資食。妙吉祥曰。如是如是。一切有情皆不資食。設佛化為殑伽沙等諸有情類無不須食。汝令誰造爾所食耶。龍吉祥言。化無所食何假為造。妙吉祥曰。法及有情皆如幻化。是故一切無資食者。若諸有情不能如實了達諸法皆如幻化。則於諸趣生死輪迴。虛妄執為有所資持。然彼資持都不可得。如實觀察法及有情。自性俱空無少真實。則於諸食無所資持。龍吉祥言。我今欲住斷除飢渴。妙吉祥曰。飢渴尚無何有能斷。譬如幻士作如是言。我今欲求陽焰中水斷除飢渴汝今亦然。所以者何。以一切法皆如陽焰。一切有情皆如幻士。云何欲住斷除飢渴。虛妄分別所作法中。能斷所斷俱不可得。既無飢渴除斷者誰。諸法本來自性充足都無飢渴何所除斷。愚夫於此不如實知。謂我飢渴欲求除斷。諸有智者能如實知飢渴本無不求除斷。既能了達諸法性空。不復輪迴生死諸趣。<span class='corr'>遠</span>離戲論無所分別。於一切法住無所住。無依無染無入無出。畢竟解脫分別永無。龍吉祥言。如如尊者說諸法要。如是如是。法界出現。妙吉祥曰。非真法界有出有沒有屈有伸。所以者何。真法界者離相寂然無出無沒。不可分別不可戲論。無依無住無取無捨。無動無轉無染無淨。如虛空界無動無轉。無取無捨無依無住。不可戲論不可分別無出無沒。諸法亦爾自相本空。性亦非有相不可得。若諸法相有可得者。已般涅槃佛應可得故。一切法無阿賴耶無尼延底。無色無見無對無相本來寂滅是故諸佛如殑伽沙。雖已般涅槃而無一法滅。謂無色蘊滅及受想行識蘊滅。亦無眼處滅及耳鼻舌身意處滅。亦無色處滅及聲香味觸法處滅。亦無眼界滅及耳鼻舌身意界滅。亦無色界滅及聲香味觸法界滅。亦無眼識界滅及耳鼻舌身意識界滅。亦無眼觸滅及耳鼻舌身意觸滅。亦無眼觸為緣所生諸受滅及耳鼻舌身意觸為緣所生諸受滅。亦無地界滅及水火風空識界滅。如是諸佛雖般涅槃。而無一法般涅槃者。諸有欲令般涅槃位有法滅者。則為欲令太虛空界彼位亦滅。所以者何。一切法性本來寂滅。自性寂靜最極寂靜不可更滅。諸愚夫類不如實知般涅槃時方起滅想。謂我我所今時乃滅。彼由執著我及有情廣說乃至知者<span class='corr'>見</span>者。及由執有無自性法。般涅槃時一切永滅。我說彼類皆不能解脫生老病死愁歎苦憂惱。所以者何。彼愚癡類於法本性不知不覺。由不知覺法本性故。與佛世尊及大弟子不退菩薩。於甚深法有深信解。睄眹行無所得行。於過去佛多種善根。有大神通具大勢力。真淨商主無上天仙。常有違諍以違諍故。彼諸愚夫長夜沈淪不淨臭穢。一切賢聖咸遠避之。智者共訶鄙惡生死。如近城邑村落糞壤。如如晝夜人畜往來。如是如是。增長不淨可惡臭穢便利等物。如是愚夫於法本性不能覺了。增長極惡生臭爛臭不淨生死聖賢訶毀智者遠離。我說彼類不能解脫生老病等種種過患。時龍吉祥問言。尊者。云何於法能如實知。妙吉祥曰。諸有能以無分別心。隨順遠離趣向遠離臨至遠離。如是於法能如實知。龍吉祥言。誰於幻事而能遠離。妙吉祥曰。即此能於幻事遠離<p>爾時善現來到其所。言二大士何所談論。時妙吉祥。詰言大德。今說何法名為大士。我等不見有少實法可名大士而共談論。大聖法王亦未曾說有少實法名大士者。諸法如響皆非真實。其響豈能有所談論。具壽善現聞是語已。入無所得三摩地門。經須臾間還從定起。合掌恭敬向誓多林作如是言。我今歸佛所證所說。無不甚深微妙寂靜。難見難覺非所尋思超尋思境。永害執取。斷諸纏縛。如是妙法不可思議。令諸有情聞獲利樂。若諸菩薩已得不退。曼殊室利而為上首。乃至或有最初發心趣大菩提諸菩薩眾。皆共於此甚深法中。展轉相親作斯談論。妙吉祥曰。大德當知。此中無親無不親者。亦無迷謬不迷謬者。又無展轉共談論事。所以者何。無有少法能與少法為親怨等。何以故。以一切法無所有故。具壽善現復言。向者見二大士共論深法。云何而言無談論事。妙吉祥曰。大德。頗聞幻士夢境響像陽焰光影變化及尋香城展轉共論深法義不。答言不也。妙吉祥言。諸法如幻夢境響等。云何可言見共談論。豈有幻士聞化佛說甚深法義信解受持取相思惟名身等事。爾時善現聞是語已。於此方所便入滅定。時舍利子來至其處。問妙吉祥。大士頗知。善現今者入何等定。妙吉祥言。唯舍利子。大德善現不違少法。由此常入不違法定。無所住定。無依法定。無執藏定。害執藏定。非住此中有言有說有來有往有住有臥。何以故。大德善現。信解諸法自性皆空不可得故。時舍利子。復問諸法以何為性。妙吉祥言。諸法皆以無性為性。如是無性亦不可得。善現。爾時便從定起。妙吉祥曰。食時將至宜速入城巡行乞食。善現對曰。大士當知我今不復入城乞食。所以者何。我已遠離一切城邑村落等想。亦已遠離諸色聲香味觸法想。妙吉祥曰。大德善現。若已遠離一切想者。云何現有遊履往來。善現詰言。如來變化云何現有色受想行識等諸法。云何現有遊履往來屈伸顧視。妙吉祥曰。善哉善哉。大德善現。佛之真子是故如來常說。善現。得無諍住最為第一。復言大德。且止斯事我欲入城巡行乞食。<span class='corr'>飯</span>食事訖詣如來所。我當奉請令諸大德。設希有食令獲善利。舍利子言。大士今者欲為我輩設何等食。妙吉祥曰。大德我今所設食者。不可分段。不可吞咽。非香味觸。非三界攝。亦非不繫。大德當知。如是妙食是如來食非餘食也。舍利子言。今我等輩聞大士說希有食名悉已飽滿況當得食。妙吉祥曰。我此食者。肉天慧眼皆不能見。爾時善現及舍利子。聞如是語<span class='corr'>俱</span>入滅定。時善思菩薩問妙吉祥言。今二上人食何等食入何等定。妙吉祥言。此二尊者食無漏食。入無所依無雜染定。諸食此食住此定者。畢竟不復食三界食<p>爾時善現及舍利子俱從定起。與妙吉祥及諸菩薩聲聞等眾。互相慶慰各各入城。隨意所往巡行乞食。具壽善現隨入一家空靜之所默然而住。有近事女見已問言。大德住斯為何所欲。善現報曰。姊妹當知。為乞食故我來住此。近事女言。聖者善現。今於食想未遍知耶。善現報言。我從本際所有食想皆已遍知。所以者何。一切食想前中後際皆自然空。近事女言。唯然聖者應自伸手我當奉食。具壽善現便伸其手。近事女言。聖者善現阿羅漢手今此是耶。善現報言。阿羅漢手非所能見亦不可伸。譬如幻士問幻士曰。何等名為幻士之手。吾今欲見請為伸之。姊妹當知。彼幻士手頗有能見及可伸耶。近事女言。不也大德。善現報曰。如是姊妹。佛說一切如幻皆空故。不可言阿羅漢手實有可見及有可伸時彼女人聞如是說。尋即不見善現之手。遂經淹久不得施食。欲置缽中缽復不現。彼近事女。遶善現身循環覓手竟不能得。瞬息之間身亦不現。即便恭敬讚善現言。善哉善哉。聖者聖者。乃能如是身亦不住相亦不現實為希有。是故如來常說善現得無諍住最為第一。時近事女即於是處。永斷我見獲預流果。具壽善現便現其身。讚言。善哉善哉姊妹。遂能如是成丈夫業。爾時女人踊躍歡喜。以所持食奉施善現。善現受已出還食之。時妙吉祥與諸菩薩聲聞等眾。各飯食已俱詣佛所。頂禮雙足右遶三匝退坐一面。以如上事具白世尊。爾時如<span class='corr'>來</span>聞其所述。即便讚曰。善哉善哉。汝等乃能成斯勝事。當知皆是佛之神力。具壽善現。亦以所經化近事女得初果事以白於佛。爾時世尊亦讚歎彼善巧方便。時妙吉祥謂善現曰。彼近事女所斷我見即非我見。是故如來說名我見。如是大德。諸有發趣菩薩乘者。於一切法應知應見應深信解。云何信解。謂如其法不住於想。所以者何。大德善現。夫法想者即非法想。是故如來說名法想。大德當知若菩薩摩訶薩無數世界成滿七寶持用布施。有善男子善女人等。於此般若波羅蜜多。乃至受持一四句頌。為他開示無開示想。是善男子善女人等。所獲福聚甚多於前。爾時世尊。而說頌曰<p class='lg'><br>　如星翳燈幻　　露泡夢電雲<br>　於一切有為　　應作如是觀　</p><p>時薄伽梵說<span class='corr'>是</span>經已。一切菩薩及諸苾芻。世間天人阿素洛等一切眾會。聞佛所說皆大歡喜信受奉行<p class='juan'>
大般若波羅蜜多經卷第五百七十六</p>
</body></html>
