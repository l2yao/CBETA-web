<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T08 </TITLE>
</head>
<BODY>

<p class='juan'>
光讚經卷第九</p>
<p><span class='byline'>　　　　西晉月氏國三藏竺法護譯</span><br><p><b>　　<A NAME="n144"></A>摩訶般若波羅蜜分曼陀尼弗品第二十二</b><p>爾時賢者分曼陀尼弗白佛言。尊者須菩提。佛使說般若波羅蜜。乃說摩訶衍事為。須菩提白佛言。唯我說摩訶衍得無過。天中天。佛言。不過也。汝說摩訶衍為隨般若波羅蜜教。所以者何。須菩提。諸所有善法聲聞辟支佛法。佛正覺法。皆從般若波羅蜜出生。本從其教。須菩提白佛言。云何天中天。諸所善法聲聞辟支佛法。諸佛之法及菩薩法。皆從般若波羅蜜出生。皆從其教乎。佛告須菩提。檀波羅蜜尸波羅蜜羼波羅蜜惟逮波羅蜜禪波羅蜜。四意止四意斷四神足念五根五力七覺意八道行。空無相無願諸解脫門。如來十力四無所畏十八不共。諸佛之法四分別辯。大慈大哀無忘失法慈悲喜護。曉了道品所施行法。聲聞辟支佛法菩薩法。一切諸法皆從般若波羅蜜中出生。皆從其教。又須菩提。其摩訶衍般若波羅蜜及五波羅蜜。色痛痒思想生死識。眼色識耳聲識鼻香識舌味識身更識意法識。所更因緣所習因緣。諸可不可意所習種。意止意斷神足根力。七覺八道。十力無畏十八不共諸佛之法。空無想願諸解脫門。一切善法有漏無漏。有所有無所有。有為無為。苦習盡道。欲界色界無色界。內空外空近空遠空真空所有空無所有空一切平等。及諸三昧陀羅尼門。怛薩阿竭所曉了法自到成就。諸佛法界如來本際不可思議界。若合若散無合無散。有色無色有見無見。有形無形有相無相。是一切諸法皆從摩訶衍出生。為順般若波羅蜜教。所以者何。須菩提。摩訶衍般若波羅蜜等無異。六波羅蜜復無有異。十力無畏諸佛之法亦無有異。是故摩訶衍諸佛之法。則無有異亦無有二亦無若干。是故須菩提。所說摩訶衍者。則說般若波羅蜜<p><b>　　<A NAME="n145"></A>摩訶般若波羅蜜等三世品第二十三</b><p>須菩提白佛言。菩薩亦不念過去亦不念當來亦不念中間。色痛痒思想生死識亦無有邊。菩薩亦無有邊。色與菩薩俱無所有亦不可得。痛痒思想生死識。識與菩薩俱無所有亦不可得。如是天中天。一切菩薩摩訶薩皆不可得。當云何教菩薩摩訶薩般若波羅蜜。一切求菩薩悉不可得亦不可見。當云何說般若波羅蜜教菩薩耶。菩薩而復號菩薩但有字耳。譬如人自言吾有我。本末求之悉無所有諸法自然何所生色。色之所生。何所生痛痒思想生死識。識之所生。唯天中天。其無所生則無有色亦無有識也。何所有說般若波羅蜜者。當云何教菩薩。亦無有異處。亦無有出生。亦不可得菩薩者。亦不得行道者。菩薩聞是不恐不怖無所畏懼。菩薩摩訶薩則為行般若波羅蜜。舍利弗謂須菩提。云何過去當來中間。菩薩而不可得。何以故。色無有邊。痛痒思想生死識亦無有邊。菩薩亦無有邊。色痛痒思想生死識。俱無所有亦不可得。一切菩薩皆不可得。云何教菩薩摩訶薩般若波羅蜜。何所說吾我都不可見。菩薩亦不可得處。云何教菩薩摩訶薩般若波羅蜜。何以故。說是言菩薩摩訶薩。但有字耳。求索吾我而無本末。諸法自然色從何生。痛痒思想生死識從何出生。唯天中天。其無所生則無有色。其無所生者則無痛痒思想生死識。向者須菩提作是說言。其無所生。當云何教般若波羅蜜。何故說言亦無異處。有所生者而可得菩薩耶。其行道者。何故須菩提而說此言。菩薩摩訶薩聞是心不恐怖。則為行般若波羅蜜。所說云何。須菩提謂舍利弗。人無所有故。過去菩薩而不可得眾生悉空。是故過去菩薩而無所受。眾生恍忽。是故過去菩薩而無所受。色無所有。是故菩薩不受過去痛痒思想生死識。空無所有。是故菩薩不受過去受。過去色空。痛痒思想生死識亦空。色恍忽痛痒思想生死識恍忽。色自然痛痒思想生死識自然。是故菩薩不受過去。檀波羅蜜尸波羅蜜羼波羅蜜惟逮波羅蜜禪波羅蜜般若波羅蜜。悉無所有。是故菩薩不得過去。所以者何。舍利弗。其以空者不可得過去當來中間。無有異空無有菩薩。無有過去空菩薩及過去事。皆悉無二無若干也。是故菩薩不受過去。當來中間亦復如是。取要言之。檀波羅蜜亦復恍忽。檀波羅蜜自然。尸波羅蜜羼波羅蜜惟逮波羅蜜禪波羅蜜般若波羅蜜亦復悉空。般若波羅蜜亦復恍忽則無自然。是故菩薩不受過去。是故舍利弗。其以空者無有過去當來中間。空與菩薩及已過去。亦無有二亦無有若干。是故舍利弗。菩薩不受過去。其七空者亦無所有。是故菩薩不受過去。復次舍利弗。其意止意斷神足根力七覺八道三十七品。亦復為空亦復恍忽。其七空者亦復如是。是故菩薩不受過去。十力無畏十八不共諸佛之法悉空恍忽。是故菩薩不受過去。六波羅蜜亦無所有亦復恍忽亦無自然。是故菩薩不受過去。復次舍利弗。一切三昧悉無所有。陀羅尼門皆無所有。諸三昧門陀羅尼門。亦復悉空亦復恍忽。諸三昧門陀羅尼門皆無所有。諸三昧門陀羅尼門。亦復悉空亦復恍忽。諸三昧門陀羅尼門皆無自然。是故菩薩不受過去。六波羅蜜亦復如是。復次舍利弗。及諸法界亦無所有。法界悉空法界恍忽法界自然。法界亦無七空。是故菩薩不受過去。復次舍利弗。恍薩阿竭亦無所有亦悉無本。無本恍忽無本亦空。其本無者亦無自然。是故菩薩不受過去。其本際者亦無所有。本際悉空本際恍忽。亦無自然不可思議。一切諸界亦無自然。是故菩薩不受過去。復次舍利弗。諸聲聞辟支佛怛薩阿竭亦無所有。怛薩阿竭則空恍忽亦無自然。是故菩薩不受過去。道無所有亦空恍忽亦無自然。薩芸若者亦空恍忽亦無自然。是故菩薩不受過去。所以者何。舍利弗。空與恍忽過去當來中間亦復如是不可得。菩薩亦不可得。是故舍利弗。空與恍忽過去當來。而無有二亦無若干。是故菩薩不受過去。又舍利弗。所問何故色無有邊。痛痒思想生死識無有邊。菩薩亦無有邊。痛痒思想生死識如空空。譬如虛空無有邊際。無有中間無有崖底。空虛但有字。舍利弗。色痛痒思想生死識亦如是無有邊際。無有中間無有崖底。以色空故。其以空者無際無間不可得底。痛痒思想生死識者亦復如是。是故舍利弗。色無有邊痛痒思想生死識無有邊。菩薩亦無邊。皆無所有亦不可得。是故舍利弗。色與菩薩亦無所有亦不可得。痛痒思想生死識亦復如是。復次舍利弗。六波羅蜜空故曰為空。內空亦空外空亦空。以空故空。近空遠空真空及七空。三十七品十力無畏諸佛之法。亦復悉空。以空故空。無有本際不可思議。一切諸界亦復為空。以空故空。諸三昧門陀羅尼門亦復為空。其薩芸若亦復為空。其所曉了道品道慧亦復為空。以空故空。其三乘法亦復為空。怛薩阿竭亦復為空。故舍利弗。怛薩阿竭空亦無有。色亦不可得。色與菩薩亦無所有。悉不可得。痛痒思想生死識者。亦復如是。舍利弗。所問何故一切菩薩悉不可得。云何為菩薩說般若波羅蜜。色痛痒思想生死識亦不可得。色不可得痛痒思想不可得。色色痛痒思想生死識不可得。其所思想想亦無所有所想痛痒亦無所有。所想生死亦無所有。所想行識亦無所有亦不可得。所識識者。亦無所有亦不可得。所識色所識痛痒所識思想所識生死。悉無所有亦不可得。舍利弗。其六情者。亦無所有亦不可得。其眼耳鼻舌身意者。悉無所有亦不可得。其耳者。悉無所有亦不可得。耳與眼者。悉無所有亦不可得。耳與鼻悉無所有亦不可得。鼻與嗅者。悉無所有亦不可得。其鼻及眼。悉無所有亦不可得。其鼻與舌。悉無所有亦不可得。計於舌者。悉無所有亦不可得。舌眼耳鼻悉無所有亦不可得。其香及身。悉無所有亦不可得。身及與身。悉無所有亦不可得。意及與意。悉無所有亦不可得。眼耳鼻舌身意。悉無所有亦不可得。眼色耳聲鼻香舌味身更意欲。六情六識六味十八諸入因緣。一切諸事悉無所有亦不可得。內色外色痛痒諸法亦復如是。六波羅蜜及與七空。三十七品十力無畏諸佛之法。諸三昧門陀羅尼門種性諸法。阿羅漢法辟支佛法怛薩阿竭菩薩法。十住事法薩芸若慧及諸道慧上至怛薩阿竭及與菩薩。悉無所有亦不可得。菩薩與般若波羅蜜。悉無所有亦不可得。又般若波羅蜜於般若波羅蜜。悉無所有亦不可得。般若波羅蜜及與菩薩。悉無所有亦不可得。般若波羅蜜無言無說無教無化。不可得故。於菩薩者無言無說無教無化。亦無所有亦不可得。般若波羅蜜亦無所有亦不可得。是故舍利弗。一切諸法亦無所有。亦無得者不可得故。菩薩摩訶薩亦不可得亦無所說。如舍利弗所言。何以故。字而字菩薩從何來。其名字者。為在何所而為菩薩。是故名為菩薩。言菩薩者。但以字耳。從何所來。色痛痒思想生死識者。但以字耳。但字字著言耳。而無有色無有痛痒思想生死識。所以者何。字者亦空字自然空。不以是故名為菩薩。亦無己字(丹本亦不以空)為菩薩也。復次舍利弗。六波羅蜜但以字耳。不以字故為六波羅蜜。是所言菩薩者。但以字耳。是以言般若波羅蜜。但以字耳。不以字故為般若波羅蜜。般若波羅蜜者無有字也。所以者何。字與般若波羅蜜。二者俱空不可得故。舍利弗。所言菩薩但假號耳。所言內空外空近空遠空真空所有空無所有空。但以字耳。其七空者不以字空。所以者何。不以字故為空也。此諸空者為不可得。是故舍利弗。所言菩薩但假號耳。舍利弗。此所名字為假號耳。意止意斷根力覺意八道三十七品十力無畏十八不共。諸佛之法但假號耳。不以字故。為諸佛法諸佛法空。是故舍利弗。所言菩薩但假號耳。諸三昧門陀羅尼門。須陀洹斯陀含阿那含阿羅漢。辟支佛菩薩上至佛。亦假號耳。不以字為字。所言吾我我所。推其本末亦無所有無所成。吾我不可得。何況於道有所得者。所知所見亦不可得。何況欲令有所成者。舍利弗。色痛痒思想生死識本末亦不可得。何況欲令識有成眼。眼更因緣痛痒。耳鼻舌身意。六情所入亦不可得。六波羅蜜七空。本末空亦不可得。何況欲令有所成者。三十七品十力四無畏諸佛之法。推其本末亦不可得。何況欲令有所成者。諸三昧門陀羅尼門。推其本末悉不可得。何況欲令有所成者。聲聞辟支佛怛薩阿竭阿羅訶三耶三佛都不可得。是故舍利弗。所言吾我悉無所有。一切諸法亦無所有悉為自然。所以者何。自然無合無散。舍利<span class='corr'>弗</span>問須菩提。何謂自然無合無散。答曰色痛痒思想生死識者。用自然故無合無散。眼耳鼻舌身意六情。所受所生痛痒所合。悉為自然無合無散。六波羅蜜亦無合無散悉為自然。是故舍利弗。一切諸法皆無所有悉為自然。復次舍利弗。一切諸法亦無有常亦無所至。舍利弗問須菩提。何謂一切諸法無常無至。須菩提言。色痛痒思想生死識亦無有常無所歸趣。所以者何。其無常者。悉無所有亦無有眼。是故一切諸法皆無有常無所歸趣。諸所有法亦復如是。悉無有常無所歸趣。一切諸漏乃至無漏。所可說者無所說法。其有常者。則為無所有亦無有眼。是故舍利弗。一切萬物悉無有常無所歸趣。復次舍利弗。一切諸法無所積聚亦無有壞。又問須菩提。云何一切諸法亦無積聚亦無有壞。答曰色痛痒思想生死識者。亦無積聚亦無有壞。所以者何。用清淨故。諸善不善所有法無所有法。有漏法無漏法。悉無積聚亦無有壞。所以者何。用清淨故。是故舍利弗。一切所有悉無所有。舍利弗。所問色何所生。色無所生。痛痒思想生死識者。亦無所生。所以者何。舍利弗色痛痒思想生死識亦無所有。曉了行者則無有色亦無所生。痛痒思想生死識亦無所生。色痛痒思想生死識亦無所有。所以者何。曉了行者則為無有眼。眼無所有。所以者何。曉了行者悉無所有。六情亦然。復次舍利弗。一切諸法悉無所有。所以者何。曉了行者不造所有。是故舍利弗。色痛痒思想生死識者。亦無所生。又舍利弗。所問者色無所生則為非色。亦非痛痒思想生死識。何以故。色清淨空無起滅。亦無所住亦無別異。以痛痒思想生死識亦清淨空清淨故。故曰清淨。亦無起滅亦無所住不可分別。一切所有亦復清淨。空清淨故曰清淨。亦無所起亦無所滅。亦無所住不可別知。是故舍利弗。色痛痒思想生死識者。亦無所生。如舍利弗所問。何故說此悉無所生。當何從說般若波羅蜜。所以者何。般若波羅蜜亦無所生。設無所生般若波羅蜜亦無所出。無有二法亦無若干。是故說此。而當從何所說般若波羅蜜。舍利弗問。亦不從異處出生菩薩而得道行。所以者何。菩薩摩訶薩行般若波羅蜜者。不從異生亦復不見異。般若波羅蜜亦復不別異處而悉等見。諸菩薩行亦無所生。又菩薩者無有二法亦無若干。亦不見色痛痒思想行生死識有異處生。所以者何。用無生故。色無有二亦無若干。亦不從異而有所生。亦不見色從異處生。所以者何。色無所生識無有名亦無若干。其十八種三十七品諸佛之法。及與七空三乘之法。不見所生。所以者何。無所生故無有二法亦無若干。是故舍利弗。不得菩薩有異處生而行道者。又舍利弗。向者所問。假使菩薩摩訶薩聞是說者無所恐。不畏亦無所懼。則為行般若波羅蜜。所以者何。菩薩摩訶薩觀一切諸法。皆悉如夢如幻野馬芭蕉影響。是故舍利弗。菩薩摩訶薩聞是不恐不怖亦不畏懼。是為行般若波羅蜜。須菩提白佛言。天中天。菩薩摩訶薩行般若波羅蜜時。觀法如是。便不受色痛痒思想生死識。亦無所捨。亦無所住。亦無所著般若波羅蜜。則無有色痛痒思想生死識。亦不受亦不捨亦無住。亦無著無所分別。亦不受眼耳鼻舌身意六情所依。不受吾我。亦不受檀波羅蜜。亦無所捨亦無所住。亦無所著不處吾我。尸羼惟逮禪般若波羅蜜亦不受七空。亦無所捨亦無所住。亦無所著不處吾我。復次天中天。行般若波羅蜜者。於三十七品十力無畏十八不共諸佛之法亦復如是。亦無所受亦無所捨。亦無所住亦無所著不處吾我。復次天中天。菩薩不受一切諸三昧門陀羅尼門。亦無所受亦無所捨。亦無所住亦無所著不處吾我。所以者何。菩薩行般若波羅蜜。不見色痛痒思想生死識。不見十八種三十七品及與七空。聲聞辟支佛上至佛及薩芸若。亦無所見。所以者何。無色痛痒思想生死識。亦無所起亦無有識。六情無所起亦無有六情。六波羅蜜亦無所起。亦無六波羅蜜。般若波羅蜜亦無所起。亦無有二亦無若干。內空外空亦無所起。近空遠空真空所有空無所有空亦復如是。所以者何。其七空者亦無所起。亦無有二亦無若干。是故天中天。其七空三十七品十力無畏十八不共諸佛之法亦無所起。亦無有二亦無若干。所以者何。天中天。是無所起。是故為無二無三。無有若干故。諸佛之法悉無所起。有所起者非為佛法。唯天中天。其無本者亦不可思議。諸法境界亦無所起。其不可思議界。則無有二亦無若干。唯天中天。須陀洹斯陀含阿那含阿羅漢辟支佛菩薩。上至薩芸若慧。悉無所起亦無所有。故薩芸若為無所起。所以者何。無有精進是為無二無三亦無若干。色痛痒思想生死識者。則為滅盡亦無有色。是故識亦滅盡。則無有二亦無若干。所以者何。天中天。其精進者無一無二無三亦無若干。其精進識亦無有識。是為檀波羅蜜。亦無所起無所精進。無二無三亦無若干。尸羼惟逮禪般若波羅蜜亦復如是。及諸七空三十七品十力無畏十八不共諸佛之法亦復如是。其言天中天。無所精進。於此行中無能計者。五陰六衰六波羅蜜三乘之法。上至薩芸若慧。亦復如是<blockquote class='FuWen'></blockquote><p><b>　　<A NAME="n146"></A>摩訶般若波羅蜜觀行品第二十四</b><p>爾時須菩提謂舍利弗言。云何菩薩摩訶薩行般若波羅蜜而觀諸法。何謂菩薩行道。為一切人而言。菩薩而悉曉了一切道法。於一切法為無所著。曉了諸法。則為曉了色痛痒思想生死識。而於識事亦無所著。曉了三十七品十力無畏諸佛之法。亦無所著。何謂一切諸法事者。須菩提謂舍利弗。其觀諸法形像瑞應色聲香味細滑之法。其內外法有為無為。所有無所有。形像瑞應了無因緣。是為觀法。又舍利弗。所問何謂般若波羅蜜。盡無所樂。是名為般若波羅蜜。何謂為盡而無所樂。舍利弗。不樂陰種諸入。不樂六波羅蜜尸羼惟逮禪般若波羅蜜。不樂七空。不樂三十七品十力無畏十八不共諸佛之法。是名曰盡無所樂。是為般若波羅蜜。於薩芸若亦無所樂。是為般若波羅蜜。是為名曰盡無所樂。是為般若波羅蜜。所問何謂為觀。是菩薩摩訶薩行般若波羅蜜時。不觀色有常無常。不觀色苦樂。不觀色有我無我。不觀色有空無空有相無相有願無願。不觀色寂與不寂。不觀色恍忽不恍忽。痛痒思想生死識及與七空。并三脫門亦復如是。不觀三十七品意止意斷神足根力七覺八道諸佛之法。苦樂善惡有我無我有常無常。諸三昧門陀羅尼門薩芸若慧。有常無常苦樂善惡。有我無我有空無空及三脫門。舍利弗。是為菩薩摩訶薩觀行般若波羅蜜。舍利弗問須菩提。何謂色痛痒思想生死識。亦無所起則無有識。根力覺意三十七品七空四非常法。薩芸若慧悉無所起。薩芸若則無所有。須菩提謂舍利弗。謂色七空。其以空者則無有形。是故色為無所起。則無有色痛痒思想生死識亦爾。六波羅蜜空。其已空者非般若波羅蜜。慧無所起。是故舍利弗。般若波羅蜜則無所起。非般若波羅蜜。及與七空三十七品十力無畏諸佛之法。諸三昧門陀羅尼門薩芸若慧。亦復如是。色無所起則為無色痛痒思想生死識。乃至薩芸若慧亦復如是。無所起者則為無慧。舍利弗謂須菩提。何謂色痛痒思想生死識。上至薩芸若慧而無有二。須菩提言。如是如是。其無二者。色則無二。痛痒思想生死識一切識法。無合無散無色無見無所取捨。如是相者則為無想。及其七空三十七品四非常法薩芸若慧。亦復如是。五陰六衰上至薩芸若。悉無有二。舍利弗問須菩提。何謂色無有二。清淨無來痛痒思想生死識上至薩芸若慧。須菩提謂舍利弗。如是如是。色不為異無所起者。亦復無異色無所起。痛痒思想生死識上至薩芸若慧亦復如是。如是舍利弗。色無有二。五陰六衰上至薩芸若慧。亦無有二。一切清淨無所從來。須菩提白佛言。菩薩摩訶薩行般若波羅蜜觀諸法。見一切色亦無所起本末清淨。痛痒思想生死識亦復如是。吾我知見悉無所起本末清淨。檀尸羼惟逮禪般若波羅蜜亦復如是。悉無所起本末清淨。及與七空三十七品根力覺意十力無畏諸佛之法。不見所起本末清淨。觀諸三昧門陀羅尼門薩芸若慧。不見所起本末清淨。觀凡夫法見凡夫法。悉無所起本末清淨。觀須陀洹斯陀含阿那含阿羅漢。聲聞辟支佛及與菩薩。見此諸法悉無所起本末清淨。觀一切佛法。見無所起本末清淨不見所起。舍利弗問須菩提。今所說者。當云何解。五陰六衰三乘之法及薩芸若。悉無所起者。亦無五道亦無菩薩摩訶薩。亦無得神通。設須菩提。一切諸法悉無所起。何以故。成須陀洹斷於三結而修行道。斯陀含者亦斷三結。婬怒癡薄而修行道。阿那含者捐棄重擔。斷除眾結而修行道。阿羅漢者除斷眾結及五根。無有生死而修行道。辟支佛乘以因緣覺而修行道。何故菩薩勤苦行道。為無央數眾生勤苦。何故逮成阿耨多羅三藐三菩而轉法輪。須菩提言。我不欲令無所起法而有所得。亦不欲令無所起法至須陀洹斯陀含阿那含阿羅漢辟支佛。亦復如是。我亦不使菩薩摩訶薩勤苦行。不令菩薩精勤苦行。所以者何。舍利弗。不以別相勤苦故。度不可計阿僧祇人。又舍利弗。行菩薩道者。當度不可計阿僧祇人。念之如母念之如父念之如子念之如身。所行亦無所起。菩薩當作是念。求於吾我皆無所有亦不可得。觀內外法當作是了。設起想者不念勤苦亦不起想。所以者何。一切諸法悉無所起亦不可得。又舍利弗。我亦不欲令怛薩阿竭而無所起。無阿耨多羅三耶三菩。亦不欲令轉於法輪。亦不欲令得無所起法。舍利弗問須菩提。所說云何欲令有起而逮法乎。而云無起不逮諸法。須菩提言。不以無起而逮諸法。亦不以起而逮諸法。又問須菩提。云何無所起法。亦不無起而逮諸法。須菩提言。我不欲令無所起生而逮諸法。亦不欲令無無所逮。舍利弗言。於須菩提意云何。無有逮得無成道乎。須菩提言。有得有道實無有二。又舍利弗。逮得成道方俗言耳。所言須陀洹斯陀含阿那含阿羅漢辟支佛。皆因俗教而有此言。推其本末無有逮得。無有成道無有三乘。舍利弗問須菩提。所逮成道因方俗乎。如是五道方俗所言。所有悉壞不為真諦。答曰。如是所言因於世俗。言有所得而逮成道。五道亦然。方俗盡壞不為真諦。所以者何。欲成真諦。無有善惡不起不滅。無諸塵勞亦無恚恨。乃為真諦。舍利弗問須菩提。其無生法寧有起乎。若所生法而起生乎。須菩提。無所生法亦無所生。其所生法亦復不生。舍利弗言。云何欲令無所生法而有所生。須菩提言。色痛痒思想生死識亦無所生。自然為空不欲令生。聲聞辟支佛上至佛道。悉無所生。自然為空不欲令生。舍利弗言。其所生者復有生乎。無所生者而起生耶。須菩提言。其所生者亦無所生。其無所生亦無所生。所以者何。舍利弗。所生無所生。此二法者。無合無散無色無見。無所受持則為一相。無所有相。是故舍利弗。所生無所生。其無生者亦復不生。舍利弗言。誰能堪任無所生法。是須菩提。無所生法其無所生。無所生法亦無所生。須菩提言。其無所生無所生法為無所生。堪任無生無所生法為無所生。所以者何。其無生法無所生者。及與辯才悉無所生。此一切法無合無散無色無見。不可受持則為一相無所有相。舍利弗言。無所生無所生辯。無所生法亦無所生。是故堪任。須菩提言。如是如是。無所生故無所生辯。無所生法亦無所生。乃為堪任。所以者何。色痛痒思想生死識者亦無所生。六情四大是眼耳鼻舌身意亦無所生。地水火風空及諸識種亦無所生。身口意行亦無所生。聲聞辟支佛上至佛亦無所生。是故舍利弗。無所生辯無無所生。無所生法故無所生其行。此者乃能堪任無所生法。舍利弗謂須菩提。賢者須菩提。所說法為第一尊。所以者何。若有問者隨所問說。於一切諸法亦無所著。舍利弗言。云何於一切法而無所著。須菩提言。色痛痒思想生死識。清淨空亦無所著。亦無內外亦無兩間。六情所更十八諸種亦空清淨。不著內外亦無兩間。六波羅蜜及與七空。三十七品十力無畏十八不共諸佛之法。亦清淨空不著內外亦無兩間。是舍利弗。於一切法而無所著。菩薩摩訶薩行六波羅蜜者。於色痛痒思想生死識清淨。上至薩芸若皆清淨。舍利弗言。何謂菩薩摩訶薩純行六波羅蜜淨菩薩道。須菩提言。其檀波羅蜜。有俗間施不為度世。尸波羅蜜羼波羅蜜惟逮禪般若波羅蜜。俗間之智亦度世智。舍利弗問曰。何謂世俗檀波羅蜜度世檀波羅蜜。須菩提言。菩薩摩訶薩多所施與沙門婆羅門貧窮乞丐。飢者與食。渴者與漿。香華伎樂宅舍七寶生活之業。病瘦醫藥各各隨人之所思欲。男女妻子頭目肌體人所貪者。而不愛惜恣意與之。悉呼授之無有慳嫉。吾為施主一切放捨。從佛之教行檀波羅蜜。如是施已有所望想。於諸眾生志在顛倒以為堅要。持用勸助阿耨多羅三耶三菩。以此所施令諸群生現世安隱。至無餘界而般泥洹。彼合三事而有所施。何謂為三。自想。吾我想。計他人有施報想。是為三。是為俗間檀波羅蜜。不為度世。何故名之世俗檀波羅蜜。不為度世。在俗不移。不得度脫至無罣礙。是名為世俗檀波羅蜜。能淨三品。何謂為三。菩薩摩訶薩有所施與。不得吾我。不見受者。而有所取亦不想報。是為菩薩摩訶薩淨於三品。復次舍利弗。菩薩摩訶薩施與眾生亦無有人。而以勸助阿耨多羅三耶三菩。無有眾想悉無所見。亦為度世檀波羅蜜。所以名檀波羅蜜者。以度世故不著於世。尸羼惟逮禪般若波羅蜜亦復如是。有所望想為俗間智。無所望想為度世智。舍利弗。是為菩薩摩訶薩純行六波羅蜜成菩薩道。舍利弗復問須菩提。何謂菩薩摩訶薩成菩薩道。須菩提言。意止意斷神足根力七覺意八道十力無畏十八不共。空無相無願三脫之門。及與七空一切三昧陀羅尼門。四分別辯大慈大哀。是為菩薩摩訶薩道。舍利弗言。善哉善哉。須菩提。何所波羅蜜能成勇猛。為第一上而得度乎。須菩提言。般若波羅蜜勇猛之恩而得度矣。所以者何。般若波羅蜜是一切諸法之母。護度聲聞辟支佛。令得成就菩薩故。曰般若波羅蜜。般若波羅蜜悉入三乘。過去當來今現在十方世界諸怛薩阿竭阿羅訶三耶三佛。皆因般若波羅蜜。得阿耨多羅三耶三菩。逮成阿惟三佛。若有菩薩摩訶薩聞說般若波羅蜜。不以狐疑不懷猶豫。當知是菩薩摩訶薩。則為將從一切眾生為一切故。無所愛惜悉能施與無有顛倒。是則不離菩薩摩訶薩行。如是念者則為思惟無極大哀。舍利弗語尊者須菩提。菩薩摩訶薩思惟樂於大哀大悲。是菩薩摩訶薩則為捨離一切眾生。所以者何。一切眾生不離念故。須菩提言。善哉善哉。舍利弗。吾今讚歎賢者所說。為真為諦。人無所有。其所念者亦無所有。人無自然其所念者亦無自然。人為空為念亦空。為人恍忽念亦恍忽。人身空無念亦空。無人無所覺念亦無覺。色痛痒思想生死識者。亦無所有所念亦無所有。七空亦無所有。無所有色空恍忽。色無所覺。念亦無所覺。十八諸種地水火風識界。檀尸羼惟逮禪般若波羅蜜。三十七品十力無畏諸佛之法。一切三昧陀羅尼門薩芸若慧。曉了是者悉無所有則為是道。所念無所有。人無所覺。所念亦無所覺。當曉了是乃成正覺。菩薩摩訶薩當作是行。菩薩摩訶薩不離是念乃成正覺。爾時佛讚須菩提言。善哉善哉。菩薩摩訶薩當作是說。般若波羅蜜如汝所說。悉承怛薩阿竭威神。菩薩摩訶薩當作是行般若波羅蜜。賢者須菩提說般若波羅蜜時。三千大千世界六反震動。東西南北上下皆動。於時佛笑。須菩提白佛言。今天中天。何以故笑。會當有意。佛告須菩提。如吾今日於此忍土說般若波羅蜜。十方現在諸怛薩阿竭阿羅訶三耶三佛。亦各說般若波羅蜜。佛說是語時。十二那術諸天人民。皆得無所從生法忍。應時悉得見十方諸佛皆說般若波羅蜜。說是語時。無央數阿僧祇人。皆發阿耨多羅三耶三菩心<p class='juan'>
光讚經卷第九</p>
</body></html>
