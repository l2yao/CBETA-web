<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T08 </TITLE>
</head>
<BODY>

<p class='juan'>
佛說佛母出生三法藏般若波羅蜜多經卷第二十<p><span class='byline'>　　　　西天譯經三藏朝奉大夫試光祿卿傳法大師賜紫臣施護奉　詔譯</span><br><p><b>　　<A NAME="n464"></A>善知識品第二十二之二</b></p>
<p>爾時世尊告尊者須菩提言。如是如是。須菩提。菩薩摩訶薩行般若波羅蜜多。若如是行者是為不行色不行受想行識。如是行者普令一切世間天人阿修羅等所共敬伏。不為彼等而能動亂。如是行者不雜聲聞緣覺行。不住聲聞緣覺地。如是行者是無所行而行無所住而住。能入佛性入如來性自然智性一切智性。如是行者最上無勝。與般若波羅蜜多勝行相應。若諸菩薩摩訶薩於晝夜中如是勤行。即能近阿耨多羅三藐三菩提。乃至速能成就阿耨多羅三藐三菩提。又須菩提。假使閻浮提中一切眾生一一皆得人身。悉發阿耨多羅三藐三菩提心。發是心已乃至盡壽。尊重恭敬供養諸佛。又復普於一切廣行布施。即以如是布施功德。迴向阿耨多羅三藐三菩提。須菩提。此諸人等以是因緣得福多不。須菩提言。甚多世尊。甚多善逝。佛言。須菩提。此諸人等以是因緣得福雖多。不如菩薩摩訶薩。能一日中起般若波羅蜜多相應正念。隨其菩薩所起般若波羅蜜多相應正念故。能為一切眾生作大福田。何以故。菩薩能起平等慈心。餘諸眾生無有是心如菩薩摩訶薩者。唯除如來慈心具足。所以者何。諸佛如來應供正等正覺。已能圓滿不思議法。而常不離慈悲喜捨。須菩提。云何菩薩能為眾生作大福田。須菩提。所謂菩薩因般若波羅蜜多故具足正慧。得是慧已見諸眾生。如在牢獄受彼繫縛。菩薩爾時得大悲心所護助故。即復以淨天眼普遍觀察無量無數無邊眾生。見有眾生造無間業者。當受苦報墮諸見網不得出離。菩薩如是觀已。深發大慈心大悲心憐愍眾生以是大慈大悲光明普遍照耀。而彼菩薩作如是念。我當為一切眾生作大依怙。廣為一切眾生解脫諸苦。作是念已不住是相亦不住餘相。須菩提。此名菩薩摩訶薩大慧光明。是即能為眾生作大福田。若菩薩摩訶薩如是行者。即不退轉於阿耨多羅三藐三菩提。堪受一切世間信心所施。謂飲食衣服臥具醫藥。菩薩雖復受施。以一心修習般若波羅蜜多故。於彼施者受者及其所施皆悉清淨得近一切智。是故須菩提諸菩薩摩訶薩若欲不虛受其國中信施。若欲引示眾生所行正道。若欲救度眾生脫三界縛。若欲拔濟眾生出輪迴苦。若欲開導眾生清淨慧眼者。應當發起般若波羅蜜多相應正念。若起是念即與般若波羅蜜多言說相應。何以故。菩薩有所言說皆隨順般若波羅蜜多念。若有所念亦隨順言說。即得不離般若波羅蜜多。是故菩薩於晝夜中不應離是般若波羅蜜多相應正念。須菩提。譬如有人得未曾有大摩尼寶。得是寶已心大歡喜。後於異時或有因緣而失此寶。須菩提。彼人以是緣故心生愁惱。憂苦追悔常作是念。我今何故失此大寶。如是思念無有間斷。須菩提。菩薩亦復如是。大法寶者所謂般若波羅蜜多。菩薩得是般若波羅蜜多大法寶故。常起般若波羅蜜多相應正念。常不離一切智心。須菩提白佛言。世尊。若一切法自性空故離故。一切念亦空亦離者。云何佛說菩薩摩訶薩常不離般若波羅蜜多相應念耶。佛言。須菩提。若菩薩摩訶薩能如是知一切法自性空故離故。一切念亦空亦離者。即是般若波羅蜜多相應正念。即是不離一切智心。何以故。般若波羅蜜多空中無增無減故。須菩提白佛言。世尊。般若波羅蜜多空中無增無減者。菩薩摩訶薩云何能增長般若波羅蜜多。云何得阿耨多羅三藐三菩提耶。佛告須菩提言。若菩薩摩訶薩行般若波羅蜜多時。於是中有增有減。即般若波羅蜜多空中亦增亦減。若菩薩摩訶薩空中無增無減者。即般若波羅蜜多空中亦無增無減。須菩提。菩薩摩訶薩空中無所增減故。菩薩摩訶薩以是無增減法得阿耨多羅三藐三菩提。須菩提。若菩薩摩訶薩聞是說已不驚不怖者。當知是菩薩摩訶薩名為行般若波羅蜜多。須菩提言。般若波羅蜜多相是行般若波羅蜜多不。佛言。不也須菩提。須菩提言。般若波羅蜜多空相是行般若波羅蜜多不。佛言。不也須菩提。須菩提言。離般若波羅蜜多空相有法可行般若波羅蜜多不。佛言。不也須菩提。須菩提言。空可行般若波羅蜜多不。佛言。不也須菩提。須菩提言。離空有法可行般若波羅蜜多不。佛言。不也須菩提。須菩提言。空可行空不。佛言。不也須菩提。須菩提言。色可行般若波羅蜜多不。佛言。不也須菩提。須菩提言。受想行識可行般若波羅蜜多不。佛言。不也須菩提。須菩提言。離色有法可行般若波羅蜜多不。佛言。不也須菩提。須菩提言。離受想行識有法可行般若波羅蜜多不。佛言。不也須菩提。須菩提言。菩薩摩訶薩當云何行是行般若波羅蜜多。佛言。須菩提。汝見有法可行般若波羅蜜多不。須菩提言。不也世尊。佛言。須菩提。汝見般若波羅蜜多。是菩薩摩訶薩所行處不。須菩提言。不也世尊。佛言。須菩提。若法無所得即法不可見。是中有生可生有滅可滅不。須菩提言。不也世尊。佛言。須菩提。若菩薩摩訶薩了如是相即得無生法忍。菩薩摩訶薩具是忍者。即得授阿耨多羅三藐三菩提記。須菩提。此名如來無所畏行。菩薩摩訶薩若如是行。即得佛無上智廣大智最上利智一切智智。如是行者是無處所行。須菩提白佛言。世尊。以是無生法可得授阿耨多羅三藐三菩提記不。佛言。不也須菩提。須菩提言。當以何法得授阿耨多羅三藐三菩提記。佛言。須菩提。汝見有法可得授阿耨多羅三藐三菩提記不。須菩提言。不也世尊。佛言。須菩提。汝見有阿耨多羅三藐三菩提是所記不。須菩提言。我不見是法有所記別。亦復不見有授記法。何以故。一切法無所得故。世尊。以是義故。我知一切法無證是中無證者。一切法無得是中無所得<p><b>　　<A NAME="n465"></A>帝釋天主讚歎品第二十三</b><p>爾時帝釋天主在大會中。即從座起前白佛言。世尊。如佛所說般若波羅蜜多最上甚深。難可得見難可得聞。亦復於中難解難入。佛告帝釋天主言。憍尸迦。如是如是。般若波羅蜜多最上甚深。難見難聞難解難入。憍尸迦。如虛空甚深故般若波羅蜜多亦甚深。虛空空故般若波羅蜜多亦空。虛空離故般若波羅蜜多亦離。虛空難見故般若波羅蜜多亦難見。虛空難解故般若波羅蜜多亦難解。帝釋天主白佛言。世尊。若有人得是甚深般若波羅蜜多法門。聽受讀誦為人演說乃至書寫者。當知是人具足最上善根。佛言。憍尸迦。如是如是。若有人得此甚深般若波羅蜜多法門。聽受讀誦為人演說乃至書寫者。我說是人已能具足最上善根。憍尸迦。於汝意云何。正使閻浮提一切眾生皆得人身。一一眾生具修十善。彼諸善男子善女人等。以是緣故得福多不。帝釋天主言。甚多世尊。甚多善逝。佛言。憍尸迦。彼善男子善女人得福雖多。不如有人於此甚深般若波羅蜜多法門。聽受讀誦為人演說乃至書寫者。百分不及一。千分不及一。百千俱胝那庾多分。算分數分及譬喻分。乃至烏波尼殺曇分皆不及一爾時會中有一苾芻。聞是說已謂帝釋天主言。若有善男子善女人。暫得聞此甚深般若波羅蜜多法門。而能一念生淨信者。當知是善男子善女人勝過仁者。是時帝釋天主謂彼苾芻言。若善男子善女人。一發心頃生淨信者尚勝於我。何況廣能聽受讀誦為人演說乃至書寫。又復何況隨聽受已。如所說學如所說行修習相應。當知是善男子善女人修菩薩行。勝過一切世間天人阿修羅等。苾芻非但勝彼一切世間天人阿修羅等。亦復勝於須陀洹斯陀含阿那含阿羅漢及其緣覺。非但勝於須陀洹乃至緣覺。亦復勝餘菩薩遠離般若波羅蜜多無善巧方便行布施者。非但勝彼菩薩如是布施。亦復勝餘菩薩遠離般若波羅蜜多無善巧方便持淨戒者。非但勝彼菩薩如是持戒。亦復勝餘菩薩遠離般若波羅蜜多無善巧方便修忍辱者。非但勝彼菩薩如是忍辱。亦復勝餘菩薩遠離般若波羅蜜多無善巧方便發精進者。非但勝彼菩薩如是精進。亦復勝餘菩薩遠離般若波羅蜜多無善巧方便修禪定者。何以故。是菩薩摩訶薩聞此甚深般若波羅蜜多法門。能如說學能如說行。而能具足善巧方便。是故勝過一切世間天人阿修羅乃至聲聞緣覺及餘菩薩。當知是菩薩善行般若波羅蜜多。是菩薩能近一切智不遠離諸佛。是菩薩成熟善根當坐道場。是菩薩能斷眾生諸煩惱苦。若菩薩摩訶薩能如是學者。是為學菩薩法不學聲聞緣覺法。是學般若波羅蜜多。又菩薩摩訶薩如是學時。當有護世四大天王。來菩薩所作如是言。善男子。汝當精勤疾學是般若波羅蜜多。疾證阿耨多羅三藐三菩提。汝當坐道場時。我等四王各持寶缽奉上於汝。世尊。非但護世四王現菩薩前作如是說。我亦常往彼菩薩所而為護助況復諸餘天子。何以故。是菩薩能如是學般若波羅蜜多。學已能行甚為希有。世間眾生有諸苦惱。菩薩已能遠離諸苦。於一切處作大利樂。世尊。此為菩薩學般若波羅蜜多。現世功德<p>爾時尊者阿難即作是念。此帝釋天主快說是語。為自辯才如是說耶。為佛威神所護念耶。爾時帝釋天主承佛威神知其念。即謂言尊者當知。如我所說皆是世尊威神建立<p>爾時世尊告尊者阿難言。如是如是。如帝釋天主此所樂說當知皆是佛威神力而為護念<p><b>　　<A NAME="n466"></A>增上慢品第二十四</b><p>爾時世尊復告尊者阿難言。當知菩薩摩訶薩修般若波羅蜜多時。行般若波羅蜜多時。所有三千大千世界一切惡魔皆生疑念。菩薩摩訶薩修行是般若波羅蜜多。為當中道取證聲聞緣覺果耶。為當決定直至阿耨多羅三藐三菩提耶。阿難。彼諸惡魔或時若見菩薩摩訶薩修行般若波羅蜜多故。決定直至阿耨多羅三藐三菩提者。諸魔即時憂愁苦惱如箭入心<p>復次阿難。菩薩摩訶薩修般若波羅蜜多時。行般若波羅蜜多時。有諸惡魔來菩薩所生嬈亂心。以彼魔力化諸雷雹風雨等相。周遍方處欲令菩薩怖畏散亂。乃至欲令菩薩於一念中退失阿耨多羅三藐三菩提心。阿難當知。惡魔不必普能嬈亂一切菩薩。阿難白佛言。世尊。何等菩薩為魔所嬈。佛言。阿難。若菩薩於先世中。曾得聞是般若波羅蜜多法門。雖復聞已不生信解。阿難當知。是菩薩即有惡魔而來嬈亂。為彼諸魔伺得其便<p>復次阿難。若菩薩摩訶薩聞此甚深般若波羅蜜多法門時心生疑念。有是般若波羅蜜多法門耶。無是般若波羅蜜多法門耶。阿難當知。是菩薩即有惡魔而來嬈亂。為彼諸魔伺得其便<p>復次阿難。若菩薩摩訶薩遠離善知識親近惡知識。以近惡知識故。聞此甚深般若波羅蜜多法門不生信解。又復不能請問其義。但作是念。我今何能修此般若波羅蜜多。阿難當知。是菩薩即有惡魔而來嬈亂。為彼諸魔伺得其便<p>復次阿難。若菩薩摩訶薩受彼邪法隨邪法行。彼諸惡魔知是事已心生歡喜。即作是念。此人助我亦令餘人同來助我。而復令我圓滿所願隨順我意。阿難當知。是菩薩即有惡魔而來嬈亂。為彼諸魔伺得其便<p>復次阿難。若菩薩摩訶薩聞此甚深般若波羅蜜多法門已。謂餘菩薩言。此般若波羅蜜多甚深難解。我尚不能得其源底。汝今何用更修習耶。但於餘經佛所說者。聽受修習必當於彼而得法味。由此菩薩作是說已。諸餘菩薩即起遠離般若波羅蜜多心。阿難當知。作是說者即有惡魔而來嬈亂。為彼諸魔伺得其便<p>復次阿難。若菩薩摩訶薩作如是念。我是修真遠離行者。餘諸菩薩非遠離行。即時惡魔知是念已。生大歡喜適悅慶快。何以故。彼菩薩隨所起念。即退失阿耨多羅三藐三菩提。以如是退失故魔心生喜。又復阿難。有諸惡魔來菩薩所。稱讚菩薩名字族氏。頭陀功德乃至種種功德相貌。菩薩聞是稱讚已隨有所著。起增上慢及諸慢心。貢高自大輕餘菩薩。由<span class='corr'>是</span>因緣增長煩惱。而此菩薩為彼惡魔力所加故。諸有言說人皆信受。隨信受已如所說學如所說行。若見若聞如是學者。如是行者皆不真實。以不實故起顛倒心。由是心故身語心業皆不清淨。以此因緣而能增長地獄餓鬼畜生等趣。彼惡魔眾見是利故。心大歡喜適悅慶快即作是念。今我宮殿誠所不空。由彼因緣能增長故。阿難當知。是菩薩不能具足功德相貌。非行般若波羅蜜多。非是住不退轉者。何以故。增上慢心起諸過失。是菩薩當有惡魔而來嬈亂。為彼諸魔伺得其便<p>復次阿難。若菩薩乘人與聲聞乘人共相鬥諍。互出惡言輕易呵毀。爾時惡魔知是事已即作是念。彼菩薩乘人由此因緣雖復遠離一切智。其所遠離非大非久。若菩薩乘人與菩薩乘人共相鬥諍。互出惡言輕易呵毀者。爾時惡魔知是事已。心大歡喜適悅慶快而作是念。此菩薩乘人由是因緣。久久遠離彼一切智<p>復次阿難。若有未得授記菩薩。於餘已得授記菩薩起瞋恨心。隨所起心有退轉失。起一念退一劫而後畢是隨念劫數。若不捨一切智心。或遇善知識故還復發起被精進鎧<p>爾時尊者阿難白佛言。世尊。若起是罪者佛聽悔不。佛言阿難。今我法中說有出罪法。所有聲聞緣覺菩薩乘中。我各說有彼出罪法。阿難當知。若菩薩乘人與菩薩乘人共相鬥諍。互出惡言輕易呵毀已。不相悔捨復懷瞋恨結縛於心者。我不說彼有出罪法。阿難。若菩薩乘人與菩薩乘人共相鬥諍。乃至呵毀已即相悔捨者。我當為彼說出罪法阿難。又菩薩應作是念。我於一切眾生當行慈忍。設彼起惡來相陵辱。我尚不生一念瞋心況復加報。我或暫起瞋恨心者深為大失。何以故。我當為一切眾生作大橋梁普令得度。我常於彼一切眾生如善作意。設聞惡言不生恚心。於自於他皆悉平等。自有過失勿加於他。他有過失如自所作常生悔懼。何以故。我欲普令一切眾生得大安樂。若有眾生多瞋惱者。願我當得阿耨多羅三藐三菩提時。度脫彼等。我於一切處見彼所有求菩提者。我於爾時歡喜瞻視。面目熙怡無顰蹙相。我心堅固不為一切瞋惱所動。阿難。若菩薩乘人能生如是心者。當知是為修菩薩行者。又復阿難。諸菩薩摩訶薩於聲聞人所不應生起諸輕慢心。乃至一切眾生亦復不應生輕慢想。阿難白佛言。世尊。菩薩與菩薩云何共住。佛言阿難。菩薩共住當互觀視猶如佛想。是我大師同載一乘同行一道。彼菩薩摩訶薩若有所學我亦隨學。平等安住菩薩乘中。如菩薩法如理修學。彼若雜學非我所學。彼若清淨學能與一切智如理相應者。我亦如是學。阿難。菩薩摩訶薩能如是學者。是為同學所應共住。如是學者必證阿耨多羅三藐三菩提<p class='juan'>
佛說佛母出生三法藏般若波羅蜜多經卷第二十</p>
</body></html>
