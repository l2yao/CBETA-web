<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T08 </TITLE>
</head>
<BODY>

<p><p></li><p><b>　　<A NAME="n642"></A>No. 247</b><p><b>　　<A NAME="n643"></A>佛說了義般若波羅蜜多經</b><p><span class='byline'>　　　　西天譯經三藏朝奉大夫試鴻臚卿傳法大師臣施護奉　詔譯</span><br><p>爾時世尊。告尊者舍利子言。汝今當知。諸有菩薩摩訶薩樂欲修習般若波羅蜜多相應行者。當於諸法如實了知諸有所作離一切相。是時尊者舍利子。合掌恭敬前白佛言。世尊。如世尊言。諸有菩薩摩訶薩。樂欲修習般若波羅蜜多相應行者。云何了知諸法自性。於諸所作云何離相。佛言舍利子。若諸菩薩摩訶薩。樂欲圓滿相應勝行及於諸法離所作相者。當了諸法住無所住。即能圓滿相應勝行。復次舍利子。若諸菩薩摩訶薩。於諸法中行施行者。無能施無所施施無所得。若如是者。即能圓滿施波羅蜜。又復修習諸戒法者。無能持無所持無起作。若如是者。即能圓滿戒波羅蜜。又復修習忍辱法者。於諸法中無所動轉離諸起作。若如是者。即能圓滿忍波羅蜜。又復當於相應行中精進修習。若身若心無有懈倦無起作相。若如是者。即能圓滿精進波羅蜜。又復於諸法中無有散亂離所得相。若如是者。即能圓滿定波羅蜜<p>舍利子。若諸菩薩摩訶薩。樂欲安住般若波羅蜜多相應者。應當圓滿四念處。四正斷。四神足。五根。五力。七覺支。八正道法<p>又復觀想空三摩地。無相三摩地。無願三摩地。四禪定法。四無量法。四無色定法。八解脫法。九先行法。九想法。何名九想。所謂內法想尾布野迦想。離赤想。離青想。尾佉禰多想。無住想。離散想。無熱惱想。離飲食想。如是名為九想法<p>又復念佛想。念法想。念僧想。念戒施天等想。離煩惱想。念生滅想。念無常苦無我等想。念諸世間不究竟想。念苦智想。集智想。滅智想。道智想。盡智想。無生智想。法智想。無我智想。和合智想。如實智想。語言分別想。離語言分別想。未知當知根想。已知根想。具知根想。不淨想。清淨想。奢摩他毘缽舍那想。三明想。四了知想。四無畏想。五神通想。六波羅蜜想。七種住心想。八大人法想。九眾生住想。如來十力想。十八不共法想。大慈想。大悲想。乃至一切智智想。於如是等法當作如是想<p>又復諸菩薩摩訶薩。樂欲圓滿一切智一切種智者。當於般若波羅蜜多如實觀想<p>又復若欲圓滿道相智一切相智。了達一切眾生心行相等。斷除一切眾生諸雜染者。應當修習般若波羅蜜多相應勝行。舍利子。如我上說諸法想門。菩薩摩訶薩當如是學<p>爾時尊者舍利子復白佛言。世尊。諸菩薩摩訶薩。修般若波羅蜜多者當斷何法。佛言舍利子。修般若波羅蜜多者。應當斷除十種疑惑。何等為十。所謂有性疑。無性疑。諸法差別疑。毀謗疑。一法疑。多法疑。同異疑。上品疑。如名疑。如名義疑。此等十疑應當除斷。若如是者。即菩薩摩訶薩於一切相悉無所觀。以相無所觀故。名亦無所觀般若波羅蜜多。亦無所觀諸行。無所觀色。無所觀受想行識。皆無所觀。何以故。色自性空空離性故。色體即空離色無別空。空體即色離空無別色。是義云何。名分別故。舍利子當知。色法自性不生不滅非染非淨。彼名自性。亦非緣法離諸疑惑。無所從來亦無所住。如實所生離三際故。色法如是。受想行識亦復如是。是故菩薩摩訶薩。於諸名相皆無所觀。以無所觀故而無所入。無所入者。即能圓滿般若波羅蜜多相應勝行佛說了義般若波羅蜜多經</body></html>
