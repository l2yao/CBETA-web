<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
正法華經卷第二</p>
<p><span class='byline'>　　　　西晉月氏國三藏竺法護譯</span><br><p><b>　　<A NAME="n46"></A>應時品第三</b><p>於是賢者舍利弗。聞佛說此欣然踊躍。即起叉手白眾祐曰。今聞大聖講斯法要。心加歡喜得未曾有。所以者何。常從佛聞法說化導諸菩薩乘。見餘開士聽承佛音德至真覺。甚自悼感獨不豫及。心用灼惕。所示現議所不紹逮。我已永失如來之慧。假使往返山林巖藪。曠野樹下閑居獨處。若在讌室謹敕自守。一身經行益用愁毒。深自惟言法號等入。世尊為我現若干教。而志小乘自我等咎。非如來也。所講演法大聖等心。為開士歎思奉尊者。為受第一如來訓典。堪至無上正真之道。我等所順而被衣服。所建立願不以頻數。唯然世尊。鄙當爾時用自剋責。晝夜寢念。雖從法生不得自在。偏蒙聖恩得離惡趣。今乃逮聞時。舍利弗以頌讚曰<p class='lg'><br>　得聞佛乘　　一句之業　　超出本望<br>　怪未曾有　　所當受獲　　非心口言<br>　睹大尊雄　　益懷喜歡　　假使有人<br>　能造行者　　聞安住音　　以為奇雅<br>　諸塵勞垢　　鄙已蠲盡　　音聲之信<br>　亦悉永除　　我本晝日　　設經行時<br>　若在樹下　　端坐一心　　設在林藪<br>　山巖之中　　心自思惟　　如此行誼<br>　嗚呼自責　　弊惡之意　　因平等法<br>　而得無漏　　不由三界　　順尊法居<br>　追悔過事　　以誡將來　　紫磨金容<br>　相三十二　　我已違遠　　失不自嚴<br>　眾相八十　　具足殊特　　種種積累<br>　不以瓔珞　　根力脫門　　八部之音<br>　於平等法　　而自危削　　諸佛之法<br>　有十八事　　如是之誼　　我已永失<br>　音聲所聞　　達於十方　　吾以得見<br>　愍世俗者　　一身獨己　　晝日經行<br>　又自剋責　　而內思惟　　我每夙夜<br>　深自料計　　反側婉轉　　忖度己身<br>　當問世尊　　如是之誼　　鄙何所失<br>　當復所失　　現在眼前　　於聖明日<br>　夙夜過去　　逝不休息　　見餘菩薩<br>　而不可計　　世雄尊師　　之所開化<br>　彼等悉聞　　此佛音教　　為諸群萌<br>　講演法力　　其法無想　　諸漏已盡<br>　普悉曉暢　　致微妙慧　　睹若干種<br>　諸所祠祀　　歷外異學　　諸邪偽術<br>　由是之故　　解佛言教　　觀見脫門<br>　即說滅度　　一切得解　　諸所見行<br>　尋時開了　　空無之法　　由是自謂<br>　已得滅度　　今乃自知　　非至泥洹<br>　得覲諸佛　　天中之天　　時人中上<br>　眾會圍繞　　三十二相　　光色巍巍<br>　因斯覺了　　至度無餘　　我適聞說<br>　除於眾熱　　不以音聲　　而得無為<br>　如我所知　　正覺師子　　諸天世人<br>　之所奉事　　則以力勢　　琣磽p斯<br>　第一初聞　　大聖之教　　波旬時化<br>　變為佛形　　無得為魔　　之所嬈害<br>　如因緣行　　而引說喻　　無央數億<br>　顯現垓限　　善立彼岸　　至道意海<br>　得聞彼法　　除諸狐疑　　有百千佛<br>　及垓之數　　悉得睹見　　眾滅度脫<br>　如斯諸佛　　所說經典　　善權方便<br>　隨順御之　　假使有見　　現究竟行<br>　當來諸佛　　眾億百千　　善權方便<br>　導御是黨　　為講說經　　誘進泥洹<br>　隨其體像　　化以慧行　　悉而分別<br>　次第所有　　諸佛之法　　所當教誨<br>　尋即承聖　　受轉經輪　　世雄導師<br>　現真雅訓　　吾亦如是　　依蒙其像<br>　彼諸魔眾　　而不敢當　　心未常懷<br>　邪疑之礙　　普興柔軟　　深妙之道<br>　以佛音聲　　而得歡欣　　今日所有<br>　諸志猶預　　以棄沈吟　　住於聖慧<br>　我成如來　　無眾結網　　諸天世人<br>　以為眷屬　　今日得睹　　佛之道眼<br>　當勸助化　　於眾菩薩　</p><p>佛告賢者舍利弗。今吾班告天上世間沙門梵志諸天人民阿須倫。佛知舍利弗。曾以供奉三十二千億佛。而為諸佛之所教化。當成無上正真道。吾身長夜亦開導汝以菩薩誼。爾緣此故興在吾法。如來威神之所建立。亦本願行念菩薩教。未得滅度自謂滅度。舍利弗。汝因本行欲得識念無央數佛。則當受斯正法華經一切佛護。普為聲聞分別說之。佛語舍利弗。汝於來世無量無數不可計劫。供養億百千佛受正法教。奉敬修行此方等經。具足眾行當得佛道。號蓮華光如來至真等正覺明行成為善逝世間解無上士道法御天人師。其世界名離垢。平等快樂威曜巍巍。諸行清淨所立安隱。米穀豐賤人民繁熾。男女眾多具足周備。琉璃黃金以為長繩。連綿路傍一切路邊。有七寶樹八重交道。行樹枝葉華實常茂。蓮華光正覺亦當承續說三乘法。而佛說法具足一劫。所可演經示奇特願。劫名大寶嚴。所以名曰大寶嚴者。謂彼佛國諸菩薩眾。諸菩薩眾有無央數。不可思議無能限量。唯有如來乃能知數。菩薩大士在其佛土。為覺意寶行如蓮華。無有新學久殖德本。淨修梵行而無年限。親近如來常應佛慧。具大神通志存法要。勇猛志強諸菩薩眾。具足如是無有缺減。是故其劫名大寶嚴。蓮華光佛當壽十二中劫。不可計童子時也。其國人民當壽八劫。蓮華光如來過十二劫。有菩薩名堅滿。當授其決。告諸比丘言。此堅滿大士。吾滅度後當得無上正真道。號度蓮華界如來正覺。蓮華光佛滅度之後。正法像法住二十中劫。其佛世界如前佛土等無差特。度蓮華界如來亦壽二十二中劫。爾乃滅度。佛滅度後。其佛正法及像法住二十二中劫。爾時世尊以偈頌曰<p class='lg'><br>　卿舍利弗　　於當來世　　得成為佛<br>　顯如來尊　　號蓮華光　　普平等目<br>　教授開化　　眾庶億千　　奉事無數<br>　諸佛億載　　於彼修力　　多所興立<br>　所在勸化　　得為十力　　便當成就<br>　上尊佛道　　不可思議　　無央數劫<br>　劫當號名　　大寶嚴莊　　世界名曰<br>　為離諸垢　　其蓮華光　　國土清淨<br>　以紺琉璃　　遍敷為地　　紫磨金繩<br>　連綿為飾　　若干種樹　　皆七寶成<br>　其樹華實　　悉以黃金　　彼諸菩薩<br>　意皆堅強　　所造言行　　聖哲聰明<br>　善學佛道　　億百千垓　　是等來現<br>　最勝法教　　佛最後時　　無有蔭蓋<br>　為童子時　　無所慕樂　　棄離愛欲<br>　即出家去　　便得成就　　上尊佛道<br>　斯最勝尊　　則得自在　　其命當壽<br>　十二中劫　　法教當立　　盡于八劫<br>　彼命限量　　劫數如是　　若大聖佛<br>　滅度之後　　當具足滿　　廿二中劫<br>　爾時法住　　若干之數　　愍哀天上<br>　及世間人　　其佛正法　　滅盡之後<br>　像法當住　　廿二中劫　　彼大聖明<br>　舍利流布　　男神女鬼　　供養最勝<br>　其世尊德　　亦當如是　　告舍利弗<br>　且當自慶　　仁者國土　　嚴飾如是<br>　兩足之尊　　自然無倫　</p><p>爾時四部眾。比丘比丘尼清信士清信女。天龍鬼神揵沓和阿須倫迦留羅真陀羅摩休勒。聞佛世尊授舍利弗決。當成無上正真之道。心懷欣豫歡喜踊躍。不能自勝。各自脫身衣以覆佛上。時天帝釋梵忍跡天。及餘無數億千天子。各各取衣供養世尊。以天華香意華大意華散于佛上。諸天衣物悉在虛空羅列而住。天上伎樂自然而鳴。天上大聲自然雷震普雨天華。咸共舉聲而皆歎曰。今所聞法自昔未有。前波羅奈鹿苑之中。始轉法輪蓋不足言。今佛世尊則復講說無上法輪。時諸天子讚頌曰<p class='lg'><br>　於世無雙比　　今者轉法輪<br>　為男女講說　　陰衰所從起<br>　彼第一暢說　　十二展轉事<br>　今導師演說　　少能信樂者<br>　從世雄大聖　　面聞無數法<br>　往始至于茲　　未聆如斯典<br>　大導師所說　　我今代勸助<br>　勇猛舍利弗　　而乃得授決<br>　為歎本發意　　所供養佛數<br>　我當蒙及逮　　得佛世最上<br>　已所造淨行　　頻數若干種<br>　奉過去諸佛　　願獲佛道誼　</p><p>於是舍利弗白世尊曰。我今無結狐疑已除。現在佛前得授予決。為無上正真道。又曰。大聖。斯千二百得自在者。昔來豈不住學地乎。當來如是此佛教耶。斯諸比丘。頓止行門遵尚法律。度老病死諮嗟泥洹。是諸比丘無央數千。供養世尊。學諸所學。畏吾我懼三世。毀諸見眾邪。行立滅度。已懷此想得至道場。初未曾聞如是像法。心每猶豫善哉世尊。願說要誼。使此比丘疑網悉除。今四部眾意咸悵悵。當令坦然無餘結恨。佛告舍利弗。向者吾不說斯法耶。以若干種善權方便。隨其因緣而示現之。如來至真等正覺所分別演。皆為無上正真道故。我所諮嗟皆當知之。為菩薩也。又舍利弗。今吾引喻重解斯誼。有明慧者當了此譬喻。如郡國縣邑有大長者。其年朽邁坐起苦難。富樂無極財寶無量。有大屋宅。周匝寬博垣牆高廣。其舍久故。數百千人而在其內。唯有一門及監守者。堂屋傾危梁柱腐敗。軒窗既多多積薪草。時失大火。從一面起普燒屋宅。長者有子。若十若二十。欲出諸子。諸子放逸嬉戲飲食。卒見火起各各馳走。周慞詰屈不知所出。父而念曰。今遭火變屋皆然熾。以何方便免救吾子。時父知子各所好喜。即為陳設象馬車乘遊觀之具。開示門閤使出于外。鼓作倡伎絕妙之樂。戲笑相娛令濟火厄。當賜眾乘。象車馬車羊車伎車。吾以嚴辦停在門外。速疾走出出避火災。自恣所欲從意所樂。諸子聞父所敕所賜象馬車乘音樂之屬。各共精進廣設方計。土坌水澆奔走得出。長者見子安隱而出。四面露坐心各踊躍。不復恐懼。各各白言。願父賜我諸所見許若干種伎相娛樂具象馬車乘。又舍利弗。彼大長者。等賜諸子七寶大車。珠交露幔車甚高廣。諸珍嚴莊所未曾有。清淨香華瓔珞校飾。敷以繒褥氍毹綩綖。衣被鮮白鑠如電光。冠幘履屣世所希有。若干童子各各手持。一種一色皆悉同等。用賜諸子。所以者何。今此幼童皆是吾子。寵敬等愛意無偏黨。以故賜與平等大乘。又舍利弗。吾亦如是為眾生父。停儲庫藏滿無空缺。如斯色像。教化誘進得示大乘。諸子則尋獲斯大乘。以為奇珍得未曾有。而乘遊行。於意云何。長者賜子珍寶大乘。將無虛妄乎。舍利弗白佛。不也安住。不也世尊。其人至誠。所以者何。彼大長者救濟諸子。而不欲令遇斯火害。隨其所樂許而賜之。適出之後各與大乘。以故長者不為虛妄。究竟諸子志操所趣。故以方便令免患禍。況復貯畜無量寶藏。以一色類平等大乘賜子不虛。佛言。善哉舍利弗。誠如所云。如來至真等正覺超越十方光照眾冥。解脫憂恐拔斷根牙。枝葉華實如來慧現。法王神力為世之父。善權方便攝持恩議。行乎大悲道心無盡。愍哀三界大火熾然。黎庶不解故現世間。救濟眾生生老病死。諸不可意結縛之惱。裂壞所著脫婬怒癡。誘導三乘漸漸勸示無上正真之道。適興于世睹諸群萌。妄想財業愛惜無厭。因從情欲致無數苦。於今現在貪求汲汲。後離救護便墮地獄餓鬼畜生。燒炙脯煮饑渴負重。痛不可言。正使生天及在人間。與不可會恩愛別離。憂惱難量一時離苦。歌舞戲笑不知恐畏。無所忌難不自覺了。不肯思惟計其本末。不求救護復見燒然。三界眾生勤苦之患。吾當施立無極大安。無數百千不可思議諸佛正慧。其有盈逸迷惑欲樂。如來誘立道慧神足。善權方便化現佛慧。聞使佛力無所畏。眾生難寤不肯尋受。因緣所縛。未脫生老病死憂患。未始得度三界燒炙。不了所歸。何謂解佛慧者。譬如長者。立強勇猛多力諸士。救彼諸子使離火患。方便誘之適出在外。然後乃賜微妙奇特眾寶車乘。如是舍利弗。如來正覺以力無畏建立眾德。善權方便修勇猛慧。睹見三界然熾之宅。欲以救濟眾生諸難。故現聲聞緣覺菩薩之道。以是三乘開化驅馳使棄愛欲。教諸萌類滅三界火婬怒癡縛。色聲香味細滑之法。三處五欲五欲燒人。不猗三界便得三乘。勤精三乘則超三界。進三乘者諸佛所訓也。黎庶則至無央數集。世尊現戲行為娛樂。修此根力覺意禪定脫門三昧正受。然於後世致大法樂。安隱欣豫無所罣礙。又舍利弗。其有眾生未興起者。如來出世有信樂者。樂佛法教精進奉行。最後竟時欲取滅度。謂聲聞乘。遵求羅漢孚出三界。譬如長者免濟子難許以羊車。若復有人無有師法。自從意出求至寂然。欲獨滅度覺諸因緣。於如來法而行精進。謂緣覺乘。出之火宅許以馬車。假使有人。求諸通慧諸佛道慧。自在聖慧自從心出。無師主慧多所哀念。多所安隱諸天人民。欲利天上世間人民。滅度黎庶於如來法。奉修精進欲求大聖。普見之慧力無所畏。謂如來道。菩薩大士所履乘也。譬如長者勸誘其子免火患難。許以象車驅出火宅。父見子安濟難無懼。自察家中財寶無量。等賜諸子高大殊妙七寶大乘。如來正覺亦復如是。睹無數眾億百千垓。使度三難懃苦怖懼。從其所願開生死門。遂令脫出難嶮恐患使滅度安。又舍利弗。如來爾時從終始宅。以無數慧力無所畏。觀眾罹厄矜哀喻子。普勸進使歸於佛乘。不令各各從意而滅度也。如來悉誘。以佛滅度而滅度之。假使眾生得度三界。以如來慧脫門定意賢聖度門。安慰歡娛施樂法誼。惠以一貌佛之大道。如彼長者本許諸子以三品乘。適見免難各賜一類平等大乘。誠諦不虛。各得踊躍無有慍恨。如來如是。本現三乘然後皆化使入大乘不為虛妄。所以者何。當知如來等覺有無央數倉庫帑藏。以得自在。為諸黎庶現大法化諸通愍慧。當作是知當解此誼。如來等正覺善權力便。以慧行音唯說一乘。謂佛乘也。世尊頌曰<p class='lg'><br>　譬如長者　　而有大宅　　極甚朽故<br>　腐敗傾危　　有大殿舍　　而欲損壞<br>　梁柱榱棟　　皆復摧折　　多有軒闥<br>　及諸窗牖　　又有倉庫　　以泥塗木<br>　高峻垣牆　　壁障崩隤　　薄所覆苫<br>　彌久彫落　　時有諸人　　五百之眾<br>　皆共止頓　　於彼舍宅　　有無央數<br>　草木積聚　　所當用者　　滿畜無量<br>　一切門戶　　時皆閉塞　　有諸樓閣<br>　及諸蓮華　　億千眾香　　而有芬氣<br>　若干種鳥　　眷屬圍繞　　種種虺蛇<br>　蝠螫遁竄　　在在處處　　有諸惡蟲<br>　有若干種　　狖狸鼷鼠　　其字各異<br>　嗚呼啾[<a href='javascript:showpic("../fontimg/003931.gif")'>口*室</a>]　　其地處處　　而有匿藏<br>　溷廁屎溺　　污穢流溢　　蟲明刺蕀<br>　充滿其中　　師子狐狼　　各各[<a href='javascript:showpic("../fontimg/004404.gif")'>口*睪</a>]吠<br>　悉共咀嚼　　死人屍體　　何人聞見<br>　而不怖懼　　無數狗犬　　蹲伏窠窟<br>　各各圍繞　　皆共齹掣　　假使此等<br>　饑餓之時　　普皆諍食　　疲瘦羸劣<br>　鬥相齮齧　　音聲暢逸　　其舍恐畏<br>　變狀如是　　有諸鬼神　　志懷毒害<br>　蠅蚤壁虱　　亦甚眾多　　百足種種<br>　及諸魍魎　　四面周匝　　產生孚乳<br>　各取分食　　羯羠羝羊　　不得奔走<br>　歸其處所　　雖諸鬼神　　來擁護之<br>　不能濟脫　　令不被害　　彼諸鬼神<br>　亦食眾生　　雖得飽滿　　心續懷惡<br>　群品不同　　種姓別異　　若有死者<br>　皆埋[<a href='javascript:showpic("../fontimg/001584.gif")'>蒙-卄</a>]埌　　彼志出外　　而遊所處<br>　鳩桓香音　　志存暴弊　　舒展兩臂<br>　往來經行　　無有咒術　　可以辟除<br>　於時諸犬　　取其兩足　　撲令仰臥<br>　而就擊之　　捉其兩腳　　絞加頸項<br>　坐自放恣　　心意盪逸　　諸黑象眾<br>　厥狀高大　　體力強盛　　拔扈自在<br>　旬日饑餓　　行求飲食　　遙見芻蒿<br>　奔走趣之　　有鍼嘴蟲　　及鐵喙鳥<br>　在丘壙間　　見人死屍　　惡鬼兇嶮<br>　放髮叫呼　　諸魃湊滿　　貪欲慢翰<br>　窗牖顯明　　視瞻四顧　　於斯闚看<br>　不可得常　　諸邪妖魅　　及眾餓鬼<br>　鵰鷲鴟梟　　悉行求食　　其宅恐難<br>　如是品類　　有大園觀　　牆壁隤落<br>　室宅門戶　　圯裂破柝　　唯一男子<br>　而守護之　　其人在堙@　止頓居跱<br>　爾時失火　　尋燒屋宇　　周迴四面<br>　而皆燔燒　　無數千人　　驚怖啼哭<br>　於今火盛　　焚我子息　　又彼尊者<br>　舉聲稱怨　　堂柱摧滅　　垣屏碎散<br>　神諸餓鬼　　揚聲喜喚　　鵰鷲數百<br>　飛欲避火　　無數鳩垣　　框榱懷懅<br>　百千妖魅　　慞遑馳走　　親自目見<br>　火所燔燒　　無量群萌　　烏殟灰蘆<br>　諸薄枯者　　為火所災　　各各懊惱<br>　而見焚燒　　炙燎焦爛　　沸血流離<br>　於時此宅　　強猛之眾　　一一鬼魅<br>　悉共噉食　　臭煙[<a href='javascript:showpic("../fontimg/019337.gif")'>火*逢</a>]勃　　稱讚香美<br>　一切奔騖　　周旋詰屈　　蜈蚣蚰蜒<br>　蚳蛆並出　　厭魅勇逸　　多所齟齰<br>　頭上火然　　遊行嬉怡　　悉饑食噉<br>　火所燒者　　其屋宅中　　怖遑若茲<br>　百千人眾　　燒喪狼藉　　於時宅主<br>　大勢長者　　見之如斯　　急急孚務<br>　聞此災禍　　愍念諸子　　建立伎樂<br>　寶乘誘出　　有諸愚癡　　不能解知<br>　於彼戲笑　　放逸自恣　　長者聽察<br>　尋入館內　　騃夫不覺　　無解脫想<br>　今我諸子　　闇蔽閉塞　　一切盲瞶<br>　無有耳目　　以戲樂故　　而自繫縛<br>　種姓孫息　　甚難得值　　凡品眾庶<br>　若干等倫　　遭大災火　　各各痛惱<br>　鬼神蛇虺　　心中懷毒　　無數妖魅<br>　歡喜踊躍　　諸狼狐狗　　亦不可計<br>　饑渴欲求　　飲食之具　　我子眾多<br>　皆沒于此　　設無火災　　亦不可樂<br>　狐疑眾結　　酷苦若是　　何況周匝<br>　普見熾然　　執愚意者　　於斯自恣<br>　諸子貪戲　　而相娛樂　　永不思惟<br>　父所言教　　心不自念　　速圖方計<br>　爾時長者　　意自忖度　　吾生此子<br>　勤苦養育　　得無為火　　而見燒爇<br>　於何救子　　而脫孫息　　即自思議<br>　立造權計　　今我諸子　　耽媔音伎<br>　禍害乘至　　非戲樂時　　痛哉愚憒<br>　不睹酷苦　　諸童瑕猥　　不識此難<br>　今吾心怖　　子樂逸盪　　要從精進<br>　免濟大牆　　即尋設計　　於舍之外<br>　施張伎樂　　遊戲之具　　子所好慕<br>　吾皆辦之　　調隱音節　　一時俱作<br>　諸子聞賜　　貪愛樂音　　各各速疾<br>　盡力勱勵　　驅逐一切　　迸出災屋<br>　得脫苦惱　　集子一處　　安隱歡然<br>　無復恐懼　　於是長者　　見諸子出<br>　心中寬泰　　意得自由　　廣設眾具<br>　師子之座　　吾身今日　　則獲無為<br>　彼諸苦患　　已永盡除　　斯諸童子<br>　修精進力　　迷在災宅　　而自放恣<br>　前者曾更　　無限眠寐　　火[<a href='javascript:showpic("../fontimg/019475.gif")'>火*僉</a>]然熾<br>　人遭此難　　陰蓋所覆　　心不開解<br>　今日一切　　皆得解脫　　已致自然<br>　志之所願　　父見諸子　　志在安隱<br>　於時諸子　　往詣長者　　唯願天父<br>　各各賜我　　如前所許　　若干種乘<br>　本居遇火　　迷冥不寤　　大人敕教<br>　一切奉承　　當賜諸子　　三品之乘<br>　今正是時　　願垂給與　　於時長者<br>　敕侍開藏　　紫磨天金　　明月珠寶<br>　上妙珍異　　世所希有　　極好奇特<br>　弘雅之車　　最尊難及　　莊校嚴飾<br>　周匝欄楯　　珠璣瓔珞　　幢幡繒綵<br>　而為光觀　　金銀交露　　覆蓋其上<br>　煒曄殖立　　珍寶諸華　　四面周匝<br>　而皆下垂　　車上重疊　　敷諸坐具<br>　天繒白[<a href='javascript:showpic("../fontimg/034535.gif")'>執/衣</a>]　　而不可計　　又復加施<br>　柔軟茵褥　　無量綩綖　　參席于車<br>　計所校飾　　車價億千　　奇異珍寶<br>　無量兆載　　其象多力　　鮮白如華<br>　象身高大　　儀體擾馴　　調駕寶車<br>　以為大乘　　於時長者　　嚴車以辦<br>　各以賜與　　諸正士疇　　皆是我子<br>　一切等給　　是時諸子　　歡喜踊躍<br>　各各處處　　欣慶相娛　　告舍利弗<br>　大仙如是　　為諸群生　　救護父母<br>　一切眾庶　　皆是我子　　為三界欲<br>　所見纏縛　　計惟三處　　如彼火宅<br>　勤苦患惱　　具足百千　　此則所謂<br>　普然無餘　　生老病死　　憂哭之痛<br>　佛為三界　　救度無餘　　遊在閑居<br>　若坐林樹　　則常應時　　將護三處<br>　彼見燒炙　　皆斯吾子　　寤諸黎庶<br>　令得自歸　　由此意故　　示現于彼<br>　一切黎元　　愚不受教　　坐著愛欲<br>　而自縶紲　　善權方便　　為大良藥<br>　分別三乘　　以示眾生　　適聞三界<br>　無量瑕穢　　則以隨時　　驅勸令出<br>　其諸菩薩　　來依倚佛　　六通三達<br>　成大聖慧　　或有得成　　為緣覺乘<br>　逮不退轉　　致佛尊道　　現在諸子<br>　因佛自由　　以是譬喻　　無有瞋恨<br>　緣是得近　　於佛道乘　　受斯一切<br>　得為最勝　　於是恢闡　　平等之信<br>　降伏棄離　　一切世色　　諸正覺慧<br>　殊異道德　　稽首歸命　　於聖中尊<br>　根力脫門　　一心如是　　三昧之定<br>　億數千垓　　諸佛之子　　常所宗重<br>　斯則名曰　　尊妙大乘　　晝則誓願<br>　志存降魔　　夜每專精　　欽慕不倦<br>　於一年數　　若歷劫數　　度脫眾生<br>　無數千垓　　所喻寶乘　　則謂于斯<br>　以是遊至　　於佛道場　　無數佛子<br>　以為娛樂　　其有聽者　　安住弟子<br>　告舍利弗　　卿當知是　　計有一乘<br>　則無有二　　住至十方　　一切求索<br>　知人中上　　普行善權　　稍稍誘進<br>　從微至大　　先現聲聞　　緣覺之證<br>　適德三界　　欲捨之去　　然後便示<br>　菩薩大道　　佛恩普潤　　譬如良田<br>　隨其所種　　各得其類　　種者所殖<br>　非地增減　　佛亦如是　　一切普等<br>　常示大道　　取者增減　　佛則於彼<br>　諸人者父　　我常觀者　　眾庶苦惱<br>　無數億劫　　而見燒煮　　三界之中<br>　恐畏之難　　佛為唱導　　使得滅度<br>　諸賢無為　　今日乃知　　棄捐生死<br>　脫勤苦患　　其有菩薩　　住於是者<br>　至誠之決　　取譬若斯　　一切普聞<br>　佛之明日　　諸大導師　　行權方便<br>　所當勸助　　如諸菩薩　　瑕穢愛欲<br>　亦可惡厭　　心闇塞者　　而見污染<br>　是故導師　　為說勤苦　　現四聖諦<br>　當分別此　　假使眾人　　不解眾惱<br>　根著冥塵　　不肯捨離　　故為是等<br>　而示其路　　因從所習　　而致諸苦<br>　愛欲已斷　　常無所著　　已得滅度<br>　於斯三品　　了無有異　　則得解脫<br>　若修八路　　便得超度　　告舍利弗<br>　何所為度　　受無所有　　則為解脫<br>　彼亦不為　　一切解脫　　無所滅度<br>　便見導師　　佛何以故　　而說解脫<br>　無所逮者　　乃成佛道　　當得如我<br>　為聖法王　　以安隱誼　　現出于世<br>　告舍利弗　　是吾法印　　是佛最後<br>　微妙善說　　愍傷諸天　　及於世間<br>　在所遊處　　常能獨行　　假使有人<br>　講說是典　　若有勸助　　代歡喜者<br>　聞其妙法　　當奉持之　　為悉供養<br>　過去諸佛　　奉持此法　　至不退轉<br>　假使有人　　信樂斯經　　往古已見<br>　過去導師　　亦悉奉順　　諸聖至尊<br>　如得逮聞　　如是典摸　　皆得曾見<br>　吾之儀容　　又亦觀察　　我比丘眾<br>　常觀勤視　　今現菩薩　　信斯典者<br>　德亦如是　　一切皆瞻　　是諸菩薩<br>　其信此經　　則亦如是　　頑騃闇夫<br>　不肯篤信　　若說此經　　諸得神通<br>　諸聲聞黨　　非其所逮　　緣覺之乘<br>　亦不能了　　今我所有　　諸聲聞等<br>　舍利弗身　　堅固信之　　仁輩如是<br>　信大法典　　現在盡悉　　不著因緣<br>　假使不應　　斯經卷者　　則為謗訕<br>　佛天中天　　闇冥輩類　　常懷愛欲<br>　未曾解了　　無所生法　　又其毀謗<br>　善權方便　　世間所有　　佛常明日<br>　其聞佛說　　講此罪福　　志不歡樂<br>　顏色為變　　我今現在　　及滅度後<br>　若有誹謗　　如是典比　　不使比丘<br>　書寫斯經　　佛說罪緣　　皆誼普聽<br>　沒失人身　　墮無擇獄　　處於其中<br>　具足一劫　　又無央數　　過是之限<br>　若罪竟已　　常在癡冥　　假令得出<br>　於地獄中　　便當墮于　　禽獸畜生<br>　為狗蠱狐　　其形燋悴　　當入人宅<br>　或復見害　　設有憎惡　　佛經典者<br>　其色變異　　黯黕如墨　　罪之所為<br>　顏常若漆　　身體羸瘦　　而無潤澤<br>　為諸品類　　所見賤穢　　瓦石打擲<br>　啼哭淚出　　其人常被　　撾捶榜笞<br>　饑渴虛乏　　軀形瘦燥　　當墜畜生<br>　駱駝驢騾　　常負重擔　　而得捶杖<br>　心中燠[<a href='javascript:showpic("../fontimg/063324.gif")'>火*農</a>]　　厄求芻草　　謗佛斯經<br>　獲罪若此　　雖得為人　　身疽癩瘡<br>　狀貌痤陋　　肌色傷爛　　假使行人<br>　縣邑聚落　　童子輕易　　戲弄扠踏<br>　其愚騃子　　若後壽終　　即當墮生<br>　邊夷狄處　　當為含血　　蠕動之類<br>　或為聾啞　　不得自在　　假使誹謗<br>　此經獲罪　　常多疾病　　體生疽蟲<br>　無數之命　　唼食其軀　　心常憂瘀<br>　疾不離己　　告舍利弗　　不信此經<br>　彼男子者　　無黠無明　　所在慳貪<br>　性常嚵[<a href='javascript:showpic("../fontimg/067841.gif")'>口*斥</a>]　　生盲無目　　人所棄捐<br>　人坐不信　　於佛大道　　口中常臭<br>　惡氣外薰　　鬼神厭魅　　詳觸嬈之<br>　普世俗人　　無用言者　　假使不樂<br>　斯道地者　　所在窮乏　　常當貧匱<br>　身未常得　　著好被服　　財業雖豐<br>　不敢飲食　　有所造作　　當所為者<br>　假使欲求　　安隱之具　　設有所得<br>　尋復亡失　　興發惡行　　果報如此<br>　假使呼醫　　合諸方藥　　善知方便<br>　而療治之　　有不除差　　及轉增劇<br>　痝Q疾病　　不得所便　　設復發意<br>　興立餘事　　則遭擾擾　　鬥諍之業<br>　又見毀辱　　而被楚撻　　彼犯律者<br>　常遇此惡　　若有誹謗　　斯經之罪<br>　未曾得見　　世雄導師　　人中帝王<br>　佛之法教　　卒暴隧鬼　　阿須倫神<br>　皕篳僧o　　耳聾閉塞　　愚癡騃瞶<br>　不得聞經　　設有誹謗　　斯經典者<br>　然於後世　　永無所見　　假使毀呰<br>　斯經罪果　　殃無數億　　百千之計<br>　若干垓劫　　如江河沙　　常當瘖啞<br>　口不能言　　佛所立道　　常師子吼<br>　毀者地獄　　以為遊觀　　勤苦惡趣<br>　用作居宅　　已所犯罪　　致殃如斯<br>　人多疾患　　自速瘖啞　　若在世間<br>　當獲此咎　　坐在眾會　　兩舌欺言<br>　命欲盡時　　舉賈生息　　其身睅D<br>　若干苦痛　　無央數億　　百千眾患<br>　顏貌常黑　　人所不喜　　殃暴疽癘<br>　常有臭氣　　自見吾我　　顏色黧黮<br>　瞋恚懷毒　　怒害滋甚　　情欲熾盛<br>　無有節限　　有所好忤　　若如畜生<br>　告舍利弗　　今日世尊　　具足一切<br>　說其人罪　　若有誹謗　　斯佛經者<br>　欲計殃限　　不可究竟　　見是誼已<br>　當觀察之　　今我故為　　舍利弗說<br>　不為愚騃　　不解道者　　分別論講<br>　如斯像法　　其有聰明　　廣博多聞<br>　秉志堅強　　常修憶辨　　若有勸發<br>　遵尚佛道　　爾乃聽受　　未曾有法<br>　則以睹見　　億百千佛　　殖無央數<br>　如意功德　　其人志性　　猛如月光<br>　爾乃聽受　　如是典籍　　若有精進<br>　志常懷慈　　常於夙夜　　炤燿悲哀<br>　朽棄軀體　　不惜壽命　　爾乃聽受<br>　於斯經卷　　常行恭敬　　無他想習<br>　其心專一　　不立愚願　　痝B曠野<br>　若隱巖居　　彼等人仁　　爾乃聽受<br>　結親善友　　常相恃怙　　棄捐遠離<br>　諸惡知識　　當得逮見　　如是佛子<br>　乃能值遇　　若斯言教　　不犯禁戒<br>　如寶明珠　　志習奉受　　方等諸經<br>　當見如茲　　佛聖子孫　　常專精此<br>　一品經卷　　設有罵詈　　毀辱經者<br>　琤H愍哀　　向于眾生　　常志恭敬<br>　承安住教　　今故為之　　說是經法<br>　其在眾會　　誦斯經者　　心常如應<br>　得無合會　　引無央數　　億載譬喻<br>　故為是倫　　而見斯典　　又佛今日<br>　講解道品　　所至到處　　踊躍而步<br>　假使比丘　　欲求善說　　若見此經<br>　當欣頂受　　其有奉持　　方等經者<br>　心常專精　　不樂餘業　　執持一頌<br>　志不改易　　乃得聽受　　如是弘模<br>　假使有人　　慕求斯經　　當崇敬之<br>　如如來身　　若人思僥　　欲學此法<br>　設令得者　　當稽首受　　其人不當<br>　念索餘經　　亦未曾想　　世之群籍<br>　而行佛道　　志在根力　　悉捨離之<br>　講專斯經　　告舍利弗　　佛滿一劫<br>　舉喻億千　　分別解脫　　設有願發<br>　上尊佛道　　當以斯經　　宣暢布散</p><p class='juan'>
正法華經卷第二</p>
</body></html>
