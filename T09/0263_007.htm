<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
正法華經卷第七</p>
<p><span class='byline'>　　　　西晉月氏國三藏竺法護譯</span><br><p><b>　　<A NAME="n61"></A>安行品第十三</b><p>於是溥首大士白佛。唯大聖。此諸菩薩恭敬世尊。所當勸悅難及難及。何時應當為一切眾說斯經典。佛語溥首曰。菩薩先處二法乃應講經。一曰威儀。二曰禮節。何謂菩薩解知威儀。假使持心忍辱調柔。將護其意畏不自立。其志如地不見有人。不見有人而行法者。觀自然相諸法本無。此諸法者眾行之式。亦無想念。是謂威儀。何謂禮節。設令菩薩不與王者太子大臣吏民從事。不與外道異學交啟。不尚世典讚敘音韶合偶習俗。不貪不學不與屠殺魚獵弋射雞鶩羅網賊害從事。不與歌樂遊戲眾會同處。不與聲聞比丘比丘尼清信士清信女從事。亦不親近行禮問訊。不共止頓。不與同志經行燒香散華然燈。除其往至講經會時。唯與講會而共從事。縱有所說亦無所著。是為禮節<p>又語溥首。菩薩大士不嫪家居宗室親屬。不慇懃思見內人女弱獨說經法。亦不頻數詣群從幼童男女。及餘異人而說軟語。所不當講不為定意自賴說經。不與住立亦不同願。亦不與一比丘尼獨入房室。除念如來精進為行。縱為女人有說經緣。不於是中污染法味。不令受取而廣誼理。不與沙彌比丘尼童子童女共在一處。常好燕坐綢繆好習辟屏閑居。是為禮節。又語溥首。菩薩大士。觀一切法皆為空無。如所住立已墮顛倒。所立正諦常住如法。專秉身心不動不搖。不退不轉蠲捨滅盡。不生不有無有自然。無為無數無所可有。逮無所有除諸言辭。不住無為無想不想。得伏諸想。假使菩薩。乙蜜觀察斯一切法。款款修此所當行者。常住威儀禮節二事。世尊重解現此誼。而歎頌曰<p class='lg'><br>　若菩薩好樂　　說此經典者<br>　於後當來世　　勇猛無怯劣<br>　順威儀禮節　　善明清白行<br>　國王及太子　　大臣寮屬吏<br>　外道若異學　　屠獵惡害品<br>　抑制交啟習　　不與通往返<br>　比丘放羅漢　　除立於法律<br>　不與自大俱　　復遠犯禁者<br>　比丘比丘尼　　調譺嘲話談<br>　捨離清信女　　不與無益言<br>　現在欲獲法　　常當止息非<br>　好住滅度地　　是謂為威儀<br>　假使不肯往　　諮問於道法<br>　為斯持法說　　不怯無所著<br>　眾生有癩病　　若親屬宗室<br>　母人諸細色　　悉當捨離去<br>　不與是等俱　　而積殖德本<br>　當棄販賣業　　諸慢不恭敬<br>　棄捐諸住立　　不為<span class='corr'>己</span>身害<br>　若干種蟲蚤　　不習食噉肉<br>　蠲捨諸非法　　喜瞋恚恨者<br>　所行乃如是　　亦不與談語<br>　不與強顏俱　　及餘自用性<br>　作行如是者　　皆當屏除之<br>　明者設有緣　　為女人說經<br>　而不獨遊行　　不住於調戲<br>　設入出聚落　　數數行求食<br>　將一比丘伴　　常志念於佛<br>　佛故先示現　　此威儀禮節<br>　其奉持斯典　　則當勤行之<br>　上中下劣人　　若不行法者<br>　無無常供養　　一切皆至誠<br>　丈夫無想念　　堅固行勇猛<br>　不知一切法　　亦不見滅盡<br>　一切諸菩薩　　是謂為威儀<br>　如常行禮節　　且當聽察之<br>　斯當講說　　無為之法　　一切不興<br>　亦無所生　　建志常立　　觀採空誼<br>　此為明者　　所行禮節　　有所念者<br>　悉顛倒想　　以無為有　　用虛作實<br>　雖有所起　　諸法無生　　因想蹉踖<br>　而生諸有　　心常專一　　善修三昧<br>　建立於行　　若須彌頂　　所住如此<br>　普觀諸法　　是一切法　　猶如虛空<br>　譬若虛無　　等無堅固　　不念取勝<br>　無所棄捐　　諸法所處　　無有常名<br>　是為明者　　所行禮節　　我滅度後<br>　若有比丘　　敢能守護　　如是法則<br>　無所怯軟　　心不起想　　為無數人<br>　說此經典　　其明哲者　　所念以時<br>　若入屋室　　所行若茲　　觀察諸法<br>　一切普淨　　宴然說誼　　而不動搖<br>　國主帝王　　及與太子　　欲聽聞法<br>　皆供養之　　并餘長者　　及諸梵志<br>　立諸眷屬　　皆無所欲　</p><p>又語溥首。如來滅度之後欲說此經。住于安隱已立安隱。不懷諛諂無眩惑心。乃說經法藏厭身懷。或載竹帛為他人說。亦不多辭亦無所生。亦不輕慢諸餘比丘。為法師者亦不歌歎亦不毀呰。異心比丘為聲聞者。未曾舉名說其瑕穢。亦不誹謗。亦不仇怨意相待之。未曾毀呰居家行者。無所志願。不建彼行亦無所想。行來安住而立誼要。往來周旋。若詣法會。自護己身行無有失。而說經法。若有請問。心無所猗。離聲聞乘。有所發遣覺了佛慧。佛時頌曰<p class='lg'><br>　智者常安　　住於佛道　　先隱定坐<br>　爾乃說經　　若當敷座　　務令柔軟<br>　若干種具　　所置綺燦　　體常儭著<br>　淨潔被服　　於七七日　　而習經行<br>　猶如黑雲　　在於虛空　　合集積累<br>　弘雅功德　　所處之座　　具足篋藏<br>　床足堅固　　平坦顯赫　　無數坐具<br>　[<a href='javascript:showpic("../fontimg/057087.gif")'>疊*毛</a>]蓐綩綖　　儼然正首　　尊其視瞻<br>　安詳升據　　高廣法座　　而普等心<br>　為一切人　　國主帝王　　太子大臣<br>　及諸比丘　　比丘尼眾　　清信高士<br>　及清信女　　應所樂聞　　為講無量<br>　明智無限　　次第剖判　　為演種種<br>　微妙之誼　　追逐侍後　　請求問諠<br>　斯叡哲者　　復為解說　　而入神足<br>　柔順之忍　　其有聽聞　　悉得佛道<br>　斯智慧士　　皆為一切　　進卻棄除<br>　懈怠疲厭　　常以慈心　　為眾說法<br>　未曾起于　　勞廢之想　　晝夜歌誦<br>　詠尊法訓　　分別演說　　億千垓喻<br>　普能勸悅　　諸會者心　　無敢生念<br>　欲危害者　　若得供養　　飲食之具<br>　床臥所安　　衣服被枕　　病瘦醫藥<br>　而無僥冀　　不從眾人　　有所請求<br>　除其瞻勞　　住廟精舍　　欲令眾庶<br>　悉解佛道　　若一切人　　來聽經法<br>　我乃嘉豫　　如獲大安　　佛滅度後<br>　若有比丘　　宣揚經法　　無所悕望<br>　無所妨廢　　不遭苦患　　常察精進<br>　離於疾病　　無能為彼　　造怨怖事<br>　不被杖痛　　無誹謗想　　身無疲厭<br>　不有所患　　其人住忍　　得力如是<br>　其明智者　　所處安隱　　有所存立<br>　如佛言詔　　若已諮嗟　　億百功德<br>　一切稱譽　　不能究竟　</p><p>又語溥首。如來滅度後若有菩薩。於是經卷懷疑不了。若說教化聞不堅固。性不調和。見餘菩薩求大乘者。為造虛妄而誹謗之。見聲聞緣覺比丘比丘尼清信士清信女若值菩薩。心為躊躇不即往見。其族姓子則遠無上正真之道。而不得近佛天中天所在行處。假使究竟不蒙福力不成最正覺。菩薩行三乘猶如師子在於林樹。若有猶豫自然遠離。不樂所樂亦不不樂。若於眾生修行慈力。至於如來興大父想。見諸菩薩念如世尊。及諸處家未離塵穢。寬弘等敬禮節恭肅。淨諸法誼無疑無結。嚴一切法謹慎安諦。欽順平等不著經法。極有所樂亦無所至。所在晝夜敬護斯典。溥首。是為三法之行。菩薩觀時然後乃說。造安隱行。不被煩惱亦不嬈害。說是經法者。與同學者等心道友。若講若聞信樂斯典。誦持書寫載之竹帛。供養奉事德不可量。說以安住。則乃頌曰<p class='lg'><br>　若有嫉妒　　懷難億數　　其法師慈<br>　當遠憎惡　　有明智者　　不造貪著<br>　若欲讀斯　　正典摸者　　未曾誹謗<br>　說人之惡　　亦不墮非　　諸疑邪見<br>　心常[<a href='javascript:showpic("../fontimg/067056.gif")'>火*霍</a>]然　　無有沈吟　　以愍傷故<br>　得了此定　　安住之子　　亦能忍辱<br>　其人常屏　　貢高自大　　數數講誦<br>　佛之典誥　　未曾以此　　持作懈倦<br>　其有菩薩　　在十方者　　愍傷眾生<br>　於世興行　　順造恭敬　　學聖慧者<br>　皆當念之　　是我世尊　　思念諸佛<br>　兩足之上　　想諸菩薩　　如想父母<br>　設有求道　　無有情欲　　棄捐吾我<br>　自大之想　　假使聽省　　如是像法<br>　其明士等　　當自慎護　　所行安隱<br>　常得調定　　將御佛道　　救億眾生　</p><p>又語溥首。如來滅度後。若菩薩大士。奉行斯典常以時節。其是比丘當行慈愍。向諸白衣出家寂志一切群生。行菩薩道者。常念過去世行大乘者善權方便演真諦誼。若聽聞者。不知不了不悅不信不省不綜。反自歎說我當逮得無上正真道成最正覺。威神足力而欲得飛。溥首當知。吾見斯等。佛滅度後。菩薩有四事說法而不諍怒。何等為四。為諸比丘比丘尼清信士清信女所見奉敬。帝王太子大臣群寮郡國人民所見供養。長者梵志皆共承順。虛空神明無數天子聽所說經。天龍鬼神侍衛其後皆營護之。是為四。若入縣邑還歸室宇。晝夜悉來諮問經法。若為解說分別所歸莫不歡喜。所以者何。溥首欲知。皆佛所建立加此經恩。去來今佛盡從斯生。亦護是典。若於忍界聞正法華品。服名聽聲者甚難值遇。溥首。譬有大力轉輪聖王。威德弘茂順化所領。諸餘敵國未率伏者。不敢闚[<a href='javascript:showpic("../fontimg/041416.gif")'>門@俞</a>]。若轉輪王興舉軍兵。當有所討。不賓之臣欲距大邦。雄猛將士奮武剋捷。莫不稽顙。王用歡悅斷功定賞。封城食邑賜之土田。七寶珍奇象馬車乘男女奴婢。元首效績勳殊特者。王解髻中明珠賜之。所以者何。臣當國強華裔乃康。如來正覺亦復如是。為大法王無極道諦。自伏其心。以法教化。以德消害。以慧戰鬥。降諸法王無數之眾。無量經典百千要誼。咸施群生無所祕<span class='corr'>蔽</span>。詔平等城其見身魔。能與魔戰以賢聖法。攻婬怒癡降魔官屬。盡三界患至於滅度。所作剋捷則大勇猛。於後無壞亦無有實。因由諸虛致斯世間。如處色像一切因緣。普諸世界古今以來。無有信此正法華經未曾暢說。所以說者。由諸通慧大慈所致。如大聖帝髻中明珠。以為世尊第一法要。緣是趣行。如來使聞深妙之典。往古來今諸行班宣。斯經為最消除一切緣起之患。猶如聖帝珍重愛護髻中明珠。久乃解出以賜元功。如來如是。夙夜寶護最妙無瑕。從是來久立諸法頂。今日加哀乃演散耳。世尊欲重顯現要誼。而歎頌曰<p class='lg'><br>　今如來現　　慈心之力　　常愍眾生<br>　群萌之界　　安住諮嗟　　最尊經卷<br>　故分別說　　如斯典誥　　最後世時<br>　志菩薩法　　若使出學　　及居家者<br>　若聞此經　　慈心戰慄　　一切普現<br>　不得誹謗　　吾本初始　　得佛道時<br>　如今如來　　現在之時　　設能逮聞<br>　於是尊經　　則便建立　　億權方便<br>　猶如勢強　　轉輪聖帝　　戰鬥降伏<br>　外異國王　　得賜象馬　　車乘篋藏<br>　又加封邑　　城郭郡土　　或有得賜<br>　手足寶釧　　微妙之色　　紫磨金珍<br>　真珠夜光　　車磲碧玉　　種種殊別<br>　奇財妙異　　若干諸物　　各用賜之<br>　使一切眾　　踊躍驚喜　　睹所立功<br>　怪未曾有　　最後解髻　　明月寶施<br>　佛亦如是　　今為法王　　忍辱之力<br>　無極慧音　　常行慈愍　　興發哀護<br>　以法等化　　一切世間　　睹諸眾庶<br>　憂惱之患　　講說經法　　億千之數<br>　曉知眾生　　所應方便　　今日眾生<br>　以為盡原　　於時法王　　無極大聖<br>　分別經卷　　億百千垓　　以知黎庶<br>　志力猛慧　　便說此經　　如髻明珠<br>　最後世時　　正典所處　　一切諸法<br>　皆無及者　　欽仰是經　　未曾輕講<br>　識練幽微　　慧明者聞　　吾以演現<br>　如是像法　　佛滅度後　　當恃怙之<br>　其有志求　　斯尊道者　　普當受決<br>　如佛所言　　彼人未曾　　有疵瑕欲<br>　無有疾病　　眾患之難　　則於末後<br>　將來之世　　便即逮成　　無上真慧<br>　殊勝差特　　普當具足　　諸四部眾<br>　亦復順遇　　若有聞者　　除身諸漏<br>　怪其無為　　悉叉手歸　　己身景曜<br>　所照光光　　其奉行是　　所獲若此<br>　得成正覺　　而轉法輪　　則睹弘摸<br>　及見最勝　　夢中聞見　　百福德相<br>　紫磨金色　　佛所說經　　設得聞已<br>　為眾會說　　及諸親族　　皆悉具足<br>　又復所護　　一切除棄　　若使臥寤<br>　所見如是　　悉捨遠離　　而行出家<br>　皆得往至　　於佛道場　　便即處於<br>　師子之座　　是為求道　　所獲利誼<br>　所謂七寶　　悉歸於斯　　修此則奉<br>　最勝如來　　已得佛道　　存立惠施<br>　即轉法輪　　無有諸漏　　為諸四輩<br>　而說經法　　不可思議　　億千劫數<br>　分別講說　　無漏之法　　教化無數<br>　億垓眾生　　夢中所見　　如斯色像<br>　滅度因緣　　悉無生死　　溥首當知<br>　常志道者　　多所教化　　不可限量<br>　最後末世　　求斯尊法　　分別廣說<br>　安住所演　</p><p><b>　　<A NAME="n62"></A>正法華經菩薩從地踊出品第十四</b><p>於是他方世界八江河沙等菩薩大士。各異形服來詣佛所。稽首于地長跪叉手。白世尊曰。鄙之徒類來造忍界。欲聞斯典受持諷寫。精進供養奉行如法。惟願大聖垂心於我。如來滅度後。以正法華經加哀見付。世尊告曰。止族姓子。仁等無乃建發是計。今此忍界自有八江河沙等大士。一一大士各有眷屬。如六十億江河沙等菩薩大士。後末世時。皆當受持分布班宣。時此佛界周普無數億百千垓諸菩薩眾自然雲集。顏貌殊妙紫磨金色三十二相嚴莊其身。在於地下攝護土界。人民道行倚斯忍界。聞佛顯揚法華音聲從地踊出。一一菩薩。與六十億江河沙等諸菩薩俱。營從相隨一心一行。無有差別。或半江河沙百千菩薩來者。或四十分江河沙。或五十分江河沙。或百分江河沙。或五百分江河沙。或千分江河沙。或百千分。或億百千分江河沙等菩薩。各各朋黨相隨來。或復無央數億百千菩薩眷屬而來至者。或有二百人同行修菩薩道。或有百千各有眷屬。或有千眷屬。或五百眷屬。或四百眷屬。或三百眷屬。或二百眷屬。或百眷屬。或五十眷屬。或四十眷屬。或三十眷屬。或二十眷屬。或十眷屬。或五眷屬。或四眷屬。或三眷屬。或二眷屬。或一眷屬。或獨而至。不可稱限。其數難喻從地踊出。或從上下。或四方來。至忍世界悉住空中。見于滅度多寶世尊能仁大聖。各處七寶樹下坐師子床。尋稽首禮二如來至真等正覺。右繞三匝卻住一面。或有菩薩。以若干品奇妙之誼。諮嗟二尊讚詠諸佛。從始已來假使具足。五十中劫不能究暢。能仁世尊為勤苦行。與佛別來亦復如是。四部眾會。等無差特。亦復默然。爾時世尊。即如色像現其神足。令四部眾悉得普見。又使念知此忍世界。諸菩薩眾於虛空中。各各攝護百千佛土。諸菩薩眾。皆滿具足百千佛土。又此大眾。有四菩薩以為元首。其名曰種種行菩薩。無量行菩薩。清淨行菩薩。建立行菩薩。是為四。於無限無量塵數雲集。大會菩薩之上最也。於是四菩薩大士。各與大眾不可思議。部部住立。於世尊前叉手白曰。大聖體尊起居康強。蠲除眾疾所行安耶。群生各各善順律行。處于清涼無眾患乎。此類將無興墜嶮谷。時四菩薩大士。以偈讚曰<p class='lg'><br>　世雄闡光曜　　所行康強耶<br>　救脫現在者　　眾行無患難<br>　眾生善因室　　決受諦清淨<br>　得無起疲厭　　寧受世吼命　</p><p>爾時世尊告眾大會諸菩薩曰。諸族姓子。佛所行安無疾無患。眾庶各各悉受律行。善學道教不敢興厭。欲至嚴淨。所以者何。斯之品類。乃於往古諸平等覺。各各作行。是諸聲聞。信樂吾教入于佛慧。又各各異三乘學者。住聲聞乘。我悉立志入佛大慧。時諸菩薩而歎頌曰<p class='lg'><br>　善哉快世尊　　我等悉勸助<br>　乃令眾生一　　善化微妙律<br>　欲得聞大聖　　教命詢深要<br>　聽之歡喜信　　乃入法供養　</p><p>於是世尊。讚大會菩薩曰。善哉善哉。諸族姓子。誠如所云。如來所詔。各隨權宜不違本旨。時彌勒大士。及餘八億琩F菩薩俱舉聲。而歎頌曰<p class='lg'><br>　從古以來　　未曾見聞　　乃有爾所<br>　菩薩之眾　　從地踊出　　住世尊前<br>　供奉歸命　　是等儔類　　從何來乎　</p><p>彌勒即知八億琩F菩薩心之所念。尋時叉手以頌問曰<p class='lg'><br>　無央數百千　　於算巨億載<br>　不可稱限量　　未曾見菩薩<br>　來詣兩足尊　　曷因是何等<br>　大通所從來　　其像巨億長<br>　一切志強勇　　猛雄為大聖<br>　端正可欽敬　　今為所從來<br>　世尊一一見　　慧雅諸菩薩<br>　眷屬無央數　　猶如江河沙<br>　其數超江河　　具足度佛法<br>　諸菩薩眷屬　　皆建正覺道<br>　如是群英倫　　集會禮大聖<br>　具足滿六十　　百千江河沙<br>　其數過於彼　　眷屬無思想<br>　五百江河沙　　或四或三百<br>　或二百江河　　諸營從如是<br>　其限復殊此　　或五或復十<br>　一一諸眷屬　　世尊大聖子<br>　斯眾緣何來　　至于導師所<br>　或四三或二　　或一江河沙<br>　琩F數各來　　伴侶悉善學<br>　甚多不可限　　除住空中者<br>　於億百千劫　　不可卒合聚<br>　半江或三分　　或十或二十<br>　具足眾立行　　明哲眾菩薩<br>　俱住於空中　　其限不可量<br>　現別無彼此　　億劫行清淨<br>　又無量異部　　眷屬不可議<br>　億億復超億　　或有半億者<br>　或十或二十　　五四三或二<br>　諸雄從眷屬　　無能籌量者<br>　身各自修行　　寂寞樂等遵<br>　恬怕如虛空　　別來者無限<br>　猶如江河劫　　莫能有計者<br>　在精舍寂室　　各從其方來<br>　一切天神聖　　皆用尊故至<br>　諸菩薩雄猛　　何從忽見此<br>　誰為彼說經　　誰立於佛道<br>　為顯何佛教　　建立何佛行<br>　細微各可敬　　普從四方來<br>　因明目神足　　大慧忽然現<br>　於羸曠世界　　能仁令充備<br>　仁賢諸菩薩　　倫黨自然至<br>　從生出已來　　未見如斯變<br>　願說其國土　　大聖哀盡名<br>　十方所從來　　各懷十八法<br>　吾未曾得見　　如斯等菩薩<br>　我為最勝子　　未曾見聞此<br>　今斯若干眾　　能仁願說行<br>　菩薩無數千　　百垓難可限<br>　諸億千無量　　本為何所處<br>　諸菩薩勇猛　　志性不可量<br>　如是之等類　　大雄願說之　</p><p>爾時他方世界無央數億百千垓諸如來至真等正覺。普從十方詣能仁如來勸說法者。各各坐于七寶樹下師子之床。是諸如來侍者。各各見諸菩薩無量大會部部變化。從地踊出。各各住立自問其佛。此諸菩薩大士之等。從何所來。不可計量無有邊際。時彼諸佛。各各告其侍者曰。諸族姓子。且待須臾有菩薩名彌勒。為能仁如來所授決。當逮無上正真道成最正覺。自問能仁。如爾所怪。佛為一一分別誼歸。悉靜一心而俱聽之。爾時佛告彌勒大士。善哉阿逸。仁者所問極大微妙優奧難量。且聽且聽。今吾說之。一切菩薩及諸會者。普當堅固。強猛力勢於無上意。當知如來。慧見無底。諸大聖立境界無量。禪定智慧所樂自恣。莫能宣暢而剖判說。方便興化不可限量。時佛頌曰<p class='lg'><br>　諸族姓子　　皆聽佛道　　今吾所說<br>　慧柔和悅　　若明達者　　以為美香<br>　如來之慧　　不可思議　　皆當強意<br>　普存堅固　　各建立志　　一心平等<br>　大聖難值　　愍哀世間　　今當聽受<br>　未曾有法　　佛當建立　　仁者諸黨<br>　一切無得　　生狐疑心　　導師所詔<br>　令無有異　　其慧平等　　安隱無特<br>　安住所療　　法甚深奧　　非心所思<br>　不可限量　　今當講說　　無極因緣<br>　普共聽之　　義何所趣　</p><p>世尊歎已告彌勒曰。班宣一切。阿逸。欲知此諸菩薩大士眾會無量不可思議各各從地而踊出者。昔所不見皆集忍界。吾始逮無上正真道成最正覺時。勸悅斯等立不退轉。使成大道教授化立。族姓開士大士之眾。處于下方而於其中。有所救護讚經諷誦。思惟禪定專察其歸。欣然悅豫樂無為行。諸族姓子。志于恬惔不存遠近。天上人間常應專修。轉於法輪無為無會。好深神通法樂為樂。志願精進求于佛慧。於時世尊而歎頌曰<p class='lg'><br>　今此無數　　諸菩薩眾　　不可思議<br>　無能限量　　造行億數　　不可限劫<br>　殖積神足　　博問智慧　　吾悉勸誘<br>　於大聖道　　今佛一切　　皆授其決<br>　斯諸菩薩　　悉佛眾子　　皆為住止<br>　於吾國土　　悉捨棄離　　諸所習地<br>　一切皆處　　閑居得度　　斯諸佛子<br>　所行無為　　精修學習　　奉遵上道<br>　斯聰哲者　　在于下方　　今日故來<br>　攝護國土　　晝夜精進　　無有逸慢<br>　積累德行　　分別佛道　　常行勤修<br>　立於慧力　　一切意堅　　而無限量<br>　志常勇猛　　思惟法典　　普悉是吾<br>　達清淨子　　吾初逮成　　為佛道時<br>　在於城中　　若樹無著　　則便講演<br>　無上法輪　　勸立其志　　於尊佛道<br>　今佛所說　　至誠無漏　　聞佛歎詠<br>　皆當信之　　開化發起　　此諸群英<br>　從久曩來　　立尊正道　</p><p>爾時彌勒大士。聞佛說彼菩薩之眾。億百千垓數難計會。心用愕如。怪未曾有。白世尊曰。云何大聖。處迦維羅衛釋氏王宮為太子時。委國重位眾女之娛。出適道場坐于樹下。得無上正真道成最正覺。從來近近甫四十年。而所教化所度無量。乃復爰發諸佛境界。多所勸益所建權慧而不可議。今是菩薩大會之眾。悉皆如來之所開導。部黨部黨眾多無量。久修梵行殖眾德本。供養無數百千諸佛。假使欲計成就已來劫數無限。彌勒又啟。欲引微喻譬如士<span class='corr'>夫</span>年二十五。首髮美黑姿體鮮澤。被服璨麗端嚴殊妙。常懷恐懼見百歲子。其父謂言族姓子來。爾則我子。其百歲子謂二十五歲人是我之父。父則察知口自說言。是我之子。如是世尊。世俗之人所不信者。而令得信。佛亦如是。成佛未久。今有若干億百千數。久修梵行長夜遵倚在於道慧。勸進現在無量之眾。曉了坐定起立方便。成大神通聰明智慧。住于佛地習佛慧誼。於世希有建大聖力。世尊往古。亦復教化于斯品類。誘導建立於菩薩地。當成無上正真之道致諸正覺。悉行方便所作已辦。今我以受信誓誠諦。探暢既往斷析此誼。其唯如來。新學菩薩心懷猶豫。所不及知。如來滅後聞是經典。終不信也。以有猶豫不遵此法。亦不勸樂。當獲罪釁。善哉世尊。現說此誼。其有狐疑於斯典者。當來末世諸學大乘。設使聞者令不沈吟。於是彌勒大士。於世尊前歎斯頌曰<p class='lg'><br>　譬如有人　　現生老子　　能仁至聖<br>　棄國捐王　　生於城中　　而得佛道<br>　導師近爾　　布屬尟少　　今此諸樂<br>　不退轉子　　無數億劫　　行救大眾<br>　神足之力　　住不可動　　學智慧強<br>　靡所不入　　今來至斯　　在所開通<br>　如水蓮華　　悉無所著　　威神尊重<br>　志超於世　　住立恭肅　　一切叉手<br>　諸菩薩眾　　如是色像　　為如之何<br>　誰當信此　　惟願大聖　　加哀示現<br>　剖判分別　　如審諦誼　　譬如有人<br>　而為士夫　　年既幼少　　髮美且黑<br>　其人年歲　　二十有五　　而能產生<br>　百歲之男　　養育澡洗　　隨時衣食<br>　是我等父　　而為最勝　　一切世間<br>　無有信者　　幼稚年少　　而生斯子<br>　如是世尊　　我等無失　　無數菩薩<br>　如來集會　　心強智慧　　又無所畏<br>　無數億劫　　所學審諦　　志懷明哲<br>　其目通達　　威神巍巍　　顯現端正<br>　而勇意猛　　曉了法律　　為雄導師<br>　所見諮嗟　　而竄山巖　　靜行無為<br>　如虛空界　　悉無所著　　禪定精進<br>　為安住子　　而心志求　　於此佛道<br>　而何所人　　當信此言　　若於導師<br>　滅度之後　　吾等於此　　而無狐疑<br>　佛前目睹　　則聞菩薩　　於是之處<br>　初學罔然　　將無菩薩　　歸於惡道<br>　<span class='corr'>云</span>何勸發　　化斯等倫　　惟願世尊<br>　覶縷解決　</p><p><b>　　<A NAME="n63"></A>正法華經如來現壽品第十五</b><p>爾時世尊。普告菩薩大眾。三舉聲詔。諸族姓子。悉當信佛誠諦至教。勿得猶豫。時會菩薩彌勒大士。具餘之眾咸皆叉手白世尊曰。惟願大聖。分別說之。我等悉信如來所詔。諸菩薩白佛而亦至三。於是世尊。見諸菩薩三稱勸助欲令佛說。佛告諸菩薩曰。諦聽諦聽。善思念之。僉曰受教。佛言。族姓子。如來建立如是色像無極之力。諸天龍神阿須倫世間人。各自知之各自念言。能仁世尊從釋氏土。棄國捐王行至江邊。就于道場坐於樹下。逮得無上正真道成最正覺。又吾在昔從無數億百千那術垓劫以來。已成至真等正覺矣。譬有無數五百千億佛世界。所有土地滿其中塵。若有士夫舉取一塵。過于東方不可計會億百千垓諸佛國土。乃著一塵。如是次取越爾所國土。復著一塵。如斯比類。取無數五百千億佛界所有土地一切之塵。一一取布著諸佛國。悉令塵盡。於諸族姓子意中云何。有能計數此諸佛國。思惟籌算。寧知者乎。彌勒大會諸菩薩眾悉白佛言。無能計者。天中天。所以者何。諸佛世界甚多無量不可思議。非心所及。假使一切聲聞緣覺處賢聖慧。不能思惟知其數者。唯有世尊大聖之慧。乃能知耳。餘無能及。正使我等不退轉地諸菩薩。尚不能知。此諸佛世界不可限量。難得邊際。於時世尊告大眾曰。今吾宣布詔諸族姓子。如彼士夫取無數五百千億佛界中塵。舉一塵過于東方不可計會億百千垓諸佛國土。乃著一塵。如是次。取越爾所國土復著一塵。如斯比類。取無央數五百千億佛界所有土地一切之塵。一一取布著諸佛國。悉令塵盡。吾逮無上正真道成最正覺已來其劫之限。過於爾所塵數之劫。諸族姓子等。見吾於此忍界講法。復在他方億百千垓諸佛世界而示現。皆悉稱吾為如來至真等正覺錠光如來。以諸伴黨若干之數而現滅度。諸族姓子。吾以善權方便。演說經典。現無央數種種瑞應。又如來悉知一切群萌。往來進止諸原根本。悉觀其心而隨示現。各為名號亦不滅度而說泥洹。順諸眾生瑕穢善惡。則為解演若干種法。諸族姓子。見無數品心性各異。所行不同德本淺薄。多所壞破而不信樂。故為說言。告諸比丘。這度終始方今出家。成平等覺從來未久。甫乃逮得無上正真道成最正覺。又如來成佛已來甚久。故佛說言。得佛未久。所以者何。欲化眾生故。諸可說經皆已度脫。所可講詔自現其身。為一切故建示所行。皆為天人喜造罪福。以故如來諸所講演。皆實至誠非是虛妄。如來皆見一切三界。隨其化現亦無所行。亦復不生亦不周旋。亦不滅度不實不有。亦不本無不知不爾。亦無虛實亦不三界如來所行不見三處。如來普觀一切諸法。在於某處不失諸法。一切所說至誠不虛。眾生苦惱不可稱限。行若干種志性各異。思想諸念各各差別。欲令眾生殖眾德本。故為分別說若干法。又如來所當作者皆悉作之。現這得佛。成平等覺已來大久。壽命無量常住不滅度。又如來不必初始所說。前過去世時行菩薩法。以為成就壽命限也。又如來得佛已來。復倍前喻。億百千垓。然後乃於泥洹而般泥曰所以者何。為眾生故而教化之。故而示現行來久遠。為無德類離於福祚。為貧窶行著於愛欲。纏諸見網而自覆蓋。驅馳不定。如來故為現。發忨忨疾獲之想。不起懈怠難得之慮。如來善權告諸比丘。勤苦作行乃得佛道誠諦不虛。以諸眾生從無央數億百千垓。乃見如來。以其匆匆所作不當故。恇汲恇汲無寧息。故言法難值如來難遇聞見。是已怪之難及興難遭想。悲喜孜孜知佛希有。便多發意。樂在閑居而行精進。這不見佛而懷渴仰。見如來已。歡喜稽首造眾德本。其不滅度者教令滅度。開化黎庶。緣是如來出現。說經而宣斯言。誠諦不虛<p>譬如士夫而為醫術。聰明智慧工巧難及。曉練方藥知病輕重藥所應療。多有兒子若十至百。其醫遠行諸子皆在。不解誼理不別醫藥不識毒草。被病困篤皆服毒藥。毒藥發作悶愊反覆。父從遠來。子在城中腦發邪想。父見諸子被病。起想這見父來。悉皆喜悅<span class='corr'>白</span>言。父來。安隱甚善。我等自為食任信他言而服毒藥。惟願大人救濟我命。時父見子遭苦惱患婉轉在地。尋敕從人持大藥來。藥色甚好味美且香。和合眾藥與諸兒子而告之曰。速服上藥甘香芬馥。假使諸子時服此藥。其毒消滅病得瘳除。身體安隱氣力康強。諸子不隨顛倒[<a href='javascript:showpic("../fontimg/011460.gif")'>怡-台+龍</a>]悷想者。見藥嗅香。嘗知其味。尋便服之。病即得愈毒藥消滅。子性悷者。不肯服之。毒藥除者。皆白父母。與我等藥。病悉瘳愈。而蒙安隱。其邪想者。不肯服也。得見藥色不喜香味。父醫念言。今我此子愚冥不解。志性顛倒不肯服藥。病不除愈或恐死亡。寧可以權飲諸子藥。則設方便欲令速服。便告諸子。今我年老羸穢無力。如是當死。汝輩孚起。若吾命盡。可以此藥多所療治。服藥節度汝等當學。假使厭病欲得安隱。宜服斯藥。教諸子已捨詣他國。猶如終沒。諸子聞父潛逝發哀。啼哭悲哀不能自勝。我等之父智慧聰明。驁不服藥今者薨殪。兄弟狐露思慕慇懃。乃自剋責存不順教。甫便遵崇父之餘業。諦觀眾藥形色香味。自當攻療不可輕戲。尋便服藥深自消息。病即除愈。時父見子服藥病愈。便復還現。佛語諸族姓子。如是醫者善權方便。令子病愈。寧可誹謗。彼醫所處為不審乎。諸菩薩白佛言。不也世尊。不也安住。佛言吾從無數不可計限億百千劫。發無上正真道意。懃苦無量每行權便。示現教化發起群生。其父醫者。謂如來也。諸兒子者。謂五道生死人也。父他行而不在者。謂如來未出於世。諸子入城服毒藥婉轉者。謂在三界三毒所縛婉轉五道不能自濟。父聞來還。謂佛如來行大悲哀。見三界人。或流五趣不能自出。故現世間。廣說經法開化黎庶服藥病愈。謂發無上正真道意。立不退轉無所從生。或得聲聞緣覺乘。不至究竟。視藥形色香味不肯服者。謂六十二見諸墮邪者。見父年老留藥教子捨之去者。謂諸黎庶疑受道教。故現滅度。留諸經法以教後世。四輩弟子諷誦學問。思佛功德發大道意。或得羅漢或得緣覺。佛見如是復還出世。一切眾生皆是吾子。諸族姓子。如來行權非徒虛妄。於是世尊。欲重解誼顯揚其事。而歎頌曰<p class='lg'><br>　不可思議　　億百千劫　　欲得限量<br>　莫能知數　　得佛已來　　至尊大道<br>　常講說經　　未曾休懈　　勸助發起<br>　無數菩薩　　皆建立之　　於佛道慧<br>　無數億劫　　開道眾生　　億千垓數<br>　不可思議　　而為示現　　立于滅度<br>　以教化誼　　導利眾生　　用權方便<br>　而現滅度　　故為眾人　　演斯法典<br>　吾已自立　　一切黎庶　　分別群萌<br>　於彼之誼　　其心顛倒　　而不覺了<br>　欲立是等　　佛宣暢說　　設見於佛<br>　滅度之後　　以若干物　　而用供養<br>　又睹吾沒　　愁悒憂慼　　若復見佛<br>　歡喜踊躍　　假使質直　　說至誠言<br>　眾生之類　　朽棄身體　　然後如來<br>　合集眾音　　能自示現　　顯大佛道<br>　而於後世　　分別此語　　吾在于斯<br>　不為滅度　　比丘欲知　　佛權方便<br>　數數堪忍　　現壽於世　　及與異人<br>　眷屬圍繞　　因而宣揚　　於尊佛道<br>　諸賢得聞　　佛出世間　　又復導師<br>　餘國滅度　　觀察眾生　　愁憂懊惱<br>　倉卒不見　　其身相好　　望想飢虛<br>　欲得見佛　　然後乃為　　分別經典<br>　不可思議　　億百千劫　　吾常建立<br>　如此像誼　　佛來至於　　靈鷲之山<br>　自然床座　　無量垓數　　設使眾生<br>　見是世界　　水火災變　　劫燒天地<br>　當斯之時　　吾此佛土　　具足微妙<br>　柔軟安雅　　歌舞戲笑　　無量安隱<br>　講堂精舍　　樓閣室宅　　校飾莊嚴<br>　皆以七寶　　藥草樹木　　華實茂好<br>　自然雨華　　心華眾色　　以散於佛<br>　及弟子上　　諸人皆坐　　館室雷震<br>　或復好樂　　發道意者　　吾之國土<br>　建立常然　　餘人有見　　劫如燒盡<br>　睹其世界　　火甚可異　　本以權便<br>　示現斯變　　如來諮嗟　　無央數億<br>　佛之法尊　　其為若茲　　眾生品類<br>　不肯聽聞　　然而喜造　　殃釁之罪<br>　假使人民　　柔軟中和　　其時佛興<br>　出于人間　　已見世尊　　經法所詔<br>　則為顯揚　　清淨誼理　　佛來為人<br>　分別誡誨　　說斯所造　　往返之事<br>　假使如來　　久久而現　　然後乃為<br>　講是經典　　吾智慧力　　聖達光明<br>　如是所見　　不為薄少　　前世所行<br>　無量劫數　　慈心之品　　平坦無求<br>　智慧明者　　無得狐疑　　棄捐猶豫<br>　勿懷結滯　　所當列露　　未曾班宣<br>　佛今散告　　無復餘誼　　如醫所建<br>　善權方便　　開闡分別　　示子方術<br>　現衰老死　　其身續存　　神變音聲<br>　不終不始　　受諸等友　　而自由用<br>　世吼療治　　眾生之病　　開導癡騃<br>　令離愚冥　　而現泥洹　　亦不滅度<br>　何故慇懃　　欲得現已　　人常闇弊<br>　使意信樂　　以放逸故　　墜墮三處<br>　其心踊躍　　欲令覺了　　如來所詔<br>　常以知時　　為其眾生　　而行智慧<br>　以何方便　　而受道法　　何因令獲<br>　從佛經教　</p><p>世尊說是如來壽限時。則無央數不可思議眾生。皆獲利誼解脫至道<p class='juan'>
正法華經卷第七</p>
</body></html>
