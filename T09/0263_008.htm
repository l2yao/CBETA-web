<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
正法華經卷第八</p>
<p><span class='byline'>　　　　西晉月氏國三藏竺法護譯</span><br><p><b>　　<A NAME="n65"></A>御福事品第十六</b><p>爾時世尊告彌勒大士。阿逸。欲知今佛說此如來壽限經典之時。六十八億那術百千江河沙等諸菩薩。逮不起法忍。二千江河沙菩薩大士。皆得總持。如一佛世界塵數菩薩大士。逮得無礙辯才總持。復有如千佛世界塵數億百千垓菩薩。得不退轉總持。復有如千佛世界塵數菩薩大士。聞是經典。轉不退轉法輪。復有如中千佛世界塵數菩薩。逮得無垢大聖分別而轉法輪。復有如佛小千世界塵數菩薩。聞斯經典。逮得八生住。當成無上正真道。復有如四天下塵數菩薩大士。聞斯法已。得一生補處。當成正覺。復有如八佛世界塵數黎庶。聞是經典。悉發無上正真之道。佛這說斯諸菩薩大士。尋則建立。應時虛空雨諸天華。意華及大意華。紛紛如雪。以散無數百千世界億百千垓諸佛世尊。故來垂恩坐師子床七寶樹下。及能仁大聖上。其無央數不可稱限。諸滅度佛并多寶佛身。地即大動。及雨一切諸菩薩上。又雨四種栴檀雜香蜜香一切諸香。從虛空墮。虛空之中發大雷音。深柔軟音自然妙響。千萬瓔珞若干琦珍。明月珠寶如意之珠。諸珠瓔珞。皆於空中垂下如幡。無數香爐在於空中自然香出。復有無數百千寶蓋自然來至。一一寶蓋各各普覆一一佛上。上至梵天。諸菩薩眾在於空中。執蓋而侍億百千垓諸如來左右。於是彌勒而讚頌曰<p class='lg'><br>　安住令聞　　未曾有法　　本來未嘗<br>　見此明光　　廣大極遠　　不可限量<br>　如向所睹　　無能思議　　今日我已<br>　所聞經典　　面觀安住　　現分別說<br>　建立眾生　　億百千數　　大聖導師<br>　於世殊特　　不退轉輪　　住於佛道<br>　或有得立　　執攬微密　　或有得處<br>　無限之誼　　億百千數　　總持之要<br>　欲有限量　　及思惟者　　有所建立<br>　并越度生　　或有二住　　及八住者<br>　當得佛道　　所度無量　　或有學者<br>　超越千四　　或有至三　　或於二住<br>　緣從導師　　聞是經典　　當得佛道<br>　顯第一誼　　或有建立　　一生補處<br>　成諸通慧　　遊於諸有　　聽省於斯<br>　大聖所說　　有成果證　　無有諸漏<br>　猶如八佛　　國土諸塵　　其欲數者<br>　限量如此　　若有黎庶　　億數聽經<br>　聞是皆發　　殊勝道意　　無極大仙<br>　造德若斯　　分別演說　　立真諦地<br>　無量諸身　　不得稱限　　譬如虛空<br>　無有邊際　　諸天所雨　　無數億華<br>　不可計量　　天子億千　　帝釋梵天<br>　如江河沙　　其來至此　　無數億千<br>　雜香妙香　　供養安住　　蜜香上香<br>　而已散佛　　專己作行　　猶如飛鳥<br>　普來供散　　安住如來　　上虛空中<br>　自然雷震　　柔軟音聲　　暢深妙法<br>　億百千天　　俱共歌頌　　明月珠寶<br>　自然下降　　自然諸香　　而為芬薰<br>　七寶寶瓶　　億百千垓　　羅列虛空<br>　如鴈飛行　　供養大聖　　威神之尊<br>　諸蓋億垓　　不可限量　　廣大周匝<br>　七寶嚴飾　　聰明智慧　　諸菩薩執<br>　身形高長　　上至梵天　　微妙姝好<br>　威光巍巍　　幢幡綺麗　　供養上佛<br>　諮嗟眾聖　　億千讚誦　　心懷踊躍<br>　敬安住名　　所在向方　　尊未曾有<br>　見若干種　　諸異導師　　而普示現<br>　壽命之限　　今此眾生　　悉歡喜悅<br>　其誼廣普　　至于十方　　導師音聲<br>　靡不達至　　飽滿眾生　　億百千數<br>　曉了道意　　具足莊嚴　</p><p>爾時世尊告彌勒曰。其聞如來所現壽命所說經法。發意頃生快心篤信者。所得功德不可稱量。譬如族姓子族姓女。欲得無上正真道。奉行布施持戒忍辱精進一心五度無極。八億百千劫。不如族姓子族姓女。聞斯如來壽命之限。發意之頃歡喜信樂。而不狐疑若干種行歸一道者。欲知功德。勝于八億百千劫行五度無極。百倍千倍萬倍億億倍巨億萬倍。福不可譬。無以為喻。佛言。阿逸。族姓子族姓女聞斯經法。一發意頃歡喜信者。則為堅住無上正真道成最正覺。佛時頌曰<p class='lg'><br>　若一切遵修　　行五度無極<br>　志慕求斯慧　　意存佛上道<br>　設於億千劫　　具足八前劫<br>　而布施諸佛　　數數及聲聞<br>　供養諸緣覺　　菩薩億千垓<br>　奉進諸飲食　　衣服床臥具<br>　榻蓆及屋室　　皆以栴檀香<br>　園觀平等足　　為施經行處<br>　如是布施已　　若干種無數<br>　於億百劫中　　用求尊佛道<br>　又復護禁戒　　信喜稽首佛<br>　明立無所犯　　猶得佛慧故<br>　復次順忍辱　　住於調定地<br>　志尊無所限　　忍無數罵詈<br>　設睹卒暴者　　住慢而自大<br>　志能忍彼等　　以求佛道故<br>　常慇懃精進　　寬弘心堅固<br>　意念餘思想　　遊至億佛土<br>　若處於閑居　　欲棄于睡眠<br>　其人億劫行　　常習于經行<br>　欲比無等倫　　億千劫禪定<br>　加復八千億　　而行專一心<br>　志願上佛道　　欲得諸通慧<br>　具足定無極　　一切禪寂然<br>　諸所造福德　　合會而聚集<br>　億百千劫中　　如前所諮嗟<br>　若男子女人　　其聞佛壽限<br>　一時歡喜信　　此德為最上<br>　當棄捐猶豫　　諸著思想事<br>　信樂大法誼　　其福為若斯<br>　若菩薩求道　　尊奉億劫載<br>　是聞不為聞　　聽佛壽無量<br>　當已頂稽首　　如是像類人<br>　然後將來世　　度脫億數人<br>　如能仁世尊　　釋師子大人<br>　坐於佛樹下　　而演師子吼<br>　吾今所以來　　眾生所供敬<br>　處於佛道場　　說壽亦當然<br>　志性悉具足　　其人博聞持<br>　所說諦化人　　則無有狐疑　</p><p>佛復告阿逸。其有聞說如來壽經者。入中受持分別曉了。其得福德不可稱限。即過於彼若干億劫奉五度無極。上至于佛慧。所當示現。所當奉行。復次其聞是經。即持書寫已。載於竹帛供養奉事。散華燒香擣香雜香。繒綵幢幡麻油燈香。油燈醍醐燈。其福過彼甚多無數。當致如來慧見之事。猶如阿逸。彼族姓子。設得聞斯如來壽限經。其心質直歡喜信者。以是情性當觀此相。即當知之。以見如來在靈鷲山說是經時。與諸菩薩眷屬圍繞聲聞之眾。於斯佛土三千大千世界之中。平等忍辱地為紺琉璃紫磨金色。八種交道七寶行樹。若干種億。屋宅居室。諸菩薩眾於其中止。阿逸。欲知彼其人心常而質直安悅信者。以是色像知其相行。曾見佛會又如來尊。悉見彼人心所信樂。如來滅度後族姓子女。聞此經卷亦不誹謗。歡樂受持。則為如來所見擁護。其族姓子。超於興起為佛塔廟。起於建立精舍講堂。超於瞻視比丘疾病。而給醫藥供養之具。所以者何。是等族姓子。以為具足興立塔廟。起七寶寺上至梵天。悉為供養一切舍利。其佛塔寺周迴無限。普盡地際懸眾寶鈴。無上之藏諸舍利廟。供養華香雜香搗香。寶蓋幢幡伎樂歌頌。若干種香。天上世間所有珍琦。天華天香及天伎樂。空中雷震暢發洪音。鍾磬大鼓箜篌樂器。簫成琴瑟鐃鏡若干。柔軟哀聲歌舞節奏。調合剋諧。無數億百千劫供養奉侍。諸度無極皆悉充備。佛滅度後其有得聞此經典者。持讀書寫若分別說。福勝無量。修慈愍哀廣普受持。講堂精舍床榻錦繡敷具。令比丘眾頓止其中。園觀華實明月珠寶。經行諸坐飲食供養。病給醫藥一切施安。悉令具足。其床榻腳若干種寶。微妙顯好上至梵天。幡蓋校飾。勸助福故。稍稍轉具而滅除罪。靡不粲麗。五體精進而在閑居。積累功德。無數巨億百千劫中。稱揚其名。一切莊嚴威神巍巍。皆悉彌普。於是世尊。而歎頌曰<p class='lg'><br>　若起七寶寺　　上至于梵天<br>　華香及伎樂　　幡蓋悉供養<br>　諸床臥之具　　飲食細供饌<br>　病瘦給醫藥　　寶床若干品<br>　入微妙莊嚴　　上至于梵天<br>　普校飾佛土　　勸助兼備足<br>　五事勸閑居　　咸興變億數<br>　一切人所樂　　微妙施最勝<br>　供事悉具足　　鮮潔華幢幡<br>　以此為衣服　　數數如雷震<br>　眾伎柔軟悲　　以供養舍利<br>　香油為然燈　　分布圍周匝<br>　其有持此經　　於亂講說法<br>　以為具足辯　　斯若干供養<br>　無數億屋室　　皆以栴檀作<br>　講堂三十二　　極高無有極<br>　悉敷諸座具　　隨所欲飲食<br>　如是億百千　　供珍妙餚饌<br>　園觀及經行　　華布遍其地<br>　覆蓋具無量　　采畫若干像<br>　用供養眾僧　　其持是經法<br>　目前辦斯已　　如來滅度後<br>　若讀誦寫經　　歡喜如信樂<br>　其得福無量　　超餘福之上<br>　其有人書寫　　淨潔令安諦<br>　當供養經卷　　華香普芬薰<br>　常當然燈火　　香油為錠鐐<br>　所生輒歡喜　　數上思夷華<br>　其人奉經卷　　供養當如是<br>　得福甚眾多　　其限不可量<br>　譬如虛空界　　其限不可得<br>　十方之無量　　其福比如是<br>　何況能復加　　常施於安隱<br>　奉戒行禪思　　而在燕坐行<br>　無瞋不惡口　　恭敬立思惟<br>　比丘尼常當　　謙恪不自大<br>　智慧如明月　　問智者不恐<br>　次第順分別　　意懷愍得佛<br>　假使如是像　　持殊勝經者<br>　其人功德品　　不可得限量<br>　設使人見此　　如是像法師<br>　當持此經卷　　奉敬加供養<br>　假使有人　　以天華香　　用天寶蓋<br>　而以覆陰　　當以首頂　　禮其人足<br>　常想念之　　如來最勝　　爾時見者<br>　作是思惟　　而當求索　　樹王之下<br>　當覺成佛　　所在供養　　為饒利益<br>　諸天世間　　假使住立　　若處安坐<br>　所在經行　　其德如是　　臥在床榻<br>　若著衣服　　而常講演　　斯如來經<br>　於時士夫　　於此經卷　　興若干種<br>　顯諦微妙　　世尊導師　　所說至誠<br>　以無數珍　　而供養者　　如吾所歎<br>　所有土地　　則為佛身　　於彼經行<br>　佛聖於中　　如坐座上　　覺了所在<br>　遊居之處　</p><p><b>　　<A NAME="n66"></A>正法華經勸助品第十七</b><p>爾時彌勒大士白佛言。其有聞是所說經典。得何福祐。以偈頌曰<p class='lg'><br>　大雄若滅度　　其有聞是經<br>　省之即勸助　　為得何福祐　</p><p>於是世尊告彌勒曰。如來滅度後其有聞是所說經者。若比丘比丘尼清信士清信女。男子女人大小眷屬。聞已勸助。於眾會中宣轉為人說。若在屋宅若在露處。若在閑居郡國縣邑。所當作為如所聞經。如所受得住彼力勢。為人解說。若為父母宗室歎詠。聞大士言亦讀代喜。所可聞知展轉相傳。不見法師威容色貌。若轉學者代之勸助。以是因緣所興方便。使五道人有五蓋者通得相見。各以所聞轉相勸化。聽我所說勸助之福。所聞法師經法功德。族姓子女。無所千載四域天下。六趣群生未盡羅網。有色無色。有想無想。不有想不無想。有足無足。兩足四足多足。諸天人民。或有一人欲求功德。隨此眾生所欲樂喜。已所愛重極上微妙供養之具滿閻浮利。為一一人廣大布施。隨其所欲。屋宅金銀水精琉璃珊瑚虎魄車磲馬瑙。象馬車牛眾寶合成。無央數歲恣所求索應意備足。供養飲食無所乏少。中自念言。年朽力弊心用疲殆。豈可化入如來法律。以佛所詔用誨眾生。尋如所念。以律檢非導之典教。黎庶一時俱履道跡。往來不還無著得證。諸漏以盡禪定具足。威神巍巍得八解門。一心不亂。於阿逸意云何。彼時士夫所建福施。有能思惟限量者乎。彌勒答曰。甚多不可貲計。乃能安慰無量眾生。供足所乏加復立志。於無著證。佛告阿逸。今故語仁。宣布四遠如彼士夫。興大布施。供給無數四域群生。立無著證。佛言。其聞是經一句一偈。勸助代喜。福過彼人所布施上。一句一頌勸助功德。不可稱限。百倍千倍萬倍億倍。巨億萬倍億百千劫。不可計量無以為喻。何況目見於此經典。耳聽代喜德難計會。假使有人欲聞斯經。若入精舍所至到處。若入縣邑若住若坐。一時得聞此經法者。若再反聞所在專精。現在生處所獲福祐。常得自然無數珍寶。宮殿精舍床榻坐具。象馬車乘安雅無量。說經進止若住若坐。息心天王就擁護之。不遭罪患。釋梵四天翼佐營衛。轉輪聖王近師子座。設族姓子唱言。有經名正法華。真可奉敬宜共聽受。更相請命。若辭泥雨設懈不行。若得斯須暫聽聞者。則解罪福善惡報應。便得德本當獲總持。與諸菩薩世世相隨。在在所生聰明智慧。億百千世體常香潔。不墮惡趣不與賊害。兵刃共會無有邪心。面色光潤生賢善家。見者歡喜無憎惡者。不盲不聾鼻不偏戾。亦不塞齆不瘖不啞。不禿不跛不瘺不癖。不愚癡不短不長。不柔不剛不白不黑。面不痿黃。身體完具姿顏端正。色如桃花人所愛敬。心性仁賢口言辯慧。疾逮禪定如來法教。欲覲諸佛如願即見世尊正覺。當學此經。佛語阿逸。且觀其德。若有一人。一反聞名勸助代喜。乃獲此福。何況有人。專精聽受供養思惟。而復具足為人說者。爾時世尊。而歎頌曰<p class='lg'><br>　最後若有　　值是經卷　　假使逮得<br>　一頌之說　　聽采其誼　　心喜勸助<br>　其人功德　　不可限量　　設令有人<br>　獨能施與　　常給眾生　　億千垓數<br>　如佛向者　　所現譬喻　　令無數劫<br>　皆得飽滿　　於時丈夫　　睹面色變<br>　頭白齒落　　年老朽耄　　斯群生類<br>　將無終沒　　我欲教化　　使入道法<br>　其人最後　　以法教喻　　為分別演<br>　無為之地　　一切五道　　猶如芭蕉<br>　速令逮及　　於滅度事　　一切眾庶<br>　皆聽受經　　而從士夫　　親近諮請<br>　制伏其心　　皆使無漏　　一時之頃<br>　得無著證　　若聞一偈　　代是勸助<br>　所得功德　　出彼無量　　各各所施<br>　一一分別　　一頌之德　　難計難限<br>　倉卒得聞　　講一頌者　　莫能限量<br>　動無崖底　　其人得福　　無數如是<br>　何況現在　　面自啟受　　假使有人<br>　來至眾會　　一反聞經　　歡喜踊躍<br>　從億百千　　諸垓劫數　　是法難值<br>　亦難曉了　　若今有人　　還及彼土<br>　須臾得聞　　於斯經卷　　且當聽是<br>　所獲果報　　在在所由　　無有大病<br>　世世所生　　舌無有患　　牙齒堅固<br>　未曾墮落　　初不凶害　　除諸危殆<br>　及邪反戾　　父母賢良　　所立巧便<br>　壽命常長　　未曾生盲　　目亦不冥<br>　鼻耳姝好　　無有缺減　　脣口雅妙<br>　面常鮮潔　　常為眾人　　所見愛敬<br>　口氣芬馥　　無有臭穢　　形體常香<br>　如青蓮華　　其薰流布　　無所不周<br>　若居堂室　　行至精舍　　所到之處<br>　有聽斯經　　須臾之間　　還知聞者<br>　熙怡喜踊　　在邊啟受　　其人儀體<br>　獲致安隱　　殊妙車馬　　則用躬迎<br>　若復乘于　　賢善象車　　所在遊得<br>　若干種寶　　常復獲逮　　上妙瓔珞<br>　數百千人　　悉共發意　　住造其所<br>　所說法果　　則為講斯　　清淨教誨<br>　清淨法故　　所建鮮明　　得為天帝<br>　梵天床座　　速疾逮致　　轉輪聖王<br>　長處眾會　　敷演經誼　</p><p><b>　　<A NAME="n67"></A>正法華經歎法師品第十八</b><p>爾時世尊。告常應時菩薩大士。若族姓子族姓女。受是經典持讀書寫。當得十眼功德之本八百名稱。千二百耳根。千二百鼻根。千二百舌根。千二百身行。千二百意淨。是為無數百千品德。則能嚴淨六根功祚。彼人若令眼根清淨而以肉眼睹諸所有。滿三千大千世界諸味石蜜叢樹。下至無可大地獄中。上至三十三天。一切普見悉能攝取。故曰肉眼。若有眾庶生其中者。皆悉見之。咸曉了知罪福所趣。於時世尊而歎頌曰<p class='lg'><br>　其執此經卷　　勇猛處眾會<br>　所說不怯弱　　旦聽斯名德<br>　八百諸名稱　　清淨目明朗<br>　若已離諸垢　　其目所覺普<br>　彼則以肉眼　　而從父母生<br>　睹諸佛世界　　普見超神仙<br>　諸山須彌山　　又睹于鐵圍<br>　并諸陵丘阜　　而復察大海<br>　默正住一處　　普瞻靡不達<br>　下至無可獄　　肉眼為若此<br>　尚未獲天眼　　亦不曉了知<br>　肉眼之境界　　根且覺輕便　</p><p>佛復告常應時菩薩。若族姓子族姓女。說是經典。若為異類聲聞乘說者。則便逮得千二百耳名稱。聞三千大千世界周匝。下至無可大地獄。上至三十三天。超外神仙。所謂聞者。象聲馬聲牛聲。伎樂聲車聲。啼哭聲愁歎聲。鼓聲鍾聲。歌聲舞聲戲笑聲。男聲女聲。幼僮聲僮女聲。風聲奇妙聲。正法聲非法聲。樂聲苦聲。力聲志性。聲柔聲麤聲天聲龍聲。鬼神揵沓和阿須倫迦留羅真陀羅摩休勒聲。火聲水聲地中聲。比丘聲聲聞聲。菩薩聲如來聲。三千大千世界所有音聲。內外通徹一切清淨。以肉耳根。悉聞眾生所說聲。尚未得天耳而悉普聞。曉了萌類諸聲。亦不思惟觀察。黎庶本末所由。又耳悉聞。亦不求索一切音聲。又而順聞巍巍如是。常應時菩薩大士未得天耳。而耳所聽乃如斯也。佛說此已欲重解誼。從後頌曰<p class='lg'><br>　鮮潔總攝　　若干品類　　清淨之耳<br>　千有二百　　於是世界　　以是聽省<br>　聞其音聲　　無有遺餘　　有六情者<br>　則而聽聞　　車牛諸乘　　象馬音聲<br>　拍手擊鼓　　悲好音聲　　鐃鈸梢拂<br>　亦復如是　　伎樂柔和　　其音殊好<br>　雖在於彼　　無所染著　　聞無數人<br>　諸可講說　　彼人等倫　　所喜分別<br>　皆聞諸天　　天耳所聽　　常而降伏<br>　甘美柔和　　男子女人　　諸啼哭聲<br>　童男童女　　所可作為　　哀鸞之音<br>　及赤嘴鴉　　鵁鶄鴛鴦　　及與鸚鵡<br>　其有棲持　　於山林者　　悉得聽聞<br>　斯類音聲　　地獄之中　　勤苦毒痛<br>　悲哀嚾呼　　所酷苦響　　思想飯食<br>　所至求索　　興作發起　　所出音聲<br>　諸阿須倫　　居在於海　　諸響暢逸<br>　而各各異　　於時法師　　停住於此<br>　有語言者　　尋則普聞　　畜生餓鬼<br>　勞飢渴聲　　各各講說　　或鳴或吼<br>　彼時法師　　默如立斯　　則得聽聞<br>　若干音聲　　其梵天上　　所居諸天<br>　光音天上　　善究竟天　　及餘奇特<br>　各各異聲　　法師普得　　悉聞此響<br>　在安住世　　而出捨家　　諸比丘眾<br>　諷誦所行　　分別現說　　他人志性<br>　法師悉聞　　是等說經　　諸菩薩眾<br>　處斯境界　　所可諷誦　　為他人說<br>　可集結誼　　以為經典　　悉得普聞<br>　若干種音　　其佛世尊　　為人御法<br>　而為眾生　　說無數經　　獨在樹下<br>　悉得聽聞　　因其菩薩　　能持此經<br>　一切三千　　是佛國土　　無數眾生<br>　音聲暢逸　　若在室中　　或復處外<br>　所言麤細　　悉普聆摻　　悉聞一切<br>　群萌音響　　於諸音聲　　亦無所著<br>　處處悉知　　他人表堙@　其耳清淨<br>　聰徹如是　　斯人常未　　得天耳光<br>　適睹因緣　　尋能即聽　　於時法師<br>　功德如是　　學斯經卷　　名稱若茲　</p><p>佛復告常應時菩薩。若族姓子族姓女。有持是經卷分別說者。若復諷讀書著竹帛。得八百功德諸根堅固鼻根清淨。以是鼻根三千大千世界所有諸香。皆得普聞。柔軟香須曼香生香。傅飾鬚香思夷華香。青蓮紅蓮黃蓮白蓮。若干樹木果實薰陸香。蘇合香華香。栴檀香木榓香。青木榓香種種眾香。百千殊品處處生者。諸質朴香人所嗅香。男子女人童男童女香。皆自聞。御<span class='corr'>己</span>身之香。象馬六畜飛[<a href='javascript:showpic("../fontimg/020715.gif")'>狂-王+禽</a>]走狩香。諸樹木香。諸樹木間含血品類香。諸妖魅香。至誠香天上香。比陀美香。晝度樹香。意香大意香。柔軟香。諸天香天宮香。帝釋身香。知所生處。於講堂上鼓樂弦歌。所當修設諸大法則。為忉利天諸天說法。從地踊出自然生者。歌戲利誼天玉女香。童男童女香。以是因緣。假生梵天諸天子等。諸大天人大梵身香。其香各各從身流出諸天雜香無數百千。其名各異。聲聞緣覺菩薩大士。如來遊居所開化香。其法師者於此間住。所去殊遠不到其前。亦不近邊不往就嗅。悉聞彼香不愛不求。亦不思念亦不乍香。而嗅知氣以一心住。在於眾會。悉分別說如是諸香。心亦不著無所慕求。於是世尊。而歎頌曰<p class='lg'><br>　其人鼻根　　清淨如是　　若干種香<br>　所聞甚多　　於是世界　　一切所有<br>　諸所可生　　香香甚好　　又有諸形<br>　華殖之香　　栴檀諸香　　種種異品<br>　其諸香實　　各各異類　　微妙好薰<br>　眾木榓香　　男子女人　　童子女類<br>　其心頓處　　各各異品　　人間所生<br>　諸香參差　　在在茲殖　　青蒼雜遝<br>　又知大國　　轉輪聖王　　所據柔仁<br>　自由力強　　於彼所有　　難縷字名<br>　眾眾異香　　皆分別之　　財物珍寶<br>　若干甚多　　藏去著之　　於何所地<br>　有玉女寶　　及餘珍異　　時彼菩薩<br>　悉曉了香　　是等體著　　所有瓔珞<br>　珠環莊嚴　　衣被端正　　或時在座<br>　若復床臥　　以香塗身　　菩薩悉知<br>　歌戲娛樂　　一切神足　　明哲智者<br>　鼻力悉聞　　若有奉持　　此經善訓<br>　以快妙香　　及麻油香　　若干種類<br>　及華實香　　所在安住　　又嗅悉知<br>　其於某處　　有此眾香　　悉能分別<br>　若干種香　　而於山巖　　中間所有<br>　無央數種　　栴檀華香　　又復人民<br>　諸所有香　　居止于彼　　一切了知<br>　若轉輪王　　所可愛喜　　或有潛處<br>　在于海中　　若於地內　　所生蟲蛾<br>　明者皆練　　此輩眾香　　知阿須倫<br>　妃后子女　　并及臣民　　皆分別識<br>　阿須倫王　　歌舞戲笑　　其鼻悉嗅<br>　如是果報　　若於曠野　　四繳道中<br>　多有師子　　虎狼龍象　　水牛眷屬<br>　諸所種類　　特牛牸牛　　悉能知之<br>　若有女人　　隨其喜樂　　假使童子<br>　及童女眾　　若有懷軀　　身體疲極<br>　以香分別　　腹中男女　　復自識知<br>　身所從來　　又亦曉了　　誼法科律<br>　採睹其人　　安隱苦樂　　童男力勢<br>　福應所獲　　男子所願　　眾多悉知<br>　而睹嗅別　　諸所願香　　已自可意<br>　如是無盡　　又復嗅別　　身寂然香<br>　其自處在　　地中諸藏　　財物珍寶<br>　金銀雜色　　柔軟珊[<a href='javascript:showpic("../fontimg/067049.gif")'>王*氐</a>]　　形如紫金<br>　所止頓處　　悉嗅知之　　諸貫瓔珞<br>　明月珠寶　　世間載有　　人所不及<br>　用鼻悉嗅　　知其好醜　　行來進止<br>　別其善惡　　諸天在上　　虛空之中<br>　意華諸華　　柔軟音華　　眾會之中<br>　所有諸華　　以鼻勢力　　住此悉聞<br>　其諸天人　　所有宮殿　　上妙下極<br>　及中間宮　　種種之品　　如斯色像<br>　於是住立　　鼻力嗅之　　又復分別<br>　遊觀之園　　諸天之法　　眾明寂然<br>　亦復曉了　　尊妙宮殿　　諸天子等<br>　所遊戲處　　於是建立　　悉嗅天香<br>　以香分別　　諸天子黨　　住於何法<br>　興何等行　　所在遊居　　悉聞其香<br>　諸天玉女　　所畜華果　　諸寶瓔珞<br>　周旋娛樂　　於時菩薩　　悉識其香<br>　三十二天　　至第一天　　諸天大梵<br>　所遊宮殿　　彼以鼻嗅　　悉能知之<br>　住已不住　　皆能曉了　　諸所遠近<br>　無不開達　　終沒若生　　前世宿命<br>　以鼻嗅之　　知斯本末　　其有菩薩<br>　持是經卷　　若有比丘　　順安住教<br>　常修精進　　靜住經行　　若已至誠<br>　諷誦解說　　其彼菩薩　　皆悉知之<br>　亦別聲聞　　最勝之子　　常在樹下<br>　一身獨處　　其明哲者　　承嗅悉睹<br>　有某比丘　　處於某處　　悉能分別<br>　所在之處　　其有菩薩　　意堅禪定<br>　常自娛樂　　諷誦講說　　復為他人<br>　講演解法　　於時菩薩　　以香覺了<br>　安住大人　　遊所在方　　愍哀行慈<br>　分別說法　　在其座中　　弟子圍遶<br>　以香識了　　法王所在　　假使眾生<br>　得聞經法　　以得稟受　　心懷踊躍<br>　時菩薩住　　於此悉見　　安住眾會<br>　一切所在　　菩薩力勢　　如是色像<br>　尚未逮得　　天人之鼻　　自然得是<br>　本之瑞應　　諸天之鼻　　無有諸漏　</p><p>佛復告族姓子。其有持是經典讀誦書寫。當獲奇異舌根千二百功德。舌根具足分別諸味。若得甘美。變為天上自然飲食。設服酢澀鹹苦。化成天饌。[<a href='javascript:showpic("../fontimg/004099.gif")'>口*茲</a>]味無量。若入眾會講授法要。蒸庶欣載欽仰典則。若入諍怒德音柔軟。談誼辯慧清白知節。慈愍通徹。眾人歡和感味餘響。其從聞經言論美妙。天人往造。釋梵四王清淨天身諸天玉女。思僥往見。天子龍神妃后。阿須倫阿須倫妃后。迦留羅迦留羅妃后。真陀羅真陀羅妃。摩休勒摩休勒妃。揵沓和揵沓和妃。閱叉鬼神婦女。比耶反足鬼神婦女。悉欲往觀。稽首作禮聽受經戒問訊誼歸。比丘比丘尼清信士清信女。國王太子大臣群僚。大力豪勢轉輪聖帝。尊重巍巍七寶具足。太子眷屬玉女采女。又異梵志君子居士。州城郡國縣邑營從。悉欲往觀。思盡形壽稽首歸命。供養奉侍聽受經法。言誨和淑猶如世尊如來所歎面見思察。逮佛明慧深妙之要。曉了如此自然而聞。又知世尊所向方面坐說法時。於是世尊。而歎頌曰<p class='lg'><br>　其人舌根　　則悉柔軟　　分別諸味<br>　簡練好醜　　自然甘美　　如天飲食<br>　若干種味　　次第而生　　音聲殊妙<br>　語言和雅　　聽受奇異　　意歡喜悅<br>　在眾會者　　莫不欽敬　　又當演出<br>　深奧音響　　其有聽聞　　所說經法<br>　睹察報應　　清淨億千　　即生歡喜<br>　曉了尊上　　供養經卷　　不可計量<br>　諸天龍神　　蛟阿須倫　　常懷欽敬<br>　欲得見之　　謙肅恭遜　　諮問經典<br>　其人名德　　獲致如是　　於是世界<br>　發意之頃　　皆以音聞　　能遍告之<br>　其響柔軟　　微妙殊特　　深邃儒雅<br>　而有限節　　諸天豪尊　　轉輪聖帝<br>　欲得供養　　普往至所　　皇后玉女<br>　悉俱叉手　　而常元元　　聽稟經典<br>　諸所鬼神　　善共宗重　　天揵沓和<br>　及諸營從　　反足女鬼　　及諸男女<br>　普悉恭敬　　皆造奉侍　　自在尊豪<br>　梵天之王　　大神妙天　　及諸天子<br>　天帝梵尊　　天子枝黨　　無數玉女<br>　悉詣其所　　世間有佛　　聖明導師<br>　聲聞弟子　　悉聽妙響　　見所在處<br>　僉然護之　　察所講法　　悉用欣然　</p><p>佛復告族姓子菩薩大士。若聞是經持讀誦寫者。逮得身行八百功德。肌色澤光猛勇響餼。猶如琉璃淨妙無垢。所當作為人民欽效。容止可宗進退致益。彼已無易。三千大千世界眾生稽首為禮。普佛國土群萌好醜。鮮色惡色生趣善惡。鐵圍大鐵圍。小山大山。人所居處。下至無可大地獄中。上至三十三天。自以威德普悉見之。於此世界。聲聞緣覺菩薩如來。所可遊居講說經法。以己威光都皆觀之。所以者何。身行清淨之所致也。於時世尊。而歎頌曰<p class='lg'><br>　彼人己身　　所行清淨　　譬如琉璃<br>　而無瑕<span class='corr'>疵</span>　　為一切人　　所見愛敬<br>　其有持此　　微妙經卷　　猶如明鏡<br>　見其面像　　見世形類　　亦復如是<br>　目睹本末　　及見他人　　其身清淨<br>　如須彌山　　於斯世界　　所有眾生<br>　諸天人民　　蛟阿須倫　　地獄餓鬼<br>　及諸畜生　　悉見身體　　及面顏容<br>　諸天所有　　宮殿館室　　土山石山<br>　及諸鐵圍　　雪山須彌　　及諸大山<br>　悉得睹見　　其所在處　　以大威聖<br>　瞻見諸佛　　一切聲聞　　及佛弟子<br>　若有菩薩　　獨在屏處　　所說經法<br>　悉能知之　　其身清淨　　亦復如是<br>　悉睹見于　　一切世間　　以俗之身<br>　覺了如茲　　斯人尚未　　獲成聖道　</p><p>佛復告族姓子。菩薩大士。如來滅度後。若持斯經諷讀解說。得千二百意根清淨德。其人則以清淨意根。靡不貫暢。聞一頌者。所究彌廣多所達了。以弘覺了。便能一月講說經法。四月一年綜練所歷。憶念不忘。凡俗所為販賣賈作語言音聲。以法皆睹次第分別。不失其緒。三千大千世界諸六趣生。皆知其心所念善惡如應不應。中為沙門聖非聖者。普見不應。意志清淨不復思惟。自然分別說法誼趣。言皆至誠。有至講者皆亦承說。如來所詔一切剖析。往古最勝經卷。於時世尊。而歎頌曰<p class='lg'><br>　其人意根　　清淨皦潔　　光徹鮮明<br>　見心所念　　由是之故　　曉若干品<br>　瑕穢卑賤　　好惡中間　　若聞一頌<br>　能奉持者　　解無央數　　明哲誼理<br>　一月四月　　若至一年　　所說善惡<br>　不違至誠　　於斯世界　　中間所苞<br>　若有群萌　　種種品類　　諸天人民<br>　及阿須倫　　枝神異類　　及諸畜生<br>　六道之中　　所有黎元　　是等思想<br>　若干種念　　持是經者　　各各異意<br>　一時之間　　悉睹知之　　諸佛大聖<br>　百福德相　　一切悉為　　世間說法<br>　登時所講　　普等聽聞　　所說清淨<br>　即能受誦　　前世更歷　　所學經卷<br>　長夜所講　　當綜解之　　有常所演<br>　經典之要　　得眾會中　　無所畏憚<br>　其有持經　　部分光揚　　卒未遭值<br>　眾想之患　　枝黨群從　　悉為賢良<br>　意根明達　　亦復如是　　菩薩所住<br>　未曾有地　　普為眾生　　分別說經<br>　其能受持　　安住正法　　巧便意宜<br>　則知所應　</p><p class='juan'>
正法華經卷第八</p>
</body></html>
