<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
添品妙法蓮華經卷第五</p>
<p><span class='byline'>　　　　隋天竺三藏闍那崛多共笈多譯</span><br><p><b>　　<A NAME="n98"></A>安樂行品第十三</b><p>爾時文殊師利法王子菩薩摩訶薩白佛言。世尊。是諸菩薩。甚為難有。敬順佛故。發大誓願。於後惡世護持讀誦說是法華經。世尊。菩薩摩訶薩。於後惡世云何能說是經。佛告文殊師利。若菩薩摩訶薩。於後惡世欲說是經。當安住四法。一者安住菩薩行處親近處。能為眾生演說是經。文殊師利。云何名菩薩摩訶薩行處。若菩薩摩訶薩。住忍辱地。柔和善順。而不卒暴。心亦不驚。又復於法無所行。而觀諸法如實相。亦不行不分別。是名菩薩摩訶薩行處。云何名菩薩摩訶薩親近處。菩薩摩訶薩。不親近國王王子大臣官長。不親近諸外道梵志尼乾子等。及造世俗文筆讚詠外書。及路伽耶陀逆路伽耶陀者。亦不親近諸有兇戲相扠相撲。及那羅等種種變現之戲。又不親近旃陀羅及畜豬羊雞狗畋獵漁捕諸惡律儀。如是人等或時來者。則為說法無所悕望。又不親近求聲聞比丘比丘尼優婆塞優婆夷。亦不問訊。若於房中。若經行處。若在講堂中。不共住止。或時來者隨宜說法。無所悕求。文殊師利。又菩薩摩訶薩。不應於女人身取能生欲想相而為說法。亦不樂見。若入他家。不與小女處女寡女等共語。亦復不近五種不男之人以為親厚。不獨入他家。若有因緣須獨入時。但一心念佛。若為女人說法。不露齒笑。不現胸臆。乃至為法猶不親厚。況復餘事。不樂畜年少弟子沙彌小兒亦不樂與同師。常好坐禪。在於閑處修攝其心。文殊師利。是名初親近處。復次菩薩摩訶薩。觀一切法空如實相。不顛倒不動不退不轉。如虛空無所有性。一切語言道斷。不生不出不起。無名無相實無所有。無量無邊無礙無障。但以因緣有。從顛倒生故說常樂。觀如是法相。是名菩薩摩訶薩第二親近處。爾時世尊。欲重宣此義。而說偈言<p class='lg'><br>　若有菩薩　　於後惡世　　無怖畏心<br>　欲說是經　　應入行處　　及親近處<br>　常離國王　　及國王子　　大臣官長<br>　兇險戲者　　及旃陀羅　　外道梵志<br>　亦不親近　　增上慢人　　貪著小乘<br>　三藏學者　　破戒比丘　　名字羅漢<br>　及比丘尼　　好戲笑者　　深著五欲<br>　求現滅度　　諸優婆夷　　皆勿親近<br>　若是人等　　以好心來　　到菩薩所<br>　為聞佛道　　菩薩則以　　無所畏心<br>　不懷悕望　　而為說法　　寡女處女<br>　及諸不男　　皆勿親近　　以為親厚<br>　亦莫親近　　屠<span class='corr'>兒</span>魁膾　　田獵漁捕<br>　為利殺害　　販肉自活　　衒賣女色<br>　如是之人　　皆勿親近　　兇險相撲<br>　種種嬉戲　　諸婬女等　　盡勿親近<br>　莫獨屏處　　為女說法　　若說法時<br>　無得戲笑　　入里乞食　　將一比丘<br>　若無比丘　　一心念佛　　是則名為<br>　行處近處　　以此二處　　能安樂說<br>　又復不行　　上中下法　　有為無為<br>　實不實法　　亦不分別　　是男是女<br>　不得諸法　　不知不見　　是則名為<br>　菩薩行處　　一切諸法　　空無所有<br>　無有常住　　亦無起滅　　是名智者<br>　所親近處　　顛倒分別　　諸法有無<br>　是實非實　　是生非生　　在於閑處<br>　修攝其心　　安住不動　　如須彌山<br>　觀一切法　　皆無所有　　猶如虛空<br>　無有堅固　　不生不出　　不動不退<br>　常住一相　　是名近處　　若有比丘<br>　於我滅後　　入是行處　　及親近處<br>　說斯經時　　無有怯弱　　菩薩有時<br>　入於靜室　　以正憶念　　隨義觀法<br>　從禪定起　　為諸國王　　王子臣民<br>　婆羅門等　　開化演暢　　說斯經典<br>　其心安隱　　無有怯弱　　文殊師利<br>　是名菩薩　　安住初法　　能於後世<br>　說法華經　</p><p>又文殊師利。如來滅後於末法中。欲說是經。應住安樂行。若口宣說。若讀經時。不樂說人及經典過。亦不輕慢諸餘法師。不說他人好惡長短。於聲聞人亦不稱名說其過惡。亦不稱名讚歎其美。又亦不生怨嫌之心。善修如是安樂心故。諸有聽者不逆其意。有所難問。不以小乘法答。但以大乘而為解說。令得一切種智。爾時世尊。欲重宣此義。而說偈言<p class='lg'><br>　菩薩常樂　　安隱說法　　於清淨地<br>　而施床座　　以油塗身　　澡浴塵穢<br>　著新淨衣　　內外俱淨　　安處法座<br>　隨問為說　　若有比丘　　及比丘尼<br>　諸優婆塞　　及優婆夷　　國王王子<br>　群臣士民　　以微妙義　　和顏為說<br>　若有難問　　隨義而答　　因緣譬喻<br>　敷演分別　　以是方便　　皆使發心<br>　漸漸增益　　入於佛道　　除嬾惰意<br>　及懈怠想　　離諸憂惱　　慈心說法<br>　晝夜常說　　無上道教　　以諸因緣<br>　無量譬喻　　開示眾生　　咸令歡喜<br>　衣服臥具　　飲食醫藥　　而於其中<br>　無所希望　　但一心念　　說法因緣<br>　願成佛道　　令眾亦爾　　是則大利<br>　安樂供養　　我滅度後　　若有比丘<br>　能演說斯　　妙法華經　　心無嫉恚<br>　諸惱障礙　　亦無憂愁　　及罵詈者<br>　又無怖畏　　加刀杖等　　亦無擯出<br>　安住忍故　　智者如是　　善修其心<br>　能住安樂　　如我上說　　其人功德<br>　千億萬劫　　算數譬喻　　說不能盡　</p><p>又文殊師利。菩薩摩訶薩。於後末世法欲滅時。受持讀誦斯經典者。無懷嫉妒諂誑之心。亦勿輕罵學佛道者求其長短。若比丘比丘尼優婆塞優婆夷。求聲聞者。求辟支佛者。求菩薩道者。無得惱之令其疑悔。語其人言。汝等去道甚遠。終不能得一切種智。所以者何。汝是放逸之人。於道懈怠故。又亦不應戲論諸法有所諍競。當於一切眾生起大悲想。於諸如來起慈父想。於諸菩薩起大師想。於十方諸大菩薩常應深心恭敬禮拜。於一切眾生平等說法。以順法故。不多不少。乃至深愛法者。亦不為多說。文殊師利。是菩薩摩訶薩。於後末世法欲滅時。有成就是第三安樂行者。說是法時。無能惱亂得好同學。共讀誦是經。亦得大眾而來聽受。聽已能持。持已能誦誦已能說。說已能書若使人書供養經卷恭敬尊重讚歎。爾時世尊。欲重宣此義。而說偈言<p class='lg'><br>　若欲說是經　　當捨嫉恚慢<br>　諂誑邪偽心　　常修質直行<br>　不輕蔑於人　　亦不戲論法<br>　不令他疑悔　　云汝不得佛<br>　是佛子說法　　常柔和能忍<br>　慈悲於一切　　不生懈怠心<br>　十方大菩薩　　愍眾故行道<br>　應生恭敬心　　是則我大師<br>　於諸佛世尊　　生無上父想<br>　破於憍慢心　　說法無障礙<br>　第三法如是　　智者應守護<br>　一心安樂行　　無量眾所敬　</p><p>又文殊師利。菩薩摩訶薩。於後末世法欲滅時。有持是法華經者。於在家出家人中生大慈心。於非菩薩人中生大悲心。應作是念。如是之人則為大失。如來方便隨宜說法。不聞不知不覺不問不信不解。其人雖不問不信不解是經。我得阿耨多羅三藐三菩提時。隨在何地。以神通力智慧力。引之令得住是法中。文殊師利。是菩薩摩訶薩。於如來滅後有成就此第四法者。說是法時無有過失。常為比丘比丘尼優婆塞優婆夷。國王王子大臣人民婆羅門居士等。供養恭敬尊重讚歎。虛空諸天為聽法故。亦常隨侍。若在聚落城邑空閑林中。有人來欲難問者。諸天晝夜常為法故。而衛護之。能令聽者皆得歡喜。所以者何。此經是一切過去未來現在諸佛神力所護故。文殊師利。是法華經。於無量國中。乃至名字不可得聞。何況得見受持讀誦。文殊師利。譬如強力轉輪聖王。欲以威勢降伏諸國。而諸小王不順其命。時轉輪王。起種種兵而往討伐。王見兵眾戰有功者。即大歡喜。隨功賞賜。或與田宅聚落城邑。或與衣服嚴身之具。或與種種珍寶。金銀琉璃車磲馬瑙珊瑚琥珀。象馬車乘奴婢人民。唯髻中明珠。不以與之。所以者何。獨王頂上有此一珠。若以與之。王諸眷屬必大驚怪。文殊師利。如來亦復如是。以禪定智慧力得法國土。王於三界。而諸魔王不肯順伏。如來賢聖諸將與之共戰。其有功者。心亦歡喜。於四眾中為說諸經。令其心悅。賜以禪定解脫無漏根力諸法之財。又復賜與涅槃之城。言得滅度。引導其心。令皆歡喜而不為說是法華經。文殊師利。如轉輪王見諸兵眾有大功者。心甚歡喜以此難信之珠。久在髻中。不妄與人。而今與之。如來亦復如是。於三界中為大法王。以法教化一切眾生。見賢聖軍與五陰魔煩惱魔死魔共戰。有大功勳。滅三毒出三界破魔網。爾時如來亦大歡喜。此法華經。能令眾生至一切智。一切世間多怨難信。先所未說而今說之。文殊師利。此法華經。是諸如來第一之說。於諸說中最為甚深。末後賜與。如彼強力之王。久護明珠。今乃與之。文殊師利。此法華經。諸佛如來祕密之藏。於諸經中最在其上。長夜守護不妄宣說。始於今日乃與汝等而敷演之。爾時世尊。欲重宣此義。而說偈言<p class='lg'><br>　常行忍辱　　哀愍一切　　乃能演說<br>　佛所讚經　　後末世時　　持此經者<br>　於家出家　　及非菩薩　　應生慈悲<br>　斯等不聞　　不信是經　　則為大失<br>　我得佛道　　以諸方便　　為說此法<br>　令住其中　　譬如強力　　轉輪之王<br>　兵戰有功　　賞賜諸物　　象馬車乘<br>　嚴身之具　　及諸田宅　　聚落城邑<br>　或與衣服　　種種珍寶　　奴婢財物<br>　歡喜賜與　　如有勇健　　能為難事<br>　王解髻中　　明珠與之　　如來亦爾<br>　為諸法王　　忍辱大力　　智慧寶藏<br>　以大慈悲　　如法化世　　見一切人<br>　受諸苦惱　　欲求解脫　　與諸魔戰<br>　為是眾生　　說種種法　　以大方便<br>　說此諸經　　既知眾生　　得其力已<br>　末後乃為　　說是法華　　如王解髻<br>　明珠與之　　此經為尊　　眾經中上<br>　我常守護　　不妄開示　　今正是時<br>　為汝等說　　我滅度後　　求佛道者<br>　欲得安隱　　演說斯經　　應當親近<br>　如是四法　　讀是經者　　常無憂惱<br>　又無病痛　　顏色鮮白　　不生貧窮<br>　卑賤醜陋　　眾生樂見　　如慕賢聖<br>　天諸童子　　以為給使　　刀杖不加<br>　毒不能害　　若人惡罵　　口則閉塞<br>　遊行無畏　　如師子王　　智慧光明<br>　如日之照　　若於夢中　　但見妙事<br>　見諸如來　　坐師子座　　諸比丘眾<br>　圍遶說法　　又見龍神　　阿脩羅等<br>　數如琩F　　恭敬合掌　　自見其身<br>　而為說法　　又見諸佛　　身相金色<br>　放無量光　　照於一切　　以梵音聲<br>　演說諸法　　佛為四眾　　說無上法<br>　見身處中　　合掌讚佛　　聞法歡喜<br>　而為供養　　得陀羅尼　　證不退智<br>　佛知其心　　深入佛道　　即為授記<br>　成最正覺　　汝善男子　　當於來世<br>　得無量智　　佛之大道　　國土嚴淨<br>　廣大無比　　亦有四眾　　合掌聽法<br>　又見自身　　在山林中　　修習善法<br>　證諸實相　　深入禪定　　見十方佛<br>　諸佛身金色　　百福相莊嚴<br>　聞法為人說　　常有是好夢<br>　又夢作國王　　捨宮殿眷屬<br>　及上妙五欲　　行詣於道場<br>　在菩提樹下　　而處師子座<br>　求道過七日　　得諸佛之智<br>　成無上道已　　起而轉法輪<br>　為四眾說法　　經千萬億劫<br>　說無漏妙法　　度無量眾生<br>　後當入涅槃　　如煙盡燈滅<br>　若後惡世中　　說是第一法<br>　是人得大利　　如上諸功德　</p><p><b>　　<A NAME="n99"></A>添品妙法蓮華經從地踊出品第十四</b><p>爾時他方國土。諸來菩薩摩訶薩。過八琲e沙數。於大眾中起合掌作禮。而白佛言。世尊。若聽我等。於佛滅後。在此娑婆世界。勤加精進。護持讀誦書寫供養是經典者。當於此土而廣說之。爾時佛告諸菩薩摩訶薩眾。止善男子。不須汝等護持此經。所以者何。我娑婆世界。自有六萬琲e沙等菩薩摩訶薩。一一菩薩。各有六萬琲e沙眷屬。是諸人等。能於我滅後護持讀誦廣說此經。佛說是時。娑婆世界三千大千國土。地皆震裂。而於其中。有無量千萬億菩薩摩訶薩。同時踊出。是諸菩薩身皆金色。三十二相無量光明。先盡在此娑婆世界之下此界虛空中住是。諸菩薩聞釋迦牟尼佛所說音聲。從下發來。一一菩薩。皆是大眾唱導之首。各將六萬琲e沙眷屬。況將五萬四萬三萬二萬一萬琲e沙等眷屬者。況復乃至一琲e沙。半琲e沙。四分之一。乃至千萬億那由他分之一。況復千萬億那由他眷屬。況復億萬眷屬。況復千萬百萬乃至一萬。況復一千一百乃至一十。況復將五四三二一弟子者。況復單己樂遠離行。如是等比無量無邊。算數譬喻所不能知。是諸菩薩從地出已。各詣虛空七寶妙塔多寶如來釋迦牟尼佛所。到已向二世尊。頭面禮足。及至諸寶樹下師子座上佛所。亦皆作禮右遶三匝合掌恭敬。以諸菩薩種種讚法。而以讚歎。住在一面。欣樂瞻仰於二世尊。是諸菩薩摩訶薩。從初踊出。以諸菩薩種種讚法。而讚於佛。如是時間。經五十小劫。是時釋迦牟尼佛默然而坐。及諸四眾亦皆默然。五十小劫。佛神力故。令諸大眾謂如半日。爾時四眾。亦以佛神力故。見諸菩薩遍滿無量百千萬億國土虛空。是菩薩眾中。有四導師。一名上行。二名無邊行。三名淨行。四名安立行。是四菩薩。於其眾中。最為上首唱導之師。在大眾前各共合掌。觀釋迦牟尼佛。而問訊言。世尊。少病少惱安樂行不。所應度者受教易不。不令世尊生疲勞耶。爾時四大菩薩。而說偈言<p class='lg'><br>　世尊安樂　　少病少惱　　教化眾生<br>　得無疲倦　　又諸眾生　　受化易不<br>　不令世尊　　生疲勞耶　</p><p>爾時世尊。於菩薩大眾中。而作是言。如是如是。諸善男子。如來安樂少病少惱。諸眾生等易可化度。無有疲勞。所以者何。是諸眾生。世世已來常受我化。亦於過去諸佛。供養尊重種諸善根。此諸眾生。始見我身。聞我所說。即皆信受。入如來慧。除先修習。學小乘者。如是之人。我今亦令得聞是經入於佛慧。爾時諸大菩薩。而說偈言<p class='lg'><br>　善哉善哉　　大雄世尊　　諸眾生等<br>　易可化度　　能問諸佛　　甚深智慧<br>　聞已信行　　我等隨喜　</p><p>於時世尊讚歎上首諸大菩薩。善哉善哉善男子。汝等能於如來發隨喜心。爾時彌勒菩薩。及八千琲e沙諸菩薩眾。皆作是念我等從昔已來。不見不聞。如是大菩薩摩訶薩眾。從地踊出住世尊前。合掌供養問訊如來。時彌勒菩薩摩訶薩。知八千琲e沙諸菩薩等心之所念。并欲自決所疑。合掌向佛。以偈問言<p class='lg'><br>　無量千萬億　　大眾諸菩薩<br>　昔所未曾見　　願兩足<span class='corr'>尊說</span><br>　是從何所來　　以何因緣集<br>　巨身大神通　　智慧叵思議<br>　其志甚堅固　　有大忍辱力<br>　眾生所樂見　　為從何所來<br>　一一諸菩薩　　所將諸眷屬<br>　其數無有量　　如琲e沙等<br>　或有大菩薩　　將六萬琩F<br>　如是諸大眾　　一心求佛道<br>　是諸大師等　　六萬琲e沙<br>　俱來供養佛　　及護持是經<br>　將五萬琩F　　其數過於是<br>　四萬及三萬　　二萬至一萬<br>　一千一百等　　乃至一琩F<br>　半及三四分　　億萬分之一<br>　千萬那由他　　萬億諸弟子<br>　乃至於半億　　其數復過上<br>　百萬至一萬　　一千及一百<br>　五十與一十　　乃至三二一<br>　單己無眷屬　　樂於獨處者<br>　俱來至佛所　　其數轉過上<br>　如是諸大眾　　若人行籌數<br>　過於琩F劫　　猶不能盡知<br>　是諸大威德　　精進菩薩眾<br>　誰為其說法　　教化而成就<br>　從誰初發心　　稱揚何佛法<br>　受持行誰經　　修習何佛道<br>　如是諸菩薩　　神通大智力<br>　四方地震裂　　皆從中踊出<br>　世尊我昔來　　未曾見是事<br>　願說其所從　　國土之名號<br>　我常遊諸國　　未曾見是眾<br>　我於此眾中　　乃不識一人<br>　忽然從地出　　願說其因緣<br>　今此之大會　　無量百千億<br>　是諸菩薩等　　皆欲知此事<br>　是諸菩薩眾　　本末之因緣<br>　無量德世尊　　唯願決眾疑　</p><p>爾時釋迦牟尼佛分身諸佛。從無量千萬億他方國土來者。在於八方諸寶樹下師子座上結加趺坐。其佛侍者。各各見是菩薩大眾於三千大千世界四方從地踊出住於虛空。各白其佛言。世尊。此諸無量無邊阿僧祇菩薩大眾。從何所來。爾時諸佛各告侍者。諸善男子。且待須臾。有菩薩摩訶薩。名曰彌勒。釋迦牟尼佛之所授記。次後作佛。已問斯事。佛今答之。汝等自當因是得聞。爾時釋迦牟尼佛告彌勒菩薩。善哉善哉。阿逸多。乃能問佛如是大事。汝等當共一心。被精進鎧。發堅固意。如來今欲顯發宣示諸佛智慧。諸佛自在神通之力。諸佛師子奮迅之力。諸佛威猛大勢之力。爾時世尊。欲重宣此義。而說偈言<p class='lg'><br>　當精進一心　　我欲說此事<br>　勿得有疑悔　　佛智叵思議<br>　汝今出信力　　住於忍善中<br>　昔所未聞法　　今皆當得聞<br>　我今安慰汝　　勿得懷疑懼<br>　佛無不實語　　智慧不可量<br>　所得第一法　　甚深叵分別<br>　如是今當說　　汝等一心聽　</p><p>爾時世尊。說此偈已。告彌勒菩薩。我今於此大眾。宣告汝等。阿逸多。是諸大菩薩摩訶薩。無量無數阿僧祇。從地踊出汝等昔所未見者。我於是娑婆世界。得阿耨多羅三藐三菩提已。教化示導是諸菩薩。調伏其心令發道意。此諸菩薩皆於是娑婆世界之下此界虛空中住。於諸經典讀誦通利思惟分別正憶念。阿逸多。是諸善男子等。不樂在眾多有所說。常樂靜處勤行精進。未曾休息。亦不依止人天而住。常樂深智無有障礙。亦常樂於諸佛之法。一心精進求無上慧。爾時世尊。欲重宣此義而說偈言<p class='lg'><br>　阿逸汝當知　　是諸大菩薩<br>　從無數劫來　　修習佛智慧<br>　悉是我所化　　令發大道心<br>　此等是我子　　依止是世界<br>　常行頭陀事　　志樂於靜處<br>　捨大眾憒鬧　　不樂多所說<br>　如是諸子等　　學習我道法<br>　晝夜常精進　　為求佛道故<br>　在娑婆世界　　下方空中住<br>　志念力堅固　　常勤求智慧<br>　說種種妙法　　其心無所畏<br>　我於伽耶城　　菩提樹下坐<br>　得成最正覺　　轉無上法輪<br>　爾乃教化之　　令初發道心<br>　今皆住不退　　悉當得成佛<br>　我今說實語　　汝等一心信<br>　我從久遠來　　教化是等眾　</p><p>爾時彌勒菩薩摩訶薩。及無數諸菩薩等。心生疑惑怪未曾有。而作是念。云何世尊。於少時間。教化如是無量無邊阿僧祇諸大菩薩。令住阿耨多羅三藐三菩提。即白佛言。世尊。如來為太子時。出於釋宮。去伽耶城不遠。坐於道場。得成阿耨多羅三藐三菩提。從是已來。始過四十餘年。世尊。云何於此少時。大作佛事。以佛勢力。以佛功德。教化如是無量大菩薩眾。當成阿耨多羅三藐三菩提。世尊。此大菩薩眾。假使有人。於千萬億劫。數不能盡。不得其邊。斯等久遠已來於無量無邊諸佛所殖諸善根。成就菩薩道。常修梵行。世尊。如此之事。世所難信。譬如有人。色美髮黑年二十五。指百歲人言是我子。其百歲人。亦指年少言是我父。生育我等。是事難信。佛亦如是。得道已來其實未久。如此大眾諸菩薩等。已於無量千萬億劫。為佛道故。勤行精進。善入出住無量百千萬億三昧。得大神通。久修梵行。善能次第集諸善法。巧於問答。人中之寶。一切世間甚為希有。今日世尊。方云得佛道時初令發心。教化示導令向阿耨多羅三藐三菩提。世尊。得佛未久。乃能作此大功德事。我等雖復信佛隨宜所說。佛所出言。未曾虛妄。佛所知者皆悉通達。然諸新發意菩薩。於佛滅後。若聞是語。或不信受。而起破法罪業因緣。唯然世尊。願為解說除我等疑。及未來世諸善男子。聞此事已亦不生疑。爾時彌勒菩薩。欲重宣此義。而說偈言<p class='lg'><br>　佛昔從釋種　　出家近伽耶<br>　坐於菩提樹　　爾來尚未久<br>　此諸佛子等　　其數不可量<br>　久已行佛道　　住神通智力<br>　善學菩薩道　　不染世間法<br>　如蓮華在水　　從地而踊出<br>　皆起恭敬心　　住於世尊前<br>　是事難思議　　云何而可信<br>　佛得道甚近　　所成就甚多<br>　願為除眾疑　　如實分別說<br>　譬如少壯人　　年始二十五<br>　示人百歲子　　髮白而面皺<br>　是等我所生　　子亦說是父<br>　父少而子老　　舉世所不信<br>　世尊亦如是　　得道來甚近<br>　是諸菩薩等　　志固無怯弱<br>　從無量劫來　　而行菩薩道<br>　巧於難問答　　其心無所畏<br>　忍辱心決定　　端正有威德<br>　十方佛所讚　　善能分別說<br>　不樂在人眾　　常好在禪定<br>　為求佛道故　　於下空中住<br>　我等從佛聞　　於此事無疑<br>　願佛為未來　　演說令開解<br>　若有於此經　　生疑不信者<br>　即當墮惡道　　願今為解說<br>　是無量菩薩　　云何於少時<br>　教化令發心　　而住不退地　</p><p><b>　　<A NAME="n100"></A>添品妙法蓮華經如來壽量品第十五</b><p>爾時佛告諸菩薩及一切大眾。諸善男子。汝等當信解如來誠諦之語。復告大眾。汝等當信解如來誠諦之語。又復告諸大眾。汝等當信解如來誠諦之語。是時菩薩大眾。彌勒為首。合掌白佛言。世尊。惟願說之。我等當信受佛語。如是三白已。復言。惟願說之。我等當信受佛語。爾時世尊知諸菩薩三請不止。而告之言。汝等諦聽。如來祕密神通之力。一切世間天人及阿修羅。皆謂今釋迦牟尼佛。出釋氏宮。去伽耶城不遠。坐於道場。得阿耨多羅三藐三菩提。然善男子。我實成佛已來。無量無邊百千萬億那由他劫。譬如五百千萬億那由他阿僧祇三千大千世界。假使有人末為微塵。過於東方五百千萬億那由他阿僧祇國。乃下一塵。如從東行盡是微塵。諸善男子。於汝意云何。是諸世界。可得思惟校計知其數不。彌勒菩薩等俱白佛言。世尊。是諸世界無量無邊。非算數所知。亦非心力所及。一切聲聞辟支佛。以無漏智。不能思惟知其限數。我等住阿惟越致地。於是事中亦所不達。世尊。如是諸世界無量無邊。爾時佛告大菩薩眾。諸善男子。今當分明宣語汝等。是諸世界。若著微塵及不著者。盡以為塵。一塵一劫。我成佛已來復過於此。百千萬億那由他阿僧祇劫。自從是來。我常在此娑婆世界說法教化。亦於餘處百千萬億那由他阿僧祇國。導利眾生。諸善男子。於是中間。我說然燈佛等。又復言其入於涅槃。如是皆以方便分別。諸善男子。若有眾生來至我所。我以佛眼觀其信等諸根利鈍。隨所應度。處處自說名字不同年紀大小。亦復現言當入涅槃。又以種種方便說微妙法。能令眾生發歡喜心。諸善男子。如來見諸眾生樂於小法德薄垢重者。為是人說。我少出家得阿耨多羅三藐三菩提。然我實成佛已來久遠若斯。但以方便教化眾生。令入佛道。作如是說。諸善男子。如來所演經典。皆為度脫眾生。或說己身或說他身。或示己身或示他身。或示己事或示他事。諸所言說皆實不虛。所以者何。如來如實知見三界之相。無有生死若退若出。亦無在世及滅度者。非實非虛非如非異。不如三界見於三界。如斯之事。如來明見無有錯謬。以諸眾生有種種性種種欲種種行種種憶想分別故。欲令生諸善根。以若干因緣譬喻言辭。種種說法。所作佛事未曾暫廢。如是我成佛已來甚大久遠。壽命無量阿僧祇劫。常住不滅。諸善男子。我本行菩薩道所成壽命。今猶未盡。復倍上數。然今非實滅度。而便唱言。當取滅度。如來以是方便教化眾生。所以者何。若佛久住於世。薄德之人不種善根。貧窮下賤貪著五欲。入於憶想妄見網中。若見如來常在不滅。便起憍恣而懷厭怠。不能生難遭之想恭敬之心。是故如來以方便說。比丘當知諸佛出世難可值遇。所以者何。諸薄德人。過無量百千萬億劫。或有見佛或不見者。以此事故。我作是言。諸比丘如來難可得見。斯眾生等聞如是語。必當生於難遭之想。心懷戀慕渴仰於佛。便種善根。是故如來。雖不實滅而言滅度。又善男子。諸佛如來法皆如是。為度眾生皆實不虛。譬如良醫智慧聰達明練方藥善治眾病。其人多諸子息。若十二十乃至百數。以有事緣遠至餘國。諸子於後飲他毒藥。藥發悶亂宛轉于地。是時其父還來歸家。諸子飲毒。或失本心或不失者。遙見其父皆大歡喜。拜跪問訊善安隱歸。我等愚癡誤服毒藥。願見救療更賜壽命。父見子等苦惱如是。依諸經方求好藥草。色香美味皆悉具足。擣簁和合與子令服。而作是言。此大良藥。色香美味皆悉具足。汝等可服速除苦惱無復眾患。其諸子中不失心者。見此良藥色香俱好。即便服之病盡除愈。餘失心者。見其父來。雖亦歡喜問訊求索治病。然與其藥而不肯服。所以者何。毒氣深入失本心故。於此好色香藥而謂不美。父作是念。此子可愍。為毒所中心皆顛倒。雖見我喜求索救療。如是好藥而不肯服。我今當設方便令服此藥。即作是言。汝等當知。我今衰老死時已至。是好良藥今留在此。汝可取服勿憂不差。作是教已復至他國。遣使還告。汝父已死。是時諸子聞父背喪。心大憂惱而作是念。若父在者。慈愍我等能見救護。今者捨我遠喪他國。自惟孤露無復恃怙。常懷悲感心遂醒悟。乃知此藥色味香美。即取服之毒病皆愈。其父聞子悉已得差。尋便來歸咸使見之。諸善男子。於意云何。頗有人能說此良醫虛妄罪不。不也世尊。佛言。我亦如是。成佛已來無量無邊百千萬億那由他阿僧祇劫。為眾生故。以方便力言當滅度。亦無有能如法說我虛妄過者。爾時世尊。欲重宣此義。而說偈言<p class='lg'><br>　自我得佛來　　所經諸劫數<br>　無量百千萬　　億載阿僧祇<br>　常說法教化　　無數億眾生<br>　令入於佛道　　爾來無量劫<br>　為度眾生故　　方便現涅槃<br>　而實不滅度　　常住此說法<br>　我常住於此　　以諸神通力<br>　令顛倒眾生　　雖近而不見<br>　眾見我滅度　　廣供養舍利<br>　咸皆懷戀慕　　而生渴仰心<br>　眾生既信伏　　質直意柔軟<br>　一心欲見佛　　不自惜身命<br>　時我及眾僧　　俱出靈鷲山<br>　我時語眾生　　常在此不滅<br>　以方便力故　　現有滅不滅<br>　餘國有眾生　　恭敬信樂者<br>　我復於彼中　　為說無上法<br>　汝等不聞此　　但謂我滅度<br>　我見諸眾生　　沒在於苦惱<br>　故不為現身　　令其生渴仰<br>　因其心戀慕　　乃出為說法<br>　神通力如是　　於阿僧祇劫<br>　常在靈鷲山　　及餘諸住處<br>　眾生見劫盡　　大火所燒時<br>　我此土安隱　　天人常充滿<br>　園林諸堂閣　　種種寶莊嚴<br>　寶樹多花果　　眾生所遊樂<br>　諸天擊天鼓　　常作眾伎樂<br>　雨曼陀羅華　　散佛及大眾<br>　我淨土不毀　　而眾見燒盡<br>　憂怖諸苦惱　　如是悉充滿<br>　是諸罪眾生　　以惡業因緣<br>　過阿僧祇劫　　不聞三寶名<br>　諸有修功德　　柔和質直者<br>　則皆見我身　　在此而說法<br>　或時為此眾　　說佛壽無量<br>　久乃見佛者　　為說佛難值<br>　我智力如是　　慧光照無量<br>　壽命無數劫　　久修業所得<br>　汝等有智者　　勿於此生疑<br>　當斷令永盡　　佛語實不虛<br>　如醫善方便　　為治狂子故<br>　實在而言死　　無能說虛妄<br>　我亦為世父　　救諸苦患者<br>　為凡夫顛倒　　實在而言滅<br>　以常見我故　　而生憍恣心<br>　放逸著五欲　　墮於惡道中<br>　我常知眾生　　行道不行道<br>　隨應所可度　　為說種種法<br>　每自作是意　　以何令眾生<br>　得入無上道　　速成就佛身　</p><p><b>　　<A NAME="n101"></A>添品妙法蓮華經分別功德品第十六</b><p>爾時大會。聞佛說壽命劫數長遠如是。無量無邊阿僧祇眾生得大饒益。於時世尊。告彌勒菩薩摩訶薩。阿逸多。我說是如來壽命長遠時。六百八十萬億那由他琲e沙眾生得無生法忍。復有千倍菩薩摩訶薩。得聞持陀羅尼門。復有一世界微塵數菩薩摩訶薩。得樂說無礙辯才。復有一世界微塵數菩薩摩訶薩。得百千萬億無量旋陀羅尼。復有三千大千世界微塵數菩薩摩訶薩。能轉不退法輪。復有二千中國土微塵數菩薩摩訶薩。能轉清淨法輪。復有小千國土微塵數菩薩摩訶薩。八生當得阿耨多羅三藐三菩提。復有四四天下微塵數菩薩摩訶薩。四生當得阿耨多羅三藐三菩提。復有三四天下微塵數菩薩摩訶薩。三生當得阿耨多羅三藐三菩提。復有二四天下微塵數菩薩摩訶薩。二生當得阿耨多羅三藐三菩提。復有一四天下微塵數菩薩摩訶薩。一生當得阿耨多羅三藐三菩提。復有八世界微塵數眾生。皆發阿耨多羅三藐三菩提心。佛說是諸菩薩摩訶薩得大法利時。於虛空中。雨曼陀羅華摩訶曼陀羅華。以散無量百千萬億眾寶樹下師子座上諸佛。并散七寶塔中師子座上釋迦牟尼佛。及久滅度多寶如來。亦散一切諸大菩薩及四部眾。又雨細末栴檀沈水香等。於虛空中。天鼓自鳴妙聲深遠。又雨千種天衣。垂諸瓔珞真珠瓔珞摩尼珠瓔珞如意珠瓔珞。遍於九方。眾寶香爐燒無價香。自然周至供養大會。一一佛上。有諸菩薩執持幡蓋。次第而上至于梵天。是諸菩薩。以妙音聲歌無量頌。讚歎諸佛。爾時彌勒菩薩從座而起。偏袒右肩合掌向佛。而說偈言<p class='lg'><br>　佛說希有法　　昔所未曾聞<br>　世尊有大力　　壽命不可量<br>　無數諸佛子　　聞世尊分別<br>　說得法利者　　歡喜充遍身<br>　或住不退地　　或得陀羅尼<br>　或無礙樂說　　萬億旋總持<br>　或有大千界　　微塵數菩薩<br>　各各皆能轉　　不退之法輪<br>　復有中千界　　微塵數菩薩<br>　各各皆能轉　　清淨之法輪<br>　復有小千界　　微塵數菩薩<br>　餘各八生在　　當得成佛道<br>　復有四三二　　如此四天下<br>　微塵諸菩薩　　隨數生成佛<br>　或一四天下　　微塵數菩薩<br>　餘有一生在　　當成一切智<br>　如是等眾生　　聞佛壽長遠<br>　得無量無漏　　清淨之果報<br>　復有八世界　　微塵數眾生<br>　聞佛說壽命　　皆發無上心<br>　世尊說無量　　不可思議法<br>　多有所饒益　　如虛空無邊<br>　雨天曼陀羅　　摩訶曼陀羅<br>　釋梵如琩F　　無數佛土來<br>　雨栴檀沈水　　繽紛而亂墜<br>　如鳥飛空下　　供散於諸佛<br>　天鼓虛空中　　自然出妙聲<br>　天衣千萬種　　旋轉而來下<br>　眾寶妙香爐　　燒無價之香<br>　自然悉周遍　　供養諸世尊<br>　其大菩薩眾　　執七寶幡蓋<br>　高妙萬億種　　次第至梵天<br>　一一諸佛前　　寶幢懸勝幡<br>　亦以千萬偈　　歌詠諸如來<br>　如是種種事　　昔所未曾有<br>　聞佛壽無量　　一切皆歡喜<br>　佛名聞十方　　廣饒益眾生<br>　一切具善根　　以助無上心　</p><p>爾時佛告彌勒菩薩摩訶薩。阿逸多。其有眾生。聞佛壽命長遠如是。乃至能生一念信解。所得功德無有限量。若有善男子善女人。為阿耨多羅三藐三菩提故。於八十萬億那由他劫。行五波羅蜜。檀波羅蜜。尸羅波羅蜜。羼提波羅蜜。毘梨耶波羅蜜。禪波羅蜜。除般若波羅蜜。以是功德比前功德。百分千分百千萬億分。不及其一。乃至算數譬喻所不能知。若善男子有如是功德。於阿耨多羅三藐三菩提退者。無有是處。爾時世尊。欲重宣此義。而說偈言<p class='lg'><br>　若人求佛慧　　於八十萬億<br>　那由他劫數　　行五波羅蜜<br>　於是諸劫中　　布施供養佛<br>　及緣覺弟子　　并諸菩薩眾<br>　珍異之飲食　　上服與臥具<br>　栴檀立精舍　　以園林莊嚴<br>　如是等布施　　種種皆微妙<br>　盡此諸劫數　　以迴向佛道<br>　若復持禁戒　　清淨無缺漏<br>　求於無上道　　諸佛之所歎<br>　若復行忍辱　　住於調柔地<br>　設眾惡來加　　其心不傾動<br>　諸有得法者　　懷於增上慢<br>　為此所輕惱　　如是亦能忍<br>　若復勤精進　　志念常堅固<br>　於無量億劫　　一心不懈怠<br>　又於無數劫　　住於空閑處<br>　若坐若經行　　除睡常攝心<br>　以是因緣故　　能生諸禪定<br>　八十億萬劫　　安住心不亂<br>　持此一心福　　願求無上道<br>　我得一切智　　盡諸禪定際<br>　是人於百千　　萬億劫數中<br>　行此諸功德　　如上之所說<br>　有善男女等　　聞我說壽命<br>　乃至一念信　　其福過於彼<br>　若人悉無有　　一切諸疑悔<br>　深心須臾信　　其福為如此<br>　其有諸菩薩　　無量劫行道<br>　聞我說壽命　　是則能信受<br>　如是諸人等　　頂受此經典<br>　願我於未來　　長壽度眾生<br>　如今日世尊　　諸釋中之王<br>　道場師子吼　　說法無所畏<br>　我等未來世　　一切所尊敬<br>　坐於道場時　　說壽亦如是<br>　若有深心者　　清淨而質直<br>　多聞能總持　　隨義解佛語<br>　如是之人等　　於此無有疑　</p><p>又阿逸多。若有聞佛壽命長遠解其言趣。是人所得功德無有限量。能起如來無上之慧。何況廣聞是經若教人聞。若自持若教人持。若自書若教人書。若以華香瓔珞幢幡繒蓋香油穌燈供養經卷。是人功德無量無邊。能生一切種智。阿逸多。若善男子善女人。聞我說壽命長遠。深心信解。則為見佛常在耆闍崛山共大菩薩諸聲聞眾圍遶說法。又見此娑婆世界。其地琉璃坦然平正。閻浮檀金以界八道。寶樹行列。諸臺樓觀皆悉寶成。其菩薩眾咸處其中。若有能如是觀者。當知是為深信解相。又復如來滅後。若聞是經。而不毀呰起隨喜心。當知已為深信解相。何況讀誦受持之者。斯人則為頂戴如來。阿逸多。是善男子善女人。不須為我復起塔寺及作僧坊以四事供養眾僧。所以者何。是善男子善女人。受持讀誦是經典者。為已起塔造立僧坊供養眾僧。則為以佛舍利起七寶塔。高廣漸小至于梵天。懸諸幡蓋及眾寶鈴。華香瓔珞末香塗香燒香。眾鼓伎樂簫笛箜篌。種種舞戲。以妙音聲歌唄讚誦。則為已於無量千萬億劫作是供養已。阿逸多。若我滅後。聞是經典有能受持。若自書若教人書。則為起立僧坊。以赤栴檀作諸殿堂。三十有二。高八多羅樹。高廣嚴好。百千比丘於其中止。園林浴池經行禪窟。衣服飲食床褥湯藥。一切樂具充滿其中。如是僧坊堂閣若干百千萬億其數無量。以此現前供養於我及比丘僧。是故我說。如來滅後。若有受持讀誦為他人說。若自書若教人書。供養經卷。不須復起塔寺及造僧坊供養眾僧。況復有人能持是經。兼行布施持戒忍辱精進一心智慧。其德最勝無量無邊。譬如虛空東西南北四維上下無量無邊。是人功德亦復如是無量無邊。疾至一切種智。若人讀誦受持是經為他人說。若自書若教人書。復能起塔及造僧坊。供養讚歎聲聞眾僧。亦以百千萬億讚歎之法。讚歎菩薩功德。又為他人種種因緣。隨義解說此法華經。復能清淨持戒。與柔和者而共同止。忍辱無瞋志念堅固。常貴坐禪得諸深定。精進勇猛攝諸善法。利根智慧善答問難。阿逸多。若我滅後。諸善男子善女人。受持讀誦是經典者。復有如是諸善功德。當知是人已趣道場。近阿耨多羅三藐三菩提。坐道樹下。阿逸多。是善男子若坐若立若經行處。是中便應起塔。一切天人皆應供養。如佛之塔。爾時世尊。欲重宣此義。而說偈言<p class='lg'><br>　若我滅度後　　能奉持此經<br>　斯人福無量　　如上之所說<br>　是則為具足　　一切諸供養<br>　以舍利起塔　　七寶而莊嚴<br>　表剎甚高廣　　漸小至梵天<br>　寶鈴千萬億　　風動出妙聲<br>　又於無量劫　　而供養此塔<br>　華香諸瓔珞　　天衣眾伎樂<br>　然香油穌燈　　周匝常照明<br>　惡世法末時　　能持是經者<br>　則為已如上　　具足諸供養<br>　若能持此經　　則如佛現在<br>　以牛頭栴檀　　起僧坊供養<br>　堂有三十二　　高八多羅樹<br>　上饌妙衣服　　床臥皆具足<br>　百千眾住處　　園林諸流池<br>　經行及禪窟　　種種皆嚴好<br>　若有信解心　　受持讀誦書<br>　若復教人書　　及供養經卷<br>　散華香末香　　以須曼瞻蔔<br>　阿提目多伽　　薰油常然之<br>　如是供養者　　得無量功德<br>　如虛空無邊　　其福亦如是<br>　況復持此經　　兼布施持戒<br>　忍辱樂禪定　　不瞋不惡口<br>　恭敬於塔廟　　謙下諸比丘<br>　遠離自高心　　常思惟智慧<br>　有問難不瞋　　隨順為解說<br>　若能行是行　　功德不可量<br>　若見此法師　　成就如是德<br>　應以天華散　　天衣覆其身<br>　頭面接足禮　　生心如佛想<br>　又應作是念　　不久詣道樹<br>　得無漏無為　　廣利諸人天<br>　其所住止處　　經行若坐臥<br>　乃至說一偈　　是中應起塔<br>　莊嚴令妙好　　種種以供養<br>　佛子住此地　　則是佛受用<br>　常在於其中　　經行及坐臥　</p><p class='juan'>
添品妙法蓮華經卷第五</p>
</body></html>
