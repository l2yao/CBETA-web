<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p><p></li><p><b>　　<A NAME="n117"></A>No. 266 [Nos. 267, 268]</b><p class='juan'>
佛說阿惟越致遮經卷上</p>
<p><span class='byline'>　　　　西晉月氏三藏竺法護譯</span><br><p><b>　　<A NAME="n119"></A>不退轉法輪品第一</b><p>聞如是一時。佛遊舍衛祇樹給孤獨園。與大比丘眾千二百五十人俱。彼時世尊。於後夜起三昧正受。號離垢光。文殊師利童子菩薩。亦以普明三昧。彌勒菩薩導眾大士普顯三昧。於是賢者舍利弗。後夜寤起自出其室。發心往詣文殊師利。欲入其室。未入之頃。見佛神室則前進矣。睹十万蓮華不可稱計圍繞佛屋。又復遙聞大音樂聲若干種響。其大蓮華自然衍光。遍照祇樹。悉周舍衛靡不見焉。三千大千佛之境界光耀巍巍。時舍利弗。即立不行。抑而不候文殊師利。不自覺耳處于其室。住文殊師利前。睹加趺坐淡然而定。時舍利弗。即為彈指永不寤矣。聲發洪音亦不興也。又一心觀文殊師利。現大變化感動如此。自察其身在於大海。愕然欲出文殊師利三昧之室了不能退。將以神足起踊於空。亦復礙矣。盡現神力不得遊騰。又見己身。與文殊師利及其室宇。自然東行。時舍利弗。立文殊師利前。結加趺坐視之無厭。爾時東方度是佛土。琩F等剎。其世界名不退轉音。佛號最選光明蓮華開剖。賢者舍利弗從文殊師利見彼聖尊。一切毛孔悉出蓮華。又其蓮華各周四十萬里皆照三千大千佛土。彼諸蓮華。有十萬數妙寶為莖。及以金剛紫磨黃金師子之座。一切菩薩皆坐其上。於無上正真之道不退轉。以得總持五通自樂成就法忍。三十二相莊嚴其身。最選光明蓮華開剖如來至真等正覺。齊生蓮華清淨無瑕。其色百千不可稱數。青琉璃莖姝妙交絡。上好栴檀珍寶為座。殊異珠鈴垂布四面。彼座獨空。文殊師利即處於上。與其蓮華師子之座。踊變上至三十三天。尋還詣佛稽首作禮。繞佛三匝還坐蓮華。彼世尊前叉手自歸。於是最選光明蓮華開剖如來等正覺問文殊師利仁者。何來枉至此土。文殊師利答曰。唯然世尊。從忍界來。爾時彼佛侍者。號柔音軟響菩薩大士。志于無上正真之道逮不退轉。則蓮華上更整衣服。長跪叉手問彼佛曰。其斯忍土離是幾何其佛告曰。西方去此琩F等剎。有忍世界。是文殊師利從彼土來。柔音軟響菩薩又問佛言。其忍世界佛號云何。今現在乎。世尊告言。字曰能仁如來至真等正覺。現在講法。又問佛言。其佛大聖云何現法。佛言。開三道教。侍者又問。何謂為三。聲聞緣覺及弘佛道。釋迦文佛說法如此是三道教。侍者又問諸佛世尊說經開化不普等乎。佛言悉等柔音軟響。又問佛言。何謂為等。世尊告曰講不退轉。此謂平等。又問何故。能仁如來至真等正覺宣三道教。其佛告言。彼土人民剛強難化。心劣意弱。難以一乘救化度矣以是之故。諸佛世尊善權方便而為說法。能仁如來興五濁世。以斯善權隨時之義而濟度之。又復問曰。唯然世尊。彼忍世界講法所化勤勞之難。乃如是乎。佛言實然。有勤危患。侍者復問。我等世尊。快哉善利。不生彼土。佛言且止。無得說此。宜當捨之。自改悔過。又問何故改往修來而忍世界講法甚難。以故吾等不願彼土。世尊答曰。諸賢莫念。重說此辭。當自改過。所以者何。於是佛土。修二十億那術百千劫殖眾德本。不如忍界從明至食。為人講說度無極法。開化愚冥歸命三寶。令受五戒。釋于聲聞緣覺之道。是菩薩大士甚難於彼。何況誨之使為沙門。捐俗近道以法將護。勸助導示善法之義。或復昌顯立之大道。此為菩薩大士難及之教。所以者何。其忍世界多有患難。又問何患。世尊答曰。柔音軟響。使賢者身壽。於那術億百千劫聞受無數諸佛國土本命極長。不可窮究。共計忍界懷婬怒癡無量惡法而不可盡。今吾口說彼人罪福因緣所著。又以佛慧了了分別。其忍世界瑕穢之垢。未央可竟。爾時柔音軟響菩薩大士。三反揚聲而歎頌曰。妙哉能仁如來。最慈師子人中之王。道德巍巍無所罣礙。念世尊明肅然恭敬。因本功德其意之願。而為眾生乃忍勞謙講說道義。除婬怒癡無量蹇法。教發聲聞緣覺之心。開化以漸使逮佛聖。顯道深慧用一切故遊眾德本。志無榮冀。諸菩薩等取七寶華。其色光耀。無數百千清淨無埃。又無量葉生金剛莖。其華之藕上猶交露。微妙栴檀眾寶合成。瓔珞分布而為莊嚴。心達眼明宿之本德。所發興化現雅聖行。猶如幻化。欣悅盛意踊在虛空。手執此華。遙向釋迦文如來至真等正覺。顧彼忍界一心散華。如雨寶蓋繒綵幢幡。秉志供養能仁如來。已散眾香。而燒栴檀雜香擣香。自於彼土五心投地。西向稽首應時讚曰。南無能仁佛等正覺。及彼忍界菩薩大士。無極德鎧志於精進。意無慢恣德備巍巍。其心究竟極尊聖妙。奉於正法以法為力慈愍眾生。而奮大光等習一乘。異口同音俱共歎曰。願欲奉覲能仁如來至真等正覺及諸菩薩。佛之教訓令不斷絕。於是最選光明蓮華開剖如來。聞諸菩薩歌頌之聲。察其心源為諸菩薩大士衍以佛法。分別要義令心悅豫。告菩薩言。諸族姓子。汝等寧睹能仁無著正覺及忍世界諸菩薩學人民之處。修彼佛教順化眾生。欲度危厄。志懷慈愍。於深妙法未嘗恐懼不以為難。未嘗謗訕殖眾德本。心無所著不望想報。奉於六度無極之行。菩薩大士生忍世界。即崇能仁如來宿之本願。遵奉正法以道為力。覺諸佛行。菩薩答曰。唯然世尊。承佛聖旨普悉見矣。又去來現在諸佛之慈恩也。永無疑網。最選光明蓮華開剖如來等正覺。告柔音軟響菩薩。汝等當與文殊師利俱至忍界。奉修訓誨使心[<a href='javascript:showpic("../fontimg/067056.gif")'>火*霍</a>]然。柔音軟響菩薩白文殊師利。吾等欲詣能仁如來觀忍世界。承仁聖慧令願得果。文殊答曰。快哉行矣。眾族姓子。諸佛世尊難見難遇。所以者何。億世時有。當共僉然供養奉事。所以出世於十方界。矜愍眾生化入大道令逮覺慧。當為一切蚑行喘息人物之類。供順修禮諸佛世尊諮問經典。令十方人獲致上慶。菩薩答曰。令吾等身與尊者俱。奉見諸佛歸命啟受。習學聖智慈化群黎<p>於是文殊師利。稽首禮彼最選光明蓮華開剖如來至真等正覺。繞其三匝。與諸菩薩恭肅敬意。及舍利弗。聞佛說法受其教令視佛無厭。觀身五事若如幻。各以華香栴檀雜香擣香繒綵幢幡以供養佛。蒙佛本德心堅意固。遵奉三寶。欲度眾生奉侍佛焉。說此適竟。如伸臂頃忽然不現。則至東方琩F等剎佛世尊前。皆聽諸佛等衍是經。講不退轉方等無垢清淨之明。彼諸佛土悉無女人。亦無聲聞緣覺佛教。一切佛土德義悉等鮮潔之命。猶如最選光明蓮華開剖如來佛土等無差特。菩薩道場充滿佛國。彼諸世尊蓮花皆同出其臍中文殊師利普如座上感動變化。威儀如一供養諸佛東方南方西方北方東南西南西北東北上方下方。時於十方各如琩F諸佛之土。文殊師利悉現其前無不周遍彼諸如來盡悉講是不退轉輪方等無瑕。一切侍者恭敬肅肅。志存大道。在蓮華上長跪叉手。自問其佛。能仁如來何故興此三道之教。悉欲往詣能仁如來諮啟法化。從文殊師利求恩見濟。十方亦告諸菩薩曰。汝等侍衛文殊師利。俱至能仁如來佛土。於是忍界閻浮提處。夜尚未明。賢者阿難。時見光明從軒窗入。即從臥起欲出精舍。睹其祇洹光耀如晝。仰觀虛空亦不見月。察其祇樹但睹其水。青青如璧柔軟且清。了不復見樹木房室。心自念言。今日旦當講大深法。以故先現此之瑞應。於時阿難。舉足入水水不著足。無所濕溺欣然大悅。往詣神室欲見世尊。見千萬蓮華繞佛神室。又聞洪音作若干伎。蓮華出光照於祇洹及舍衛城。三千大千世界靡不明達。志懷欣豫。偏袒右肩長跪叉手稽首作禮自歸於佛。明星出時夜以向曉。諸大蓮華繞佛室者。大蓮華入於祇洹正住於中。阿難心念。今吾宜往為佛施座。此則說法本之瑞應。適布座竟。尋時三千大千世界六反震動十方佛土各十琩F亦復如是。大意咸達莫不驚欣青蓮華紅蓮華黃蓮華白蓮華。普遍佛國。自然生樹。枝葉華實亦以茂盛。諸比丘眾各欲出屋不能自致。見祇樹園為水所溺水軟且清。住精舍戶惟見大光。各心念言。今日當說大微妙法以故先現此之變應。彼時世尊能仁大聖。從三昧興出其神室。就師子座佛身適坐。應時十方一切世界諸佛世尊。身奮大光色色各異不可稱計。於彼黎民莫不睹焉。於是文殊師利周於十方。與眾菩薩遊諸佛土普供養遍。是大菩薩導眾大士。神足示現不可思議救利萌類。持順佛法教化度脫。隨眾所樂而以開導。為十方人各說法竟。文殊師利見能仁如來坐師子床。諸菩薩俱於祇樹園從地踊出。與無央數億億百千那術兆垓一切菩薩。繞佛世尊無量之匝。各化蓮華不可稱計。有十萬葉其色各異以供養佛。是諸蓮華布佛境界無空缺處。又此菩薩散栴檀香雜香擣香妙香。其香悉熏三千大千之國土。皆興美香。布施遵戒忍辱精進一心智慧。善權方便神通之香。分流法香。六度無極菩薩微妙道慧之香。具足經義修行之香。是輩眾香盡衍大光。其明周遍十方佛前。勇猛意強承佛威化。供養能仁如來至真等正覺。過大精進勤修正道。其心堅固莫能踰者。歸命如來。時文殊師利與諸菩薩一切眾生。莊嚴如意摩尼。現眾寶樹八品行行。有名寶樹邊豎幡。交露珠帳紫磨黃金。而以校成明月珠地。化造屋室講堂樓閣。天窗軒牖刻鏤籠疏。泉源陂池江河之流。苑囿泉水中生蓮華。青紅黃白葉皆明珠無不周遍。地出甘露有八味水。欲悅眾生示現大道發菩薩意之所當行。故為一切垂哀變化。文殊師利承佛聖旨。順己道力。能仁如來本之所願。故以此變開化眾生。柔音軟響菩薩等俱多所勸助。不可思議無心不心。善心思唱導被大德鎧。順其精進身行高德。昔心所志莊嚴虛空。一切畢竟皆住佛前。於是世尊遊以道教。放法光明照文殊師利。及諸菩薩大士之等使有床座。應時自然十萬蓮華從佛身出光色無數不可稱限。百千顯耀而獨照明。以寶為莖。珍寶之珠遍垂周匝。摩尼交露栴檀雜香師子之座。是諸菩薩大士之眾。皆坐其上處于虛空。時能仁佛。臍中有光。號曰金剛。又名救濟眾生之類。而放此明。億百千蓮華光曜各異。無能計量蓮華光明。清淨微妙紫磨金色。交露之帳甚香鮮潔。顯照十方無所罣礙。此蓮華中自然化出億千蓮華。一切諸佛皆受法界平等一類。訓誨眾生起度脫門。及言教聲空無思想。不願之法無有邪行。不起不滅三世等空。其目清淨自然軌跡。化出億千名寶蓮華。文殊師利安詳雅步。其心寂然則坐其上。不著佛身佛體無想。心念世尊覺了一切。所志三昧號踰金剛。而學能仁如來至真等正覺之法。則行越空無不慕三昧<p>於是世尊見文殊師利。及十方佛國菩薩大士坐訖悉定。修諸佛法供養過去無數大聖。文殊師利所見攝持心不怯弱。順佛道行處師子座。時佛則告賢者阿難。汝去遍令舍衛祇樹園中內外。比丘比丘尼清信士清信女。信樂三寶佛眾僧。殖諸德本行欲向城。悉使來集今當說法。阿難。受教遍行宣命。比丘對曰。吾等今夜見大瑞應。即時察知當講大法衍深要事。欲得往會不能自致。時阿難問。何所妨礙。答曰。皆見祇樹為水所溺。水青如璧柔軟且清。不見樹木。屋室悉沒。惟見大光。以此之故不能自致。於是阿難。具以啟佛。佛告阿難。此比丘等閉隔不解。都無有水橫造水想。如此比丘無水謂有。不但齊是心意不開。無色痛痒思想生死之識。反謂有矣。不持信謂持。不奉法想奉。未致八等心想獲矣。道跡往來不還無著之道亦復然矣。不成聲聞心念辦矣。不了緣覺心想致矣。汝復更往重告來會。阿難。受敕一一令語如世尊教。還白佛言。今四部眾皆來集會<p>於是世尊。告賢者目連。汝至三千大千世界。悉呼深學菩薩大士。被無極鎧志求大乘。比丘比丘尼。清信士清信女。天龍鬼佛犍沓和阿須倫迦留羅真陀羅摩[<a href='javascript:showpic("../fontimg/023523.gif")'>目*侯</a>]勒人與非人。使知今日有大法會未聞之要。四部弟子人與非人。或在天上或處世間。皆以奉敬過去諸佛。志於大乘學住一道。心慕大慧妙尊最上巍巍無極。菩薩大士被巨德鎧。求利法義精進不廢。悉使來會聽深妙法。目連受教承佛聖旨。自以道力如申臂頃。遍三千大千世界宣告。如是有未嘗法當共普聽。尋以神足還住佛前。白世尊曰。宣告已周。爾時四輩圍繞充滿四十萬里。諸天龍神住於虛空。五十萬里無空缺處<p>爾時文殊師利白世尊曰。今四輩人悉來聚會。諸天龍神填於虛空。悉共一心叉手禮佛。皆觀如來威神之變。光耀暐曄靡不通達。眾會坐定恭敬恭肅願佛說法。於時世尊即尋欣笑。七寶蓮華從地踊出。蓮華之葉有無央數百千交露之帳。如大高車超天帝座。垂明月珠赤珠瓔珞眾珍為幢。向於八方欲濟八難。一切眾會四輩弟子比丘比丘尼清信士清信女。諸天龍神犍沓和等人與非人。悉坐其上普察尊顏。文殊師利所從菩薩大士之等。相好具足威神巍巍志同一類。在蓮華上一心叉手。恭敬元元察佛聖德。及文殊師利志求大道。於是文殊師利前白佛言。今四輩眾諸天龍神咸皆渴仰。願佛讚說不退轉輪離垢之法。此比丘比丘尼清信士清信女。諸天龍神無央數千。懷篤信想奉法之想。志八等想道跡往來。不還無著聲聞緣覺各興此想。是故世尊蠲除此念。何故如來光于持信至於奉法顯緣覺行。於是世尊默然不應。舍利弗白佛言。唯然大聖。吾於後夜寤起出屋。詣文殊師利。睹世尊室則欲進前。見十萬蓮華繞如來室。出大光明照于祇樹舍衛國城。及三千大千剎土。聞洪法音伎樂之聲。惟佛解說此何感應。佛言。今當講此不退轉輪。文殊師利俱共分別是之本瑞。阿難白佛。今於後夜見大光明從軒窗入寤。從坐起出見祇洹。為水所溺水軟且清。不見樹木及與精舍。但見大光此何感應。佛言。今文殊師利。當說深法不退轉輪是之本瑞。於是世尊。為賢者阿難說頌曰<p class='lg'><br>　此諸佛不我　　一乘而無上<br>　其軟音勇猛　　因緣興問斯<br>　是乘則清淨　　佛道無有上<br>　普柔音勇猛　　今所興問斯<br>　此乘無想念　　清淨離調戲<br>　普軟音勇猛　　今所興問斯<br>　普軟音所問　　救濟一切乘<br>　非處無所成　　不起亦不滅<br>　一切所諮嗟　　此不成道果<br>　世尊為本無　　此教則成實<br>　普軟音勇猛　　今所興問此<br>　於此離響者　　一切聲平等<br>　普軟音所問　　因動而有聲<br>　其聲不可獲　　法無響無字<br>　普軟音所問　　法聲等如風<br>　離形無所立　　欲令度響著<br>　阿難且聽是　　普音之所問<br>　道正法時身　　塗想亦復空<br>　諸佛等正覺　　空寂無有相<br>　說設若不說　　一切法無住<br>　平等覺無色　　道跡之所趣<br>　獲來不還反　　此佛所說法<br>　離形遠眾相　　如虛空無數<br>　佛道如不著　　此為普音聞<br>　過去當來佛　　于今亦復然<br>　為現道慧意　　未嘗見有塗<br>　不可睹法界　　但以音聲耳<br>　分別經本無　　此法乃為道<br>　布施度無極　　淨戒亦復然<br>　忍辱度無極　　此說現佛道<br>　精進度無極　　一心亦俱然<br>　智慧度無極　　現道之慧明<br>　佛善權方便　　神通度彼岸<br>　假聲講佛道　　於俗無所著<br>　為現三乘教　　宣揚說果聲<br>　導師之所講　　隨順察本性<br>　吾興五濁世　　知劣懈廢人<br>　故為佛乘者　　使人成大聖<br>　吾現四果音　　已成無著道<br>　因音謂聲聞　　諸法無緣會<br>　所謂眾合會　　教皆有所立<br>　現在獲因緣　　故說目前法<br>　羅漢謂聲聞　　因觀成緣覺<br>　永不起法忍　　菩薩之所睹<br>　其空無有想　　平等禪不願<br>　三脫之門音　　以故說泥洹<br>　不著於往古　　來現在亦然<br>　十方之所興　　不起無所有<br>　普音今所問　　法深妙無量<br>　逮力之至誠　　不廢致果想<br>　以專於一乘　　不想一切法<br>　故啟問於佛　　德果之緣念<br>　此三世平等　　空寂而無想<br>　已度一切音　　不猗著佛道<br>　猶如有二十　　江水之流沙<br>　菩薩數如此　　普音之所化<br>　從諸佛聽採　　菩薩所修行<br>　三塗適平等　　讚揚入大乘<br>　普音志勇猛　　為決除眾網<br>　興著生德果　　故問吾道惠<br>　此佛所建立　　修願亦如是<br>　遊演三乘等　　以濟勤苦患<br>　普音志勇猛　　因為此等造<br>　啟道師講法　　示菩薩道行<br>　諸天億百千　　處空供養佛<br>　志好於德果　　欲決此猶豫<br>　其四輩比丘　　比丘尼居士<br>　想著於德果　　故分別令解<br>　普柔是以問　　拔除諸疑網<br>　此諸菩薩會　　猶欲採此法　</p><p><b>　　<A NAME="n120"></A>阿惟越致遮經持信品第二</b><p>於是世尊說此偈已。賢者阿難前問佛言。唯然大聖。文殊師利今問如來不退轉輪乎。告曰如是。乃當講說不退轉輪耶。佛言。阿難。諸佛世尊因不退轉為應說法。阿難又問。最勝何緣轉持篤信至於緣覺。如來惟顯菩薩法乎。答曰。如此阿難當知。惟暢菩薩經典為上。所以者何。吾身故興五濁世。用懈廢者志懷羸劣。諸佛當以善權方便。隨時之宜講說經道。少有志樂微妙之訓多慕卑劣。是以如來善權方便而為現法。開演大乘乃應本要。是以觀心順所發意而救度之。志若得入調柔安隱。無所造立苦樂得除。誘無從生不起不滅無為之安。漸向大慧一切之智。於是世尊默而不語也<p>爾時阿難問文殊師利。如來何故默而不言。答曰。俗人少有信此法說。此諸羅漢無數百千心中愕然不解。如來何故說此殊異經教。吾今目睹此四輩人心鬲狐疑。曷因如來演處。持信至于奉法緣覺有礙欲令進達此。無數億諸天龍神咸共猶豫。何因如來顯敘。菩薩道跡往來不還無著緣覺之道。無量菩薩億百千垓不了。世尊。以菩薩道歎詠執信至于奉法四果緣覺。一切江河川流泉源窒不通行。飛鳥在空不能進退。日月不前翳無光耀黯黮晝昏。所以者何。此法微妙難解如此。是故如來默然不言。彼時十萬蓮華繞佛室者。一切同聲咸共勸助。唯然世尊。講不退輪清淨方等經典之要。吾等常從九十二億百千垓佛聞此經慧。於斯佛土弘修是法。時舍利弗復前求哀。惟願大聖演不退輪。吾今後夜與文殊師利俱遊。等至十方無數佛土。聞諸佛世尊說是妙法。於時虛空中八十五億百千垓天自歸請求。欲令如來說不退輪。吾等此土從九十二億百千垓佛諮受此法。賢者阿難復白佛言。惟願加哀說不退輪。何因世尊諮嗟篤信奉法之義至于緣覺。此四輩人靜然無聲。欲聽世尊分別說之。今無央數百千之眾閉結不解。何故世尊。光顯菩薩持信奉法至於緣覺。當決大疑。惟願如來。興隆大哀蠲除所滯。普共證明信此聖道。佛告阿難。如是如來至真等正覺。不釋明證而說經道。阿難白佛。何謂明證。眾祐答曰。明證經籍及諸聽者然後說法。如來法力最明等覺。因其明證而為分別。阿難諦聽。善思念之。今為汝了如來所因。光美菩薩持信奉法至于緣覺。於是阿難與諸大眾受教而聽。佛言。阿難。何因如來讚揚菩薩篤持信乎。於是菩薩開化無量不可計人。使立篤信得睹諸佛。已見大聖不著佛身。色痛痒思想生死識。亦無所慕五陰如空。是謂菩薩執持篤信。又阿難。菩薩信諸法空如來所說等無有異。又阿難。菩薩信成佛慧心自念言。何因致其平夷之智了不見慧之所歸趣。如是等觀謂持篤信。又菩薩不信五欲獲致道力是謂篤信。又菩薩何緣調心分流法施。獨逮如來至真等正覺。其心澹然篤于法施。心懷此念是謂持信。又菩薩一切所有皆能惠施。不惜身命勸助於道。不擇布恩無所矜吝。一切是福勸助於道。等造空觀不見菩薩。如是察正則謂為信。又菩薩篤于佛道而心不荒。好寂寞法攘捨六情。不慕諸種志於聖軌。其不篤道開化立之。令順佛經勸使興樂。發大道意不得彼心。而無所著等於法界。何謂知等惟言聲矣。等諸四大諸種叵獲。有信所作萬物無常苦空非身。則致此力信聖戒義。而無放逸清淨之禁。定意正受寂滅無為。信一切界悉歸空盡。身等無異是則信根。如此等觀不捨眾生。睹一切人法界同等。則不復見法界所在。所以者何。一切群黎究歸法界。假使篤信諸法如此。是謂持信。又菩薩皆信眾生。諸有欲貪亦不有受。猶空自然。不見眾生之所立居。省視一切蚑行喘息人物之類。悉是泥洹。所以者何。眾生空故審實本無。故見眾生悉為泥洹。令無數人奉信如此。以是菩薩則謂持信。於是佛頌<span class='corr'>曰</span><p class='lg'><br>　開化無數人　　令見無量佛<br>　於彼無所著　　是則謂持信<br>　信解一切法　　分別皆為空<br>　篤樂如此教　　是則謂持信<br>　志慕於道慧　　心常思於彼<br>　吾已當因緣　　逮心所志明<br>　於五樂之欲　　未嘗信樂之<br>　以得此信力　　是則謂持信<br>　信於奉禁戒　　吾何因逮成<br>　興行於法施　　猶如佛大聖<br>　彼勇猛之士　　心信行布施<br>　志無所想報　　是則謂持信<br>　敢有乞求者　　一切等心施<br>　既興無施想　　是則謂持信<br>　好樂於惠與　　一切無貪垢<br>　皆已向聖道　　是則謂持信<br>　蠲除於六情　　睹了無所求<br>　以獲得法力　　是則謂持信<br>　恭肅向於佛　　究竟心鮮潔<br>　常篤於道法　　是則謂持信<br>　遠捨於六病　　其心無所求<br>　五陰以永除　　是則謂持信<br>　若人不如道　　勸化令欣樂<br>　不疑於佛法　　是則謂持信<br>　若見歡喜者　　勸導其道意<br>　自察心不得　　是則謂持信<br>　慧平等六衰　　法界不差特<br>　於土無所獲　　土界言聲耳<br>　心常思終始　　若空無吾我<br>　於慧有大力　　是則謂持信<br>　好修聖禁戒　　清淨無放逸<br>　戒定具足成　　是則謂持信<br>　好樂寂然界　　眾生亦復然<br>　彼為有至相　　是則謂持信<br>　不捨一切人　　法界亦如是<br>　計彼眾生種　　經界無思議<br>　如法界無異　　是信乃為了<br>　以故歎篤信　　菩薩無所畏<br>　眾生皆自然　　計了無住處<br>　普了明法空　　彼處不可得<br>　一切人無為　　其群黎亦空<br>　此為寂泥洹　　故為一切顯<br>　菩薩若勇猛　　解眾生如此<br>　以故得名號　　稱揚於持信<br>　行篤法如是　　歎之為持信<br>　阿難當持是　　分別說亦然<br>　阿難吾因此　　遵行道無餘<br>　是法成等覺　　菩薩演光明　</p><p>如是阿難。如來至真等正覺。以此之故歎立菩薩。則為持信。計視此義。善權方便而開導之<p><b>　　<A NAME="n121"></A>阿惟越致遮經奉法品第三</b><p>佛告阿難。如來至真等正覺。何因讚揚菩薩奉持法乎。菩薩於此存於佛道而不退轉。執持覺軌了了分別不越法界。不可思議逮得經籍。所可總持常處不動。志順法句質一切疑。諸法自然無所猗著。所可總持不有依立。順於總持不專經本。志常樂聖欽敬道者。於一切法而無所受。以不受行乃為演說法。志性仁調進止安隱講寂然經。於此持法不猗不捨。一切自然則聖道相。以獲此義未嘗越失其身所行。體常堅住世非有處。何謂菩薩常睹察之。未嘗見此身安諦住。自順正法等于境界不去不來。作是解知。諸佛菩薩所可說法。逮得此籍清淨無垢。見一切法無合無散。睹諸經典忽然不現。所以不見諸法無為。以故不見。以不見法則無所持。知界虛空則演經籍。諸想自然不有調戲。無形清涼離心無心心不可得。設不可得則為道心。而無去來講寂然行。不有言說無所慕求。於法如此無依因者。所以不猗不興法貌。常順經典是菩薩法。而無所著不生泥洹。彼說此義猶如顯致。不慕種姓以獲如此捨諸種姓。逮菩薩行無所得法。於諸往返不去不來。一切諸慧無去來今。執信如是不動不搖不退不捨。奉持諸法不急不緩。是謂持法得菩薩道。既得聖行則無所得。以成如是菩薩大士。名曰奉法。佛於是頌曰<p class='lg'><br>　一切諸佛法　　未嘗有退轉<br>　奉持經如此　　是則為持法<br>　講諸佛佛法　　無想不自然<br>　甚深不可得　　是則為持法<br>　未嘗毀諸界　　法界無思議<br>　以得致彼義　　則謂為持法<br>　奉法慇懃愨　　諸佛之所行<br>　其心無所著　　則謂為持法<br>　所執無進退　　一切法自然<br>　眾經無所著　　則謂為持法<br>　不立於寂滅　　奉持履大跡<br>　以隨順彼典　　則謂為持法<br>　道常為法身　　慕求微妙說<br>　棄捐於懈怠　　是則為持法<br>　聽經則採受　　學思而翫習<br>　性仁遊居安　　是則為持法<br>　常講澹然義　　執經而不著<br>　得致無想行　　是則為持法<br>　堅心立於道　　明智行無住<br>　於身常無身　　彼解深如是<br>　以致於空身　　法界則平等<br>　無往亦無來　　分別身諸想<br>　諸佛及菩薩　　所可講說法<br>　普逮此經典　　是則為持法<br>　一切法無為　　彼界甚清淨<br>　以奉此經者　　是則為持法<br>　廣察一切經　　適見便不見<br>　若不見諸法　　彼則無所持<br>　是諸界皆空　　則為講法界<br>　自然離眾想　　無形不調戲<br>　其心捨諸有　　志亦不可得<br>　設不能逮心　　此念為最上<br>　所志無有意　　講法寂然義<br>　無言無所著　　是心乃為尊<br>　以能奉此法　　所興不有著<br>　不猗於諸界　　是則為持法<br>　菩薩所奉法　　如是應經籍<br>　不依無所舉　　示現無有造<br>　如是行善訓　　順彼諸種姓<br>　以得是義者　　故讚揚種姓<br>　以殖於此姓　　謂為菩薩義<br>　能順此總持　　是則為持法<br>　了不見諸法　　一切無所趣<br>　其若咸馳至　　亦不是彼法<br>　當為亦無趣　　其解一切法<br>　分別了總持　　不制不動搖<br>　非捨無所追　　彼則興造法<br>　不舉無所下　　總持樂於法<br>　於諸法無法　　講說不有著<br>　不得於諸經　　是則為持法<br>　阿難吾以故　　開演菩薩行<br>　逮致微妙道　　是則讚諸法<br>　阿難吾以故　　歌頌奉法者<br>　用人想道玄　　開導此等類<br>　降此無數法　　菩薩之所讚<br>　善權永安隱　　故歎於此經　</p><p>佛告阿難。是故如來至真等正覺。讚揚菩薩總持之法。此所現義亦善權方便<p><b>　　<A NAME="n122"></A>阿惟越致遮經八等品第四</b><p>佛告阿難。如來至真等正覺。何故讚揚菩薩八等之義。於此菩薩遠于八邪獲致脫門。而無所著不猗八正。度凡夫法立於道義。獲致中正超于凡俗。願立道慧不見得塗。出於邪逕常住正觀。獲平等跡離於貪身。願住道義逮致佛身。除超人想常思佛教。等心一切遠眾生著。常處無猗諸法悉斷。所以者何。法不可獲身所崇力。離世俗籍慕度世典。獲定法界不逮道法亦不離俗。釋有無義。遵修平夷。捨斷著想。去來現在。心念無殊。不得道意。所以者何。等志一切遵修普慧毒火刀杖不能危身。悉捨諸界致于佛土。不離諸道立無去來。道所往來輒弘大安。故曰菩薩塗不有住。所以者何。佛道則空是故無處。以無所住刀不向身。無能害者斯謂獲安。適逮此行無學不學亦非所求。不得聖賢志未嘗慕。以是之故。刀不能害身無能動搖。一切道遵空分別空慧。刀不能害。用弘大慈愍。於眾生得寂定界。逮澹然界。弘施非哀棄捐瞋恚。其行慈者。則發明慧。以慈化世成就大哀。不得人處厥慈具足刀不能傷。等於欲界色界無色界等于法界。平均之界道無若干。不興識念無有瞋恚。離於調戲寂然無音。法界如此度諸所有。菩薩造行諸可專心。一切音聲所至到處法莫有所奉不住終始。群黎所趣但音聲耳。所為了了講法化者。有無說想與其言也。以捨我想度諸音聲。越于等邪。逮得是教。解一切法言音聲耳。亦不獲法。莫有度者。是謂八等。未嘗慕著一切音聲。佛於是頌曰<p class='lg'><br>　以住於八等　　逮致八解門<br>　於八無所著　　是謂為八等<br>　越八凡夫行　　得住於正議<br>　不睹中間慧　　是謂為八等<br>　超度俗夫行　　得住于佛道<br>　於是無所獲　　是謂為八等<br>　遠離眾邪見　　遵修於正見<br>　獲致平等道　　是謂為八等<br>　以除於貪己　　而立正聖道<br>　逮致得佛身　　是謂為八等<br>　棄捐眾生想　　常志修佛行<br>　平均吾我人　　是謂為八等<br>　得越眾生想　　住於無所處<br>　諸法盡逝過　　是謂為八等<br>　捐離於俗法　　奉修聖正教<br>　而致寂然義　　是謂為八等<br>　所去為俗法　　佛道亦如是<br>　於此法無得　　是謂為八等<br>　言有一本耳　　無有二元際<br>　蠲除如此念　　是謂為八等<br>　不處於中間　　無志斷著行<br>　道慧如平一　　是謂為八等<br>　不得過去心　　當來亦如是<br>　平夷於現在　　是謂為八等<br>　始無心所由　　其發道意者<br>　此心不可獲　　何緣如致道<br>　以入無所著　　如聖無可獲<br>　以故刀與毒　　莫能危之者<br>　脫離於五道　　眾相之所由<br>　具足於往返　　是故謂無欺<br>　道捨不周旋　　所言音聲耳<br>　棄除諸響著　　是故不自欺<br>　不得其所由　　從來亦如斯<br>　去來惟音身　　但勸於學者<br>　安化故有言　　其安亦復空<br>　以應如此學　　故能不自欺<br>　菩薩所翫習　　了學如此慧<br>　一切無所斷　　是謂不自欺<br>　彼不自貪己　　設有利刀刃<br>　不能加害身　　莫有動搖者<br>　普慈於一切　　樂道之大哀<br>　捐除恚害心　　利刀莫能加<br>　設有欲害者　　自計身空無<br>　而致獲佛道　　刀則何緣傷<br>　逮得澹然句　　棄除諸惡道<br>　一切殃盡滅　　刀刃不能害<br>　成就於明慧　　聖達無所乏<br>　顯耀逮佛道　　以故刀不害<br>　欲界及色界　　無色為三界<br>　等同斯三界　　是故不自欺<br>　等種成正覺　　不見名別異<br>　無陰豈所淨　　清淨遠調戲<br>　入斯平等跡　　故曰為菩薩<br>　若著音聲者　　無離於五道<br>　雖言至法界　　講其無所去<br>　以逮不住忍　　謂之為八等<br>　分別諸響應　　講說寂然法<br>　無念非有名　　故謂為八等<br>　除釋一切音　　而得無聲界<br>　不著一切響　　是謂為八等<br>　因聲解諸法　　一切法自然<br>　諸法無有名　　不見有度者<br>　阿難我是故　　讚揚正八等<br>　義響而趣斯　　是亦無所獲　</p><p>佛告阿難。如來至真等正覺。歎美菩薩演八等聲。斯議所趣權慧方便也<p><b>　　<A NAME="n123"></A>阿惟越致遮經道跡品第五</b><p>佛復告阿難。如來何故。諮嗟菩薩為道跡乎。軌能通流至於佛心。菩薩住此諸所興造。永無所立不進不懈。度一切法逮于佛流。不著仁慧非猗於法。無所著行而弗有處。具足妙行得獲聖跡。精進菩薩其力堅強。心慈忍辱未嘗懈怠。捐除慢惰慕求妙道。世遵最上不著聖行亦無所住。存在斯道而求諸法。其所索者永無可獲未嘗動搖。雖住於道計聖生死。佛慧平等棄離眾樂而等陰蓋。滅除一切貪身邪見。勤修觀佛察彼精進以睹聖軌。悉除諸想超度吾我。是謂道跡。不著佛路得無為覺。不疑聖慧佛之戒禁。不猗於世不睹其戒。以無所見則不有求戒。莫而慕除釋三結。正住三界乃獲大安。護眾生想不猗不塗。捨一切著乃得佛道。致寂然跡不計身命。一切所有施而無惜。諸根常悅捐除恚色遵修聖行。雖以惠與無所放施救群生隘。既有所度不住無為越一切想。興無念法棄捐人想而逮斯慧。不懼眾會論于寂滅用淨佛道。超度諸難不畏生死。所以者何。逮澹然法而無瑕穢聖化妙安。知無往來鋤眾類想。但正道明志清淨行。時佛而頌曰<p class='lg'><br>　講論彼道跡　　佛聖無思議<br>　計眾有住者　　則為道所持<br>　聖慧最上安　　不猗眾想網<br>　空寂不有住　　於彼無所得<br>　以獲斯道者　　菩薩志堅強<br>　惟趣是聖教　　世尊無有上<br>　志道不有貪　　心常採大慧<br>　以是為道跡　　不猗無所著<br>　所謂生死想　　佛念亦如是<br>　具足正平等　　是謂解道跡<br>　無有眾陰蓋　　演析於道法<br>　是故除一切　　了斯為道跡<br>　眾生皆猗身　　興心觀佛道<br>　其意志所察　　常睹于聖路<br>　身本時興結　　凶危想有我<br>　以故無塵埃　　不著于佛道<br>　初志懷狐疑　　將無不得佛<br>　以釋斯猶豫　　正立于佛道<br>　假使識於戒　　及佛所演禁<br>　蠲除諸戒想　　無應不應禁<br>　超度於三結　　等住于三界<br>　則獲致佛道　　分別眾生想<br>　習空明軌跡　　而願求大慧<br>　逮志聖寂然　　不著于佛道<br>　常捨心布施　　棄捐瞋恚色<br>　以故無有命　　存道無放逸<br>　一切不矜悁　　救濟眾惱患<br>　是故謂道跡　　住處于上路<br>　未嘗興諸想　　當習無所著<br>　斯已而不懼　　不遊無禁戒<br>　若習諸經籍　　善權捨諸求<br>　覺了眾音響　　處世無所畏<br>　設至於眾會　　則不有諸難<br>　便唱澹然法　　淨治于聖道<br>　造時興人想　　以解自然行<br>　用無強著故　　則捨眾畏難<br>　若捨眾患害　　便不畏終始<br>　逮得淨然道　　離垢安最上<br>　等了惡道休　　斯以無所懼<br>　平等上聖軌　　道恩則不離<br>　斯即菩薩法　　為現道跡事<br>　用懈廢劣人　　導利彼故說<br>　以微妙善權　　講論佛聖道<br>　若入菩薩者　　是已為唱導<br>　導師所演法　　常合善方便<br>　本行亦若茲　　志慕于佛道<br>　我是故阿難　　分別說道跡<br>　朦冥如意塞　　多想求如此<br>　為說不能解　　愚騃心冥冥<br>　謗訕慧精進　　聽諸志深要<br>　阿難吾是故　　歎美於道跡<br>　設了菩薩無　　是輩能解耳<br>　無數百千籍　　訓化於道跡<br>　履軌之音聲　　為現佛道明　</p><p>佛告阿難。如來至真等正覺。光耀菩薩謂為道跡。當知是義善權方便也<p><b>　　<A NAME="n124"></A>阿惟越致遮經往來品第六</b><p>佛復告阿難。如來何故暢說菩薩為往來乎。於是菩薩入於佛道不可思慧。志求聖覺無量因緣。於諸憒鬧無所興造。設致大道慧斷諸緣慕索佛明。求不亂禪越一切定釋諸塵埃。乃逮致法等佛典籍。了一切經惟求此義。如來所護道德之明。人未嘗動無所轉移。則為法界憂念眾生心閉意塞。遭眾苦患不了經典。慕求佛道立之此慧。而志大明根力覺意脫門正受分別是義。吾身如何開化眾人令慕佛道。常以此明勸化道場。而求佛眼心無陰蓋。若入正觀導利世間。所志慧因諸聖之上。其不了慧一切諸法之所歸趣明不可獲。以是之聖不求眾生便當立之。於此諸慧了法無處。以故當來睹群萌界。求無上處慕於不念。非得彼界不來不往。成就眾生往亦不往。開化人民了黎民處。分別此義隨其開化睹是諸法。一切眾生皆存法界察以不見。等御法界則省一切經典平夷。觀于大道以佛聖慧不得人無了人道等求如是像。無持之慧離垢塵埃故慧無非處。其以無慧求大明軌不可望聖。是慧慧中之大明慧。不有諸求求亦無所慕。是謂聖明之智。菩薩所行能得是者。以故求來此謂往來。於是頌曰<p class='lg'><br>　此智有往返　　佛慧難思議<br>　是故謂往來　　志求於佛道<br>　開化多因緣　　乃成於佛路<br>　是事順慧均　　慕求不復還<br>　不猗一切禪　　勸化諸塵埃<br>　欲救濟斯等　　具足於往來<br>　佛經平等法　　分別人無相<br>　曉了如本無　　已故謂往返<br>　所可獲法者　　達了一切慧<br>　吾亦當獲是　　欲求所住處<br>　未嘗動眾生　　及計諸法界<br>　故謂於往來　　不近所歸處<br>　憂念無數人　　少智既遭患<br>　欲立於斯慧　　則求佛大道<br>　根力及覺意　　講詠三脫禪<br>　分別斯義已　　故求佛聖道<br>　志慕於道場　　過去佛所猗<br>　故謂為往來　　則立存大聖<br>　慕樂慈愍眼　　佛眼無思議<br>　是故為往來　　慕于佛大道<br>　諸佛之聖求　　世尊微妙義<br>　自志斯深慧　　一切智最上<br>　明智之所了　　一切法之歸<br>　其慧不可得　　及以求道者<br>　濟之無數人　　立之於上慧<br>　以故為往來　　來者有所求<br>　懷來睹佛界　　人界不思議<br>　故以為往來　　於彼救眾生<br>　省察眾生界　　求之不可得<br>　故以為往來　　慕心於法界<br>　群黎無所趣　　及一切人界<br>　若曉了彼處　　順所遊分別<br>　睹一切諸法　　見以則不現<br>　常一心定意　　求佛大聖道<br>　如是微妙慧　　無垢而清淨<br>　而明所分別　　其智不可獲<br>　菩薩所欣樂　　開化於眾生<br>　則獲彼明智　　何緣來至此<br>　吾是故阿難　　論講于往來<br>　為少智之人　　睹示所興念<br>　吾是故阿難　　論說於往來<br>　人懷精進者　　爾乃曉了此<br>　有德者分別　　解深妙之義<br>　能獲於斯德　　速得成大道　</p><p>佛告阿難。如來至真等正覺。頒宣菩薩為往來。當知是義亦是善權方便也<p class='juan'>
佛說阿惟越致遮經卷上</p>
</body></html>
