<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
佛說阿惟越致遮經卷下</p>
<p><span class='byline'>　　　　西晉月氏三藏竺法護譯</span><br><p><b>　　<A NAME="n133"></A>如來品第十三</b><p>爾時三菩薩各從遠來。見此變化佛所演法。得未曾有。阿難白佛。此三菩薩。從何所來。世尊告曰。東方去是琩F等剎有世界。曰身超須彌山。住在本土。聞說斯經。故來到是。時三菩薩來住佛前。皆以香華供養世尊俱白佛言。余等僉然信樂斯法不懷狐疑。所以者何。心中[<a href='javascript:showpic("../fontimg/067056.gif")'>火*霍</a>]然。譬如目睹。如來至真等正覺恩之所覆。時一菩薩前白佛言。如我所言。至誠不虛。吾於是經都無狐疑。第二菩薩復白佛言。余於此法亦復不疑。第三菩薩復白佛言。我之所言至誠不虛。所謂佛者吾則是佛。曉了斯經無有疑網<p>爾時眾中無數百千諸來會者。悉共叉手不樂本座。佛興於世。此徒何故乃宣斯言。其餘眾人各各默聲。各心念言。今佛現在自當分別。阿難復白佛。此等菩薩皆號云何。佛告阿難。一菩薩者。名得如來住。第二菩薩。名志得世尊音。第三菩薩。名志逮得佛聲。如是阿難。如彼所言。等無有異。其義趣此。阿難白佛言。今此無數百千之眾擾動不安。悉各叉手一心向佛。不知斯義為何趣也。是輩功德轉當增加。譬如男子。端正殊妙顏貌潔白。淨水自洗。以栴檀香熏浴其體。著好衣畢。其人體色益自光耀。是輩功德信樂大道。叉手向佛福轉難及。佛爾時說頌曰<p class='lg'><br>　如來知過去　　當來亦如是<br>　見諸法本無　　故曰為如來<br>　悉達現在事　　未來悉睹喻<br>　不造立三行　　究竟如無想<br>　如往古諸佛　　所覺不可計<br>　無從來一等　　故曰為如來<br>　如往古諸佛　　所猗求聖道<br>　覺者亦當然　　故曰為如來<br>　諸法本所立　　道聲寂然定<br>　音歸不可得　　故曰為如來<br>　專應過去戒　　當來亦復然<br>　現在獲本無　　故曰為如來<br>　如勇猛忍辱　　為菩薩之人<br>　彼學亦如是　　此人則無上<br>　本為菩薩時　　獲勤力如是<br>　志所行精進　　故曰為如來<br>　如諸法平等　　所說無特異<br>　不著念在有　　故曰為如來<br>　平等不有念　　常自然等正<br>　無有平等想　　非思莫發念<br>　本無成三昧　　具足此音聲<br>　遵修於定意　　故曰為如來<br>　諸法悉本淨　　本無不有處<br>　一切無所稱　　因緣不有形<br>　曉了智慧相　　明空法亦爾<br>　至誠無所疑　　智慧度無極<br>　如聖之所度　　逮本無思議<br>　彼明不可得　　則無量滅度<br>　猶獲智慧爽　　過度亦復然<br>　以是慧無處　　故曰為如來<br>　佛道不可獲　　如意之所念<br>　不得一切法　　故曰為如來<br>　獲致於無為　　假使多所逮<br>　諸法非有數　　歎道不可限<br>　世尊之威耀　　無有修軌跡<br>　彼道則雅諦　　悉從智慧興<br>　道尊如無漏　　各分別如是<br>　彼道則正真　　塗志應自然<br>　有曉了聖化　　法所御平等<br>　將令至本無　　故曰為如來<br>　聖與平等同　　所住順明軌<br>　道與身本無　　故名為如來<br>　今吾講說法　　聲平等如是<br>　假使住於斯　　爾乃求大道<br>　我是故阿難　　口出是語耳<br>　此事如所言　　則為識之行<br>　曉了不退轉　　則勇猛菩薩<br>　故以修精進　　讚揚其義耳<br>　阿難是因緣　　菩薩志所演<br>　所以謂如來　　勇猛菩薩智<br>　順此諸因緣　　其法為何類<br>　何因謂世尊　　菩薩修無畏<br>　講道億百劫　　所因成大聖<br>　佛道無思念　　成就慧明跡<br>　皆自為身求　　永睹無所畏<br>　故曰為世尊　　未嘗懼生死<br>　終始無所立　　以是度群生<br>　故曰為世尊　　何謂畏生死<br>　云何住終始　　何因度眾生<br>　世尊最上覺　　無道利法者<br>　法亦不有壞　　非堅無有散<br>　度人勤苦患　　是不畏生死<br>　此非住終始　　度群黎如此<br>　故曰為世尊　　未曾懼諸法<br>　永不畏諸義　　及一切佛經<br>　令聞無數法　　非底不有邊<br>　眾生法悉空　　諸佛道自然<br>　不睹諸法本　　即依順此經<br>　專精於諸法　　智空法自然<br>　不恐無所畏　　曉了道慧空<br>　知諸法侵欺　　分別無所猗<br>　精進次第演　　則解諸法本<br>　勗勉一切難　　棄捐眾惡道<br>　未嘗有恐懼　　免眾生惡塗<br>　過度億人民　　越終始大懼<br>　常不動生死　　爾乃度群生<br>　過之度彼岸　　至上尊無為<br>　得致號之人　　故曰為世尊<br>　為人分別說　　說法猶虛空<br>　亦不有畏難　　故曰為世尊<br>　因依一切法　　多所而開導<br>　道平等無異　　聖則不可獲<br>　眾生等於彼　　則逮成佛道<br>　分別說如此　　則無所畏難<br>　開化閉鬲人　　度無數群生<br>　超越諸所畏　　故曰為世尊<br>　釋去諸人想　　專修于道念<br>　拔除群萌志　　故曰為世尊<br>　得離眾思想　　菩薩無所慕<br>　以故得號字　　則亦謂世尊<br>　寂滅致等法　　曉了一切義<br>　當來所立志　　則亦謂世尊<br>　不求上妙道　　彼亦不求名<br>　若脫無為稱　　為人講經義<br>　道捨眾憍慢　　則不有立願<br>　人求尊名稱　　則不慕佛道<br>　計音如響等　　因興眾想念<br>　貪著虛偽聲　　我名譽乃爾<br>　不存一切響　　口言無所著<br>　菩薩不放逸　　故曰為世尊<br>　大聖所說音　　如是譬像法<br>　假有菩薩號　　故曰為世尊<br>　以故當了之　　莫不迷惑者<br>　至誠求佛道　　無數無有漏<br>　是緣乃餘事　　歎說世尊音<br>　阿難知隨因　　而號為菩薩<br>　我是故阿難　　口出此語耳<br>　所緣諸明智　　佛號為世尊<br>　覺了眾塵埃　　未嘗為之惑<br>　平等覺除欲　　是故號曰佛<br>　何以為世尊　　顯示斯名號<br>　曷從言白佛　　而講說道法<br>　佛法無所有　　曉了空寂滅<br>　一切無有著　　故號字為佛<br>　覺了體悉空　　見體無所屬<br>　彼不有堅固　　身不可久得<br>　愚騃離慧明　　不要謂常要<br>　覺此悉本無　　故號曰為佛<br>　分別無明慧　　自然不有形<br>　逮得大聖智　　故名曰為佛<br>　過去所興想　　分別學無想<br>　曉眾想無處　　不為念所惑<br>　覺知往古色　　無生不有處<br>　愚者為想惑　　計色無所成<br>　分別色本無　　不可得根源<br>　不著一切法　　則無有痛痒<br>　曉想譬如幻　　無物不有形<br>　已分別斯慧　　一切法如是<br>　總持無所行　　一切身無古<br>　空義非有御　　故身不可得<br>　人身不堅要　　若如芭蕉樹<br>　悉分別此義　　故號曰為佛<br>　其識自然空　　計身無有內<br>　外亦不可獲　　識之何等類<br>　睹識無所有　　一切法亦然<br>　不得處形貌　　究竟不可獲<br>　識之所知然　　計本悉等寂<br>　若了曉想者　　則莫有所見<br>　明不作是觀　　一切人亦然<br>　群生萌類同　　以故無能知<br>　自然不有啟　　諸法無所行<br>　一切莫有受　　人法亦俱然<br>　一切法忍過　　覺了未嘗生<br>　無若干放逸　　故號曰為佛<br>　曉了佛眾經　　所經如正諦<br>　一切法無處　　故名號曰佛<br>　如空諦法爾　　所覺經本無<br>　猶佛道無異　　莫能得根本<br>　從始發意來　　所因志大道<br>　則了不有志　　諸法無所獲<br>　何緣發其志　　而慕求聖道<br>　其心與道同　　覺了無形類<br>　吾以故阿難　　演出此經耳<br>　所因講聖軌　　吾為佛道師<br>　以斯法像類　　其音號曰佛<br>　假使作彼教　　乃為求佛道<br>　則得近正道　　其知是法者<br>　不復懷二心　　一切法如是<br>　不疑佛經籍　　則致世最上<br>　若解此講者　　普說法若斯　</p><p>佛分別說此如來世尊佛義之時。則無央數百千人眾。前白佛言。吾等除疑無復結網。所以菩薩因由得名。號之如來世尊為佛。曉了此法。自逮見心。一切法空。人為之惑。父母妻子戀恨恩情。如來手授深妙之義。其心堅住不復輕發。了不動法。如空不搖。無能震者。如是世尊。一切諸法無所轉移。所以者何。諸法如空。爾時無數百千之眾。稽首佛足遶聖三匝。則還復坐<p><b>　　<A NAME="n134"></A>阿惟越致遮經開化品第十四</b><p>爾時有菩薩。名諸根常悅。說是頌曰<p class='lg'><br>　眾人興果想　　救濟于異念<br>　平等於實道　　稽首世明智<br>　常講說德實　　演果為平等<br>　得平夷正覺　　稽首世明智<br>　無數人貪果　　猗行眾生實<br>　佛悉度此等　　稽首世明智<br>　說法無差特　　所住而正均<br>　覺諸法平等　　稽首世明智<br>　人多慕德果　　勗勉令不著<br>　解脫眾顛倒　　稽首世明智<br>　所興德具足　　使眾堅住道<br>　成就一切德　　稽首世明智　</p><p>於是諸根常悅菩薩。說偈讚佛已。遶佛三匝。去佛不遠瞻聖尊顏。不以為厭心開意悅。於是蓮華首藏菩薩。即從座起。蓮華散佛已。讚曰<p class='lg'><br>　眾人皆懷想　　度脫諸所著<br>　永離於恐懼　　稽首上能仁<br>　寂除一切處　　說法無境界<br>　英雄超諸受　　稽首上能仁<br>　尊解諸法空　　自然無堅固<br>　平等法越難　　稽首上能仁<br>　斷除諸根株　　眾生著塵勞<br>　勉濟使無畏　　稽首上能仁<br>　無恐而不懼　　為大師子吼<br>　超度諸境界　　稽首上能仁<br>　無有眾憂患　　慼惱已永盡<br>　心除遠凶害　　稽首上能仁　</p><p>蓮華首藏菩薩大士。讚佛已訖。即白佛言。若人行此當為作禮。最後世時聞是深經。智慧明達未曾恐懼<p>復有菩薩。名離欲跡。前白佛言。假使有人。聞此深經歡喜信者。則謂明智。當以華香夙夜供養<p>復有菩薩。號曰廣心。前白佛言。說此經法尊興佛道。不疑此者德不可量。致供養利其心堅固。信是經者。所願者得。其不信者。為魔所固。則隨魔行。復有菩薩。號曰蓮華目。前白佛。而讚頌曰<p class='lg'><br>　若信是經者　　為世作眼明<br>　無有狐疑心　　指示人道路　</p><p>復有菩薩。名心信悅。佛前頌曰<p class='lg'><br>　聞斯經法者　　歡喜信為上<br>　是等之人輩　　則為世神明　</p><p>復有菩薩。號喜神靈。而說頌曰<p class='lg'><br>　其聞是經者　　信之而不疑<br>　為世之威神　　人中之上尊　</p><p>復有菩薩。名曰常慼。前白佛言。而說頌曰<p class='lg'><br>　若有疑是經　　當為興悲哀<br>　志在虛妄法　　則數數生死　</p><p>復有菩薩。名曰寶衣。而說偈曰<p class='lg'><br>　無數億衣服　　清淨善微妙<br>　疾化度尊長　　令未曾狐疑　</p><p>復有菩薩。名曰禪食。佛前說頌曰<p class='lg'><br>　其信此深經　　當為施美食<br>　一切味具足　　專精大聖行　</p><p>復有菩薩。名曰見人住聖。佛前說頌曰<p class='lg'><br>　其疑是經者　　當為興悲哀<br>　啼哭墮泣淚　　不信深經法<br>　或從地獄來　　或還入惡道<br>　用須臾之間　　狐疑此像法<br>　為惡友所攝　　不解深妙義<br>　為疑網所縛　　以故歸非處<br>　則不順正戒　　觀瞋恚懷惱<br>　於是所住時　　喻之如凶獸<br>　既不修道術　　懈怠不精進<br>　信邪無智慧　　不信此典籍<br>　慕終始群生　　著吾我恩愛<br>　猗在三界患　　不信斯微妙<br>　懷害為愚冥　　著在欲所樂<br>　貪猗自見身　　誹謗是道教<br>　志慕好衣服　　追逐美飲食<br>　少存清白法　　故誹謗斯經<br>　人在樂欲界　　貪慕無德實<br>　其人則自遠　　不近於世尊　</p><p>復有菩薩。名曰棄惡法。佛前說頌曰<p class='lg'><br>　當棄是輩人　　譬如遠溷廁<br>　愚者疑此經　　猗界而求脫<br>　當共遠離之　　猶若死臭屍<br>　其疑深經者　　遠之當如此<br>　有人誹謗者　　如賊危聚落<br>　則住在冥處　　見惡意捨走<br>　觀此即當馳　　是賊凶惡物<br>　若誹謗此經　　不見意無亂　</p><p>爾時阿難前白佛言。未嘗有天中天。是諸菩薩分別經慧。乃如是乎。因三昧力說是語也。承佛聖旨曉了之乎。佛言。承佛威神緣此經義。得三昧力逮至無為。所以者何。今是住者。族姓子等。於六十億諸佛聞此經籍。信樂讚誦。亦如於今志三昧力。承佛威神講此經。所以者何。如彼所言。等無有異。則為明證。阿難問佛。其聞是經。即歡喜信而不狐疑。族姓子族姓女得何福祐。佛告阿難。族姓子族姓女。志求無上正真之道。假使七寶滿此天下。施與如來。若復有人。聞此深經即歡喜信。非以疑狐。福過於彼。佛言。置是滿天下寶。如琩F等諸佛世界滿中珍寶供養如來。其聞此經歡喜信者福過于彼。佛爾時頌曰<p class='lg'><br>　假使是天下　　七寶滿其中<br>　以供施如來　　世尊成諦慧<br>　智人聞是經　　信樂不迴動<br>　此福最為上　　其德不可限<br>　使如琩F等　　諸佛界如是<br>　供養聖世尊　　不及聞是經　</p><p>阿難白佛言。族姓子族姓女。聞是經法而歡喜。信持諷誦。其福如何。佛言。若族姓子族姓女。求無上正覺。百劫供養如來。布施持戒忍辱精進一心智慧。又得五通。各各百劫曉了世間。無所復疑。不受此經。其人則為不供養佛。佛爾時頌曰<p class='lg'><br>　若具足百劫　　奉供養世尊<br>　飲食普備悉　　則不供養佛<br>　其受是經者　　則奉於大聖<br>　捨離猗道想　　法供養諸佛<br>　如此順尊教　　乃為奉事佛<br>　法供養等覺　　如來則法身<br>　假使滿百劫　　選擇好衣服<br>　奉世尊正覺　　此非供養佛<br>　其受是經者　　乃為尊恭肅<br>　此應奉事佛　　勝以衣被服<br>　若於百劫中　　明珠好華香<br>　進世尊等覺　　不應供養佛<br>　設有受此經　　皆除猗果想<br>　是則為供養　　世尊最上慧<br>　若起七寶塔　　為世雄興立<br>　皆高如須彌　　不為供養佛<br>　假使受此經　　不自睹吾我<br>　是供養最尊　　一切無有上<br>　若具足百劫　　有人奉禁戒<br>　不持此經籍　　彼戒無名聞<br>　其受是經者　　此戒大名稱<br>　若奉清淨戒　　此戒無有上<br>　無量不可議　　明智順是經<br>　因緣而奉事　　其禁常備足<br>　彼禁悉究竟　　不謂之毀戒<br>　其學是經典　　即當如上教<br>　其不學是經　　則非求佛道<br>　奉聖雖具足　　則亦無所學<br>　修戒如是像　　分別此經義<br>　其持是卷者　　禁戒則具足<br>　假使百劫中　　一心奉忍辱<br>　設有瞋罵者　　皆忍一切人<br>　若受是經者　　聞持而諷誦<br>　忍此最為上　　微妙不可量<br>　或斷手足者　　心未嘗懷恨<br>　不厭不以劇　　其心初不起<br>　如是之忍辱　　行之於百劫<br>　遵行如是者　　此忍無有持<br>　若受是經者　　聞持而諷誦<br>　此忍最為上　　微妙不可量<br>　苦持是經卷　　其忍最為上<br>　巍巍無等倫　　則不有虛偽<br>　不斷至誠教　　佛慧莫有上<br>　非輕毀此經　　一切逮如願<br>　假使百劫中　　精進不懈怠<br>　夙夜興不寐　　一切得如願<br>　若修學此經　　講說成明智<br>　是精進為上　　勤修無踰者<br>　若滿百劫中　　為五通神仙<br>　不逮聞是經　　則為無神足<br>　假使受此法　　分別而無著<br>　神通為以達　　一切莫有上<br>　設於百劫中　　修奉於智慧<br>　超度世間明　　娛樂所猗行<br>　如不學此卷　　則不成智慧<br>　斯聖達勇猛　　能持此深經<br>　此者則道智　　曉了聖明慧<br>　若聞深經要　　歡喜受奉持<br>　有分別深慧　　曉諸法所趣<br>　當從說是經　　此像之智慧<br>　修習正經典　　一智無有二<br>　故修精進行　　順持要經籍　</p><p>爾時賢者阿難。於佛前說頌曰<p class='lg'><br>　假使四千里　　若遠四千里<br>　則往聽是經　　順度佛德果<br>　便往到其家　　不以道為難<br>　智者當速行　　所在推是經<br>　其欲速禪思　　越度諸一切<br>　誦說此經道　　受持解其義<br>　設求一切安　　志慕菩薩行<br>　講說是經典　　則至安樂國<br>　得睹平等覺　　阿彌陀無念<br>　而修隨經義　　一切佛所演　</p><p>佛言。善哉善哉。阿難。審如所言。等無有異。族姓子族姓女。讚此經者。諷誦之時。其心不亂。離一切想。自在其舍。見佛世尊。讚經不亂。臨壽終時。目睹無數諸佛世尊。所以者何。族姓子族姓女。一切諸佛皆救護之。受持是經。而讀諷誦之所致之也<p><b>　　<A NAME="n135"></A>阿惟越致遮經師子女品第十五</b><p>爾時私休童女。與五百童女俱問佛言。唯然世尊。女人若學是經卷者。獲何功德。設諷誦讀。福何所趣。佛言。女人若求無上正真之道。欲學此經。觀餘女人。所以者何。若學此經專精不亂。不效他女貪於塵勞。猶是之緣致女人身。私休又問。何謂女人之塵勞也。為欲所惑奚受女身。答曰。若有女人。見他婦女端正姝好寶瓔珞身。不以願樂。自觀察已。譬如穢廁。心不樂欲。造污路觀。不以為清。若貪樂是。則受女身。又計女人多懷嫉妒。心口各異。而不相副。不應前後。雖見比丘。但求名聞。不用經法。多懷瞋恚。喜會人客。未嘗利求如此像經。若讀誦者心在著求。其志憒亂遊于塵埃。以是之故。受女人形。不能除罪。此以女人。設除愛欲。不興邪想。受此經本。持諷誦讀。所以者何。是深尊經。除女塵色。又問。假使女人。不願其身。受此經法。持諷誦讀。以何因緣。轉女像耶。佛言。欲轉女身。受此經籍。持諷誦讀不願女人。常畏穢之。譬如有人見大熾火自投其中。而口說言。莫令火燒。無使傷肌。於童女意云何。彼人言爾。寧得願乎。答曰不得。天中之天。所以者何。計於火種主有所燒。爛壞肌肉不得無傷。佛言如是。此經亦然。燒盡塵埃愛欲無餘。設使貪著情欲之態累世自危。是故女人欲轉是身。速當究竟成於聖道。見無央數諸佛世尊。備無量辯。當受此經持諷誦讀。私休童女及五百人俱白佛言。吾等省念。世尊。往古從定光佛如來至真等正覺。受此經本。持諷誦讀。為無量億百千之眾演說其義。阿難白佛。此私休身雖為女人則非女也。所以者何。今吾最後而目察睹。私休童女示現變化乃如是乎。愍傷女人欲以度脫。攝諸男子不見處所。以是感動化眾女人。佛言阿難。其私休者。非男非女無有此法。所以者何。觀諸法本。不得男子亦無女人。一切諸法皆無可獲。等不差特。所以者何。如是計之。非男非女。私休童女分別此經。無所罣礙逮得法明。是故阿難。若有女人欲求男子。當順私休修行之法。受是經卷持諷誦讀<p>爾時五百比丘尼前白佛言。吾等之類。從今日始受是經本持諷誦讀。不樂女人穢厭此身。從今以往不復座寐。諷誦此經通利乃定。時佛讚曰。善哉。是之所說諷誦斯言。被大德鎧通達精進不慕女像。是故仁者。益加勤修受此經本持諷誦讀。時比丘尼。聞佛所說欣然大悅。即脫身衣以覆佛上。而歎頌曰<p class='lg'><br>　我今日得樂　　望為男子身<br>　正覺言無異　　必獲世上尊　</p><p>於是五百長者妻。聞比丘尼被是德鎧。即從座起前白佛言。唯天中天。吾從今始受此經卷持諷誦讀。願令我等獲得自在。不繫綴人莫察他顏。離於魔使難固之患。所以者何。正使女人生于王家。則有所屬不得自在。盡其形壽給事夫婿。是故我等今日始遵精進。假使有人。說此經中一句之義。不敢誹謗。至窮命盡不近夫婿。令我等讀解此經。於時世尊。讚長者妻言。善哉善哉。是女人等。今於佛前大師子吼。此言甚佳被無極鎧。如人所志不察他顏。不負重擔十月懷軀。亦不加遭而入胞胎。所生佛國清淨佛土。無女人處莫有瘕疵。阿難問佛。此諸姊等所生世界。其號云何而無瘕疵。佛言。世界號寶蓮華藏。當生彼土。又問佛言。聖號為何如來至真等正覺。佛言。佛號一切諸寶妙珍之光如來至真等正覺。現在說法。是長者妻學此經籍。見彼如來。時長者妻。歡喜踊躍善心生矣。即解頸著百千之寶七寶珠瓔。以散佛上。同聲說偈言<p class='lg'><br>　今日獲大望　　當棄女人身<br>　等覺言無特　　口演至誠語<br>　當除此愚形　　女人殃罪體<br>　癡騃志貪著　　不解知本無<br>　非更於胞胎　　除去所受身<br>　逮得無上義　　未嘗有所處　</p><p>時長者妻說是偈已。瞻仰尊顏。目未嘗瞬<p><b>　　<A NAME="n136"></A>阿惟越致遮經歎法師品第十六</b><p>於是天帝釋則取天華已散佛上。而白佛言。唯然世尊。吾以奉受此微妙經。答曰。是故拘翼蒙此經恩。天阿須倫不興戰鬥<p>於是文殊師利。欲以開化無數百千人民之眾。使立德本。前白佛言。如來至真等正覺。本發道意而諷誦此大法之本。佛言。是故仁者。於不可計百億那術菩薩最尊光明智聖。普遍十方諸佛之土。猶日宮殿無所不照。說是語時。此之國土六反震動。遍雨天華。阿難白佛。地何故動而雨天華。佛告阿難。無數億天聞文殊師利之所讚詠。心懷踊躍。散此天華而興立願。吾等亦當受此經卷。逮得道慧。如文殊師利。適說此言。眾罪悉畢得近此經。以故欣然稽首佛足。復禮文殊師利。是故地動。阿難問佛。是經之德廣大無極。其聞此經。其得不小不可妄遇。佛言。如是阿難。族姓子族姓女前後供養無央數佛。爾乃逮聞是經法耳。若聞信樂受持諷誦。則為天上天下聖神。佛語阿難。假使是經所流布處。則不虛妄有佛比倫。若有受持諷誦學者。則壞羅網降伏弊魔。則逮法瑛而演法明。勗勉眾冥得至道場。若有從我聞是經籍。歡喜受持而諷誦學。則為佛子從法身生。欲服聖食坐於佛樹如吾坐時。講說經法如佛所演。當受是經持諷誦讀。阿難問佛。惟願世尊。說當來者。後豈有人受此經法持諷誦讀。佛言。阿難。於今現在佛前信者。彼人後世乃信之耳。受持諷誦。佛觀天上天下人間諸魔梵天沙門梵志諸天人民及阿須倫。不聞是經。後世聞之。而信樂者未之有也。於今聞者後乃信耳。譬如長者及長者子。財富無數。獨處藏寶。行到他國。於阿難意計之云何。其人藏寶不還得耶。答言。得之。所以者何。知其藏處求輒得之。佛言。如是。今聞是經後世歸之猶取藏寶。如佛於此道眼睹之。其今現世聞是經法歡喜信者受持諷誦。後世必獲亦如是。阿難。汝坐佛前。聽是深經<p><b>　　<A NAME="n137"></A>阿惟越致遮經譏謗品第十七</b><p>爾時阿難白佛言。其聞是經而不信樂。呰毀誹謗罪何所趣。佛告阿難。汝且默然用是問為。阿難白佛。願佛說之。若不信者。聞誹謗罪或能自改。佛言。得五逆罪。又復加害三千大千世界人命。其罪云何。阿難言。甚多甚多。天中天。凶殃無量。佛言。誹謗法者。罪至於此。若復有人破壞損毀矞鋮F等佛之塔寺。佛泥洹後火燒寺舍。罪寧多不。答曰。甚多甚多。天中天。是輩之人不當見聞。佛言。阿難。當為其人現說此罪。若復有人毀亂滅盡過去當來現在佛法。其罪如何。阿難言。其罪甚深不可稱計。佛言。謗是經者其殃如斯。若止餘人使不學者。罪當奈何。佛言。假使三千大千世界眾生。修行十善。又發無上正真道意。若有一人盡挑其眼。彼罪何如。阿難言。其罪甚多甚多。天中天。無央數劫中常當生盲。又泥犁火燒之難竟。佛語阿難。我故語汝慇懃囑累。假使有人。誹謗禁止一人。不得為此法。罪踰於彼。阿難又問。若復有人發求大道。狐疑是經亦不誹謗。罪何所趣。佛言。其人發意前後狐疑若干之數。常當違遠諸佛世尊隨其疑數。又從疑數更若干劫乖闊道教。阿難白佛。若不信喜。禁止眾人令不學之。其人受殃身大小加受罪多少。佛言。且止阿難。用是問為。阿難白佛。願世尊演說。此四輩中或有爾者。及當來世邊地之土諸大國人聞是經法。多有疑者。當令信解不復誹謗。佛言。其人身當長一萬垓。周遍勤苦毒痛不可計之。阿難問佛言。其舌大小。佛言。其舌廣長各四萬里。駕犁耕舌五百億載。各五百億歲。當吞銷銅其火焰赫。及雨身上燒炙缹煮。所以者何。此不護舌之所致也。於是四輩諸來眾會。衣毛皆豎淚出而懼顛倒躄地。同時舉聲求哀悔過。當為是善男子善女人請救其罪。乃當毒痛若干之惱。其身長大苦不可言。復有餘人其淚流面前。白佛言。不能自察今世後世心起狐疑。今現佛前及違十方諸佛世尊經籍之教。陰蓋所覆不自見過。今悉自歸佛前。首罪不敢覆藏。惟佛原之。譬如愚騃無知之人。乖其理政自睹罪咎。惟佛大哀願見原赦。佛告四輩。善哉善哉。族姓子。族姓女。疑於是法觀己過罪。悔彼殃釁猶日除冥<p>爾時阿難前白佛言。今此眾會志懷狐疑。亦當復獲如此罪耶。佛言。阿難。雖懷狐疑今復悔過。是輩之罪猶當輕微。阿難又問。願佛說之。佛言。臨壽終時遭地獄痛一一毛孔。當更無數不可計患。猶是餘息。所以者何。在於佛前捨疑悔過。加及十方無數諸佛哀施恩德。是故阿難。善男子善女人當自察之。得身如此遭無量痛。聞是經卷歡喜不當狐疑。其不欲捨佛法聖眾。去來今佛聖法之教。當信是經持諷誦讀<p><b>　　<A NAME="n138"></A>阿惟越致遮經囑累品第十八</b><p>賢者阿難白世尊曰。諸佛大聖。悉等同一說不退輪乎。佛言。如是。等無有異。阿難問佛。假使諸佛同等講不退輪。何因大聖向者說言。假使有人不欲違遠佛法聖眾。佛所興顯去來今佛。不當遠離此經之卷。阿難又問。佛說法何所光興。佛言。不退輪眾。為顯佛法。合集聚會。不退轉種。如來所演也。阿難又曰。諸不退轉菩薩大士應聖眾乎。佛言。阿難。清淨正意發大道心。觀察此意。是輩皆應不退轉眾。阿難白佛。至未嘗有。諸佛世尊善權方便。隨時之義顯揚大道。爾時天帝釋即以天華散於佛上而歎頌曰。令一切人承善權方便演說經籍。佛言。拘翼。其聞是經歡喜信者。此輩之人猶當以此善權方便。說法開化多所發起。亦復如我等無有異。爾時有無數諸天之眾。皆以天華供養世尊俱說斯言。令一切人逮得此法。阿難白佛。惟願世尊。建立大慈。令是經卷後世人蒙之。佛告阿難。善男子善女人。來在此會。後世必值得是經卷。假使差跌在大海中。應得是經畢當聞之。所以者何。過去諸佛之所神變。攝是經法。阿難白佛。雖為過去諸佛威神。亦復現在今者如來至真等正覺之所建立也。說是語時。三千大千世界六返震動。應時佛前無央數億百千之華。眾寶蓮華自然湧出。普光眾會各照十方琩F等國。爾時會者。遍見十方琩F等剎。佛世尊前有寶蓮華。億百千葉。無不達者也。時天帝釋自變其形作長者身。擎若干等華分布四輩。而說此言。願持此華已散如來至真等正覺。又加供養此深經義。四輩如言。各各取華散諸佛上。眾會皆見所散之華。在諸佛上化成華蓋。應時四輩各白佛言。此何本瑞。光明巍巍乃如是乎。地大震動。又眾寶華化現在佛前。所散諸華。一切佛上變成寶蓋。佛言。阿難。皆是經卷之變應也。故當知。建立此經。流布一切。受者則思。爾時阿難復白佛言。今者世尊。聖旨之德建此經也。佛言。如是。建立護以及現在佛。亦復若此。等無差特。阿難問佛。今此經卷。所名云何。如何奉持。佛言。阿難。是經。名曰不猗果實除德跡想。又名持信奉法道跡往來不還無著聲聞緣覺也。又名開化弊魔。又名遵奉六度無極。當持。所以者何。聞此經若信樂者即當具足六度無極。阿難又問。云何信樂而奉持者具足六度無極。佛語阿難。若族姓子族姓女。信喜是經不疑布施則度無極。不毀失戒則禁無極。在所忍辱則忍無極。亦不應懈怠離于怯弱則進無極。所為興立如不輕舉則禪無極。一切無念等于諸法則智無極。是故阿難。說是經卷號之名曰六度無極。又名不退轉輪方等之法。阿難白佛。唯然世尊。聞是經名則為大饒益。何況受持諷誦者乎。佛言。如是難值。阿難又問。聞是經名能超幾劫。佛言。阿難。聞是經不退轉輪。歡喜信者。則當越除無數千百劫終始之患假使又聞。棄除貢高。信發道意。是輩云何。佛言。阿難。佛皆授決。得為無上正真之道意也。爾時四輩眾會人人其前。化有蓮華光色無量。一一華者。有無央數百千諸華。各懷悅豫。則取蓮華供養世尊。同音歎曰。願令吾等值是法世。亦效如今分別說之。時佛即笑。便有伎樂而自然鳴。香聞十方。無數千天空中雨華。栴檀粟金及天心華。諸天之衣散世尊上。賢者阿難。長跪叉手前白佛言。佛不妄笑會當有意。佛語阿難。今諸四輩。天龍鬼神。人及非人。聞是經者。後世所生。輒值此經演說其義。如我今日等無有異。佛說是時。賢者阿難。文殊師利菩薩。諸天世人。莫不歡喜<p class='juan'>
佛說阿惟越致遮經卷下</p>
</body></html>
