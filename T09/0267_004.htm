<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
不退轉法輪經卷第四</p>
<p><span class='byline'>　　　　僧祐錄云安公涼土異經在北涼錄第二譯</span><br><p><b>　　<A NAME="n151"></A>受記品第七</b><p>佛告。善男子。復有三菩薩摩訶薩。從東方來住大乘道。持曼陀羅華百千萬葉。如日初出。阿難見已。一切眾會亦皆同見。生未曾有想。爾時阿難白佛言。世尊。是三族姓子從何處來。佛言。從東方過琲e沙須彌蓮華世界。有佛名雲上功德如來。今現在彼。此中有三善男子。初聞法時於彼國來。爾時三菩薩住世尊前。以曼陀蓮華散於佛上。散已作如是言。我於此法深生信解。無有疑惑。何以故。如來世尊。已於此法得無疑滯。是故我今亦無疑滯。爾時是三菩薩其第一者白佛言。世尊。若有人說如來我即如來。於此法中都無疑惑。第二菩薩復白佛言。世尊。若有人稱說世尊我即世尊。亦於此法悉無疑惑。第三菩薩白佛言。世尊。若有人稱說阿羅訶三藐三佛陀。我即阿羅訶三藐三佛陀。亦於此法悉無疑惑。爾時大眾無量百千億眾生。悉皆戰動心不喜樂。我從昔來。初不聞說於一世<span class='corr'>界</span>而有二佛。云何今者。是三大士各稱為佛。於世尊前互相指言。唯佛如來天人中尊。於一切法皆得自在。明達三世悉無罣礙。是三菩薩何故今日俱作是說。爾時阿難白佛言。世尊。是三菩薩名字何等。能於佛前作師子吼。佛時答言。其第一者。名樂欲如來聲正住。第二者。名樂欲世尊聲正住。第三者。名樂欲佛聲正住。阿難。以是因緣故。此三大士作如是說。阿難白佛言。世尊。如是百千萬億眾生。心皆驚駭。以此事故。是諸菩薩更作是說。復有聞者。心不驚疑增長淨善。譬如年少好自嚴飾。形體淨潔。加復洗浴。香油塗身。以赤栴檀香汁灑體。復倍香潔。其身光澤。若聞此法信受不疑。亦復如是。阿難白佛言。世尊。云何菩薩作如是說。佛言。此三菩薩。善解假名。故作是說。阿難言。如是如是。此菩薩等。善說假名。惟願世尊。重為我說。亦令大眾蒙法照明。爾時世尊。便為如是百千萬億眾生。解其疑悔決定善根。即於爾時。而說偈言<p class='lg'><br>　若能見過去　　未來亦復然<br>　如實知諸法　　是名為如來<br>　現在亦如是　　去來悉同等<br>　非一亦非異　　究竟寂滅相<br>　<span class='corr'>譬</span>如過去佛　　行施不思議<br>　彼施亦如是　　是故說假名<br>　譬如過去佛　　住無礙菩提<br>　彼住亦復爾　　是名為如來<br>　一切法不住　　菩提亦寂滅<br>　不得菩提相　　是名為如來<br>　若說過去戒　　未來亦如是<br>　現在皆同等　　是名為如來<br>　過去世行忍　　菩薩截手足<br>　彼忍亦如是　　是名住於忍<br>　若發大精進　　本<span class='corr'>求</span>於菩提<br>　得是精進已　　是名為如來<br>　一切法平等　　獲彼如實證<br>　亦不取我相　　是名為如來<br>　不取於諸法　　一切悉平等<br>　知彼平等已　　無相無所有<br>　如是等三昧　　不取諸法相<br>　安住於禪定　　是名為如來<br>　一切法性相　　及所說諸法<br>　知其性相已　　如實無所有<br>　當知諸法空　　智慧非福田<br>　知彼非智已　　得到智彼岸<br>　若到於彼岸　　智慧不思議<br>　而不得此智　　到寂滅彼岸<br>　如相非到智　　無有此彼岸<br>　不得如是智　　是名為如來<br>　菩提非如得　　凡愚所不思<br>　一切法無礙　　是名為如來<br>　若得於無礙　　而到大智處<br>　一切法無利　　證無礙菩提<br>　如本所修道　　救世者濟度<br>　得彼無依道　　能知於體相<br>　如是修習已　　獲於最勝道<br>　調伏此道已　　知一切皆空<br>　知其初中後　　皆與諸法同<br>　此法平等已　　是名為如來<br>　道若如菩提　　是名住菩提<br>　猶如虛空相　　是名為如來<br>　如是說法已　　如悉平等相<br>　若於此無疑　　是名住菩提<br>　阿難知假名　　言說為如來<br>　言說亦如是　　智者所行處<br>　菩薩無所畏　　明智不退轉<br>　一切所行處　　作如是顯說<br>　阿難是次第　　如來之所說<br>　為諸菩薩等　　令得於無礙　</p><p>爾時阿難。作如是言。而說偈言<p class='lg'><br>　以何因緣故　　能知諸法相<br>　是菩薩無礙　　亦名為世尊　</p><p>世尊答曰<p class='lg'><br>　於百千萬億　　無量無數劫<br>　爾乃成菩提　　佛道難思議<br>　成就菩提已　　為眾生住世<br>　處處實無生　　是名為世尊<br>　久超輪迴趣　　不受於生死<br>　救度眾生故　　是名為世尊<br>　不處輪迴趣　　亦不入生死<br>　云何拔眾苦　　號世無上尊<br>　不念於諸法　　亦不懷危脆<br>　不得眾生相　　能度諸苦惱<br>　無生死輪轉　　亦不住生死<br>　令眾如是住　　是名為世尊<br>　得諸法無畏　　於佛亦復然<br>　無量無有際　　說法若干種<br>　諸法究竟空　　佛法之體性<br>　如是成就已　　而不見諸法<br>　若能專修行　　空空之體性<br>　心得於無畏　　是名知空法<br>　如實知諸法　　一切皆妄想<br>　顯現無所畏　　如是實法相<br>　已過怖畏處　　亦離於淨居<br>　無恐亦無畏　　超度諸惡道<br>　勉濟億眾生　　生死之大畏<br>　不得於生死　　而能度眾生<br>　安置於眾生　　寂滅涅槃岸<br>　亦無眾生相　　是名為世尊<br>　諸法猶虛空　　顯<span class='corr'>示</span>現眾生<br>　於彼亦無畏　　是名為世尊<br>　一切法平等　　顯現若干種<br>　菩提無分別　　不得菩提相<br>　眾生如是學　　得成於菩提<br>　如說如修行　　則無恐怖想<br>　分別菩提想　　猶如眾生想<br>　超過一切想　　是名為世尊<br>　滅除一切想　　菩薩則無垢<br>　不得名字相　　是名為世尊<br>　能知一切法　　同於盡滅離<br>　過去不可得　　是名為世尊<br>　不重名字故　　是以不求名<br>　離著名字者　　而為廣說法<br>　菩提離名字　　如彼之所住<br>　眾生重名字　　遠離於菩提<br>　名如呼聲響　　分別則多種<br>　聲亦無分別　　而恃空名稱<br>　不著一切聲　　名亦無所依<br>　菩提無戲論　　是名為世尊<br>　如是等諸法　　世尊之所說<br>　非菩薩所得　　是名為世尊<br>　若解於修道　　無有能知者<br>　安住於菩提　　除礙名無漏<br>　阿難是假名　　但以言語說<br>　是以我今稱　　自號為世尊　</p><p>阿難復說偈言<p class='lg'><br>　以何因緣故　　菩薩作是說<br>　復以何因緣　　自號稱為佛　</p><p>佛答言<p class='lg'><br>　阿難是佛子　　一切法無礙<br>　覺<span class='corr'>悟</span>無礙法　　自號稱為佛<br>　佛知煩惱過　　不使得自在<br>　已離於結使　　自號稱為佛<br>　但以空為佛　　亦無有身相<br>　此中無真實　　云何身可得<br>　不堅生堅想　　凡愚計為身<br>　如實覺悟已　　自號稱為佛<br>　覺愚癡無智　　體性無所有<br>　明智之所得　　自號稱為佛<br>　本有過去想　　覺已得無想<br>　知想及無想　　不令想自在<br>　覺了於色陰　　本自無生住<br>　凡愚妄分別　　非色非成就<br>　覺知無根本　　本來無有性<br>　是故無所受　　一切法無依<br>　想如熱時焰　　因緣無所有<br>　是故滅除想　　一切法亦然<br>　不得是身行　　身相不堅固<br>　若知身行空　　是故不著身<br>　是身及行相　　皆悉如芭蕉<br>　如是覺真實　　自號稱為佛<br>　求識真實相　　不在於身內<br>　亦復不在外　　云何有生處<br>　是識若無生　　一切法亦然<br>　悉無其處所　　有為不可得<br>　如是知識已　　畢竟無所有<br>　體性猶如幻　　亦無有生者<br>　若不能見識　　眾生亦復然<br>　實無有眾生　　云何能知識<br>　是識無有實　　諸法畢竟空<br>　法及於眾生　　一切無成就<br>　一切法無相　　彼已決定覺<br>　寂滅無戲論　　自號稱為佛<br>　證知於佛法　　正覺之所住<br>　一切法皆無　　自號稱為佛<br>　如來猶菩提　　正覺之所住<br>　佛及菩提相　　究竟不可得<br>　若生於心處　　亦如住菩提<br>　心同菩提已　　佛猶如幻化<br>　阿難是假名　　但以言語說<br>　以如名為佛　　我是救世者<br>　如是相似生　　同佛音聲說<br>　若得此法音　　安住於菩提<br>　不著於菩提　　當作如是知<br>　不應起疑意　　一切法無求<br>　於諸法無疑　　眾生中最上<br>　如是相似法　　當知真實相　</p><p>作如是說。如來世尊佛等三號。於是百千億數眾生白佛言。世尊。我等實蒙光明得除疑悔。菩薩摩訶薩。能作如是種種假名。說為如來世尊及佛。我今如是知已如是解已。於一切法逮得忍力。如來世尊。作大利益。猶如父母。以佛神力及智慧手。挽出我等。令不迷亂而無所擾。猶如一切不動。世尊。譬如虛空無能動者。如是世尊。於一切法心不動。亦復如是。何以故。一切諸法皆同虛空。如佛覺了無有動相。爾時百千億大眾遶佛三匝。去佛不遠卻坐一面。說是如來世尊佛名品時。常照淨根菩薩。從坐而起。更整衣服。偏袒右肩右膝著地。持種種華散於佛上。各以偈頌。讚歎世尊<p class='lg'><br>　眾生貪著果　　悉令得解脫<br>　成就離果想　　故我禮智者<br>　能說於諸果　　令知平等想<br>　正覺證平等　　歸命禮最上<br>　眾生多貪著　　行處種種果<br>　佛以解脫故　　我今禮智者<br>　顯現於諸法　　安住平等處<br>　得覺平等已　　敬禮牟尼尊<br>　眾生多繫縛　　種種諸果報<br>　佛悉令解脫　　歸命禮最上<br>　成就寂滅道　　不住種種果<br>　善知假名相　　頂禮世智者　</p><p>爾時照明淨根菩薩摩訶薩。說是偈已。遶佛三匝。去佛不遠。瞻仰尊顏目不暫捨。是時蓮華勝藏菩薩摩訶薩。從坐而起。整其衣服。偏袒右肩。右膝著地。以種種華而散佛上。復以偈頌。讚歎於佛<p class='lg'><br>　眾生多取想　　能令悉除滅<br>　離畏得歡喜　　敬禮牟尼尊<br>　寂滅離諸有　　無畏而說法<br>　是名世雄猛　　敬禮牟尼尊<br>　知有本空寂　　其體不可得<br>　諸有中最妙　　敬禮牟尼尊<br>　永離於三有　　滅除諸結使<br>　離畏得無畏　　敬禮牟尼尊<br>　無畏亦無懼　　施中得最上<br>　出過一切施　　敬禮牟尼尊<br>　離畏得無畏　　拔除憂毒箭<br>　解脫於諸法　　敬禮牟尼尊　</p><p>爾時蓮華功德藏菩薩。說如是偈讚世尊已。而白佛言。若有眾生。於後末世得聞是經。心不驚畏。我當禮敬。爾時離垢意菩薩。於世尊前。復說偈言<p class='lg'><br>　常應散眾華　　智者所修行<br>　得聞是經已　　當令得解脫　</p><p>爾時離垢意菩薩摩訶薩。於世尊前。復說偈曰<p class='lg'><br>　佛法甚深廣　　顯說如是經<br>　當有少眾生　　信受不疑惑<br>　貪著於我見　　於身取身想<br>　不信於此經　　是名無智者　</p><p>爾時蓮華眼菩薩摩訶薩。於世尊前。復說偈言<p class='lg'><br>　實為諸眾生　　開示眼目導<br>　如是之經法　　唯善者不疑　</p><p>爾時不思議解脫菩薩摩訶薩。於世尊前。復說偈言<p class='lg'><br>　世號人中尊　　眾生不思議<br>　說如是等經　　聞則無疑悔　</p><p>爾時常憶念菩薩摩訶薩。於世尊前。復說偈言<p class='lg'><br>　若不憶念者　　數數生死中<br>　不著於諸法　　修行則無疑　</p><p>爾時寶衣解脫菩薩摩訶薩。於世尊前。復說偈言<p class='lg'><br>　多衣滿一億　　淨潔而細緻<br>　初摩而纏覆　　修行則無疑　</p><p>爾時施食菩薩摩訶薩。於世尊前。復說偈言<p class='lg'><br>　所設眾飲食　　具足諸餚膳<br>　日日應常施　　修行無有疑　</p><p>爾時悲行菩薩摩訶薩。於世尊前。復說偈言<p class='lg'><br>　應悲諸眾生　　數數而號哭<br>　此經甚深妙　　厭惡不修學<br>　若從地獄來　　則樂處地獄<br>　雖似修功德　　須臾尋生疑<br>　親近惡知識　　不信甚深法<br>　愚癡網自蔽　　如是生疑惑<br>　諸有破戒者　　惡心見其過<br>　聞經不信受　　誹謗於此行<br>　懈怠少精進　　不住於菩提<br>　無智心下劣　　不解如是行<br>　眾生多樂著　　我見心自在<br>　常處於三界　　無能修行者　</p><p class='lg'><br>　愚癡起惡心　　無智染諸欲<br>　樂處於憒鬧　　作是誹謗行<br>　愚癡少智人　　饕餮嗜飲食<br>　不修清淨法　　故作誹謗行<br>　眾生多貪著　　偏執取妄想<br>　不識於假名　　唯救世能度　</p><p>爾時能遠離解脫菩薩摩訶薩。於世尊前。而說偈言<p class='lg'><br>　遠離諸眾生　　如棄於糞穢<br>　虛偽猶泥錢　　解脫著果想<br>　譬如壞死屍　　其惡甚可厭<br>　若謗如是行　　應疾速遠離<br>　如賊劫村落　　處於曠嶮路<br>　聞者悉遠避　　願莫值是惡<br>　若見壞爛者　　厭惡如賊害<br>　有誹謗此經　　如是惡莫見　</p><p>爾時阿難白佛言。世尊。如是菩薩摩訶薩。甚為希有。其意明了。為是自定力耶。為是佛神力乎。佛言。皆是乘佛神力能作是說。亦是此經功德威力。逮得無礙。何以故。如是族姓子。以於六十億佛所。從於佛口常聞此法不增不減。亦如從我得聞不異。是故億念過去一切諸禪定力及佛神力。阿難言。如是如是。信如所說。此諸菩薩。現可證知<p><b>　　<A NAME="n152"></A>不退轉法輪經現見品第八</b><p>爾時阿難白佛言。世尊。若聞是法。次第信解不生疑惑。如是族姓男女。得成就幾所福。佛告阿難。若族姓男女。住阿耨多羅三藐三菩提。復以閻浮提滿中七寶供養者。是人功德。不如得聞此經次第句義信解不疑其福甚多。置閻浮提滿中七寶供養諸佛。假設琲e沙世界滿中珍寶供養諸佛。復有善男子善女人。得聞是經次第句義。信解不疑心亦不悔。是人功德復倍於彼。爾時世尊。而說偈言<p class='lg'><br>　假使三千界　　滿中諸珍寶<br>　供養於如來　　救度於世間<br>　若佛說此經　　有能諦聽者<br>　智慧得解脫　　其福倍過彼<br>　譬如琲e沙　　於此諸世界<br>　七寶悉充滿　　盡施一切智<br>　於佛之所說　　信受是經典<br>　是為解脫智　　其福亦倍彼　</p><p>爾時阿難白佛言。世尊。若有族姓男女。信解是經受持讀誦復為人說。得幾所福。佛告阿難。如是族姓男女。住無上道。於百劫中修行布施。供養如來。遠離此經。百劫持戒百劫忍辱精進禪定智慧。復於百劫得五神通。修世間智具足戒身。若有遠離此經典者。是則不名尊重供養於諸如來。若有善男子善女人。信解是經。受持讀誦復為他說。其所得福倍多於上。爾時世尊。而說偈言<p class='lg'><br>　假使滿百劫　　一切諸餚膳<br>　供養救世者　　不名尊重供<br>　若欲供養者　　當受持是經<br>　捨除福報想　　修行法供養<br>　如是供養者　　是名真供養<br>　以法為供養　　如來法身故<br>　假使滿百劫　　以衣服供養<br>　救世之世尊　　多諸衣服施<br>　不名為供養　　有能持經者<br>　是名真供養　　最上之第一<br>　假使滿百劫　　常散諸天華<br>　奉上諸世尊　　不名為供養<br>　若作第一供　　救世能度者<br>　應受持此經　　能除果報相<br>　若造七寶塔　　為救世建立<br>　一切如須彌　　不名供養佛<br>　此為最大供　　眾供養中上<br>　能持此經者　　不見我身相<br>　假使滿百劫　　修持於禁戒<br>　而不持此經　　不名為最勝<br>　聽經而持戒　　於戒為最上<br>　亦於持經中　　而無持經想<br>　不名為犯戒　　亦不為破戒<br>　能學此經者　　如我之所說<br>　若能學此經　　亦善學菩提<br>　雖同學菩提　　而實無所學<br>　能如是持戒　　此經所顯示<br>　於戒得具足　　是名持戒者<br>　假設滿百劫　　有人修忍辱<br>　撾罵不還報　　一切皆能忍<br>　乃至截手足　　而不起異想<br>　亦不生怨嫌　　一切無所念<br>　能行是忍者　　具足滿百劫<br>　雖修如意忍　　而心不為勝<br>　是忍最第一　　亦名為善修<br>　若復聞此經　　信解而受持<br>　是名最勝忍　　第一無有上<br>　若於此經中　　聞已能信解<br>　欲求於無礙　　無上佛智者<br>　當受持此經　　則能速具得<br>　假使滿百劫　　精進常不坐<br>　經行已過時　　除去於睡眠<br>　智者修是經　　應為人演說<br>　則得無所畏　　是名勝精進<br>　假設滿百劫　　而得五神通<br>　若不聞此經　　不名勝神通<br>　若能持此經　　是名勝神通<br>　神通中最上　　知義而不著<br>　假設滿百劫　　常作明智人<br>　成就世間智　　決了於世間<br>　若不學此經　　不名為智者<br>　若能持此經　　乃名為勇健<br>　若能如是知　　是名為智者<br>　受持此經典　　聞則能信解<br>　顯示於此經　　智者所行處<br>　若能持此經　　應加勤精進　</p><p>爾時阿難。復說偈言<p class='lg'><br>　行滿百由旬　　或至千由旬<br>　當詣於智者　　有是經法處<br>　常應到彼所　　為聽是經故<br>　聽已而信解　　其心睎H順<br>　假滿世界火　　百千億由旬<br>　若有此經處　　智者宜疾聽<br>　若求聖禪定　　諸禪中最上<br>　當說如是經　　為滅諸結使<br>　若有欲捨去　　樂著於世間<br>　為顯示此經　　如佛之所說<br>　若欲見諸佛　　阿[<a href='javascript:showpic("../fontimg/041309.gif")'>門@(人/(人*人))</a>]為最上<br>　於諸受持中　　此經為第一<br>　欲得一切樂　　修諸菩薩行<br>　應當說此經　　速到安樂處<br>　欲見三佛陀　　安養難思議<br>　應為演此經　　如佛之所說　</p><p>爾時佛告阿難。善哉善哉。說是經時。族姓男女。若得聞者。心不散亂。讀誦此經。遠離一切諸親近處。亦悉滅除一切想識。若欲見佛即便得見。臨壽終時。則能面見百千諸佛。何以故。如是族姓子等。為一切諸佛之所護念。說是經已。復能受持讀誦信解。亦為他人分別演說<p><b>　　<A NAME="n153"></A>不退轉法輪經安養國品第九</b><p>爾時比丘比丘尼。優婆塞優婆夷。四眾之中。時有童女。名曰師子。與五百童女俱。白佛言。世尊。若有女人讀誦此經。復能為他分別解說。得幾所福。佛告師子童女。若有女人住阿耨多羅三藐三菩提。受持讀誦如是經典為人能說。當知此等是最後女身。更不復受。何以故。已能受持讀誦此經為他說故。而心無亂。一切結使皆得除滅。若有女人應起結使。亦令不起。師子白佛言。世尊。云何是女人相。能生煩惱。佛言。師子。若有女人。見他端正女人及諸瓔珞摩尼等寶而自莊嚴。受於快樂見是事已。便生染著不解觀察。譬如畫瓶但飾其外。凡愚臭穢亦復如是。不淨所熏屎尿充滿不知觀察。如是等相便生樂著。而起染心。以是因緣常受女身。復告師子言。一切女人多生嫉妒欺誑妄語。心口俱異。或對面語。為乞丐故。往至比丘所而不為法。生瞋恚心及睡調心。但為憒鬧。親近俗事。而於此經作不利益。不肯聽受不說不誦。晝夜常起諸煩惱心。遠離解脫。有如是等心故。受女身不得遠離。是故師子。一切女人皆悉應作如是觀察。我當云何斷諸結使不令復有。如是女人無利益事。當聽是經。受持讀誦。亦為他說。何以故。得聞是經分別次第。必能離於一切結使。時師子言。若有女人。讀誦此經為他解說。求捨女身當可得不。佛言。師子。若有女人受持讀誦此經典者。是最後女身更不復受。除其方便神通變化現受女者。師子。譬如有人然大火聚。而自投之。既投火已。復作是言。莫燒我身。亦使我身莫作異色。師子。於汝意云何。是人雖作此語。得如所言不。師子答言。不也。世尊。何以故。是大火聚性能燒物滅除身色。佛言。師子。此經亦復如是。能燒一切結使行薪。若欲捨女身相。即得離欲。成就佛法。欲見無量無數阿僧祇諸佛得無礙辯。欲發慈心一切眾生者。亦當受持讀誦書寫此經。是時師子及五百童女白佛言。世尊。我從定光佛所。得聞是經受持讀誦。我今復為無量眾生重說顯示。爾時阿難白佛言。世尊。今此師子及五百童女。何故不轉女身。佛告阿難。汝今謂是師子及五百童女是實女耶。阿難言。如是世尊。佛答阿難。莫作是語。何以故。如此師子及五百童女。皆示現為女身非真實也。何以故。但為未來眾生示現變化。憐愍一切諸女人故。現為女像。厭離女身。何以故。若作男形。則不能入一切處故。阿難。此師子等亦非男非女。何以故。一切諸法皆非男非女。出過一切法。無相可得。是真照明。阿難。是師子等隨順世法故受女身。為化諸女隨已修學。爾時有五百比丘尼。從坐而起。頭面禮足白佛言。世尊。我等從今以往。當受持讀誦書寫此經。為他解說。何以故。我等受此女身無所利益。宜速厭離。自從今日若未解者當令得解。若未聞者當令得聞。初中後夜除其睡眠繫念思惟。佛言。諸比丘尼。善哉善哉。汝等發大莊嚴以自莊嚴。興大精進。勇猛第一皆悉厭離樂捨女身。為欲利益一切佛法。受持此經。書寫讀誦。為他演說。汝等皆是最後受於女身。諸比丘尼聞是語已。踊躍歡喜。皆脫上服以供養佛。作是施已。而說偈言<p class='lg'><br>　我等蒙安慰　　為得男子身<br>　如來無二言　　人中最上說　</p><p>爾時四部眾中。有五百長者夫人。從坐而起整其衣服右膝著地長跪叉手。白佛言。世尊。我等亦從今日受持讀誦書寫解說。但是女身為他所制不得自在。懷妊十月。云何當得免斯苦耶。何以故。若處深宮為王拘攝。或為父母兒婿禁制。從今已往。當勤精進專行修習。乃至終身受持正法。於是世尊。讚歎五百長者夫人。善哉善哉。如汝所說。汝等從今永捨女身。不復繼屬承事他人。亦無懷妊十月等苦。離於婬欲及諸胞胎。世世常生淨佛國土。爾時阿難白佛言。世尊。如是諸姊。得離女身生何淨土。佛言。此諸姊等。當生寶藏蓮華光世界。阿難白佛言。世尊。如彼世界。佛號何等。佛言。於彼世界有佛。號一切寶如意王光明如來至真等正覺。今現為彼。為諸眾生。種種說法。如是族姓女等。悉生彼國。於彼佛所。得聞此經。爾時長者夫人。聞佛說已。歡喜踊躍。即解瓔珞價直百千。以奉散佛。如是供養。供養已即說偈言<p class='lg'><br>　我等蒙安慰　　捨離於女身<br>　如來無二言　　所說皆真實<br>　女身為最惡　　當願速捨離<br>　凡愚之所迷　　不知真實相<br>　胎生女最惡　　願更不復受<br>　得離女胎已　　菩提為無上　</p><p>爾時諸長者夫人。瞻仰如來目不暫捨。釋提桓因以天曼陀羅華散於佛上。我等亦當受持此經。佛言。憍尸迦。汝若與阿修羅戰時。常使得勝。不令退散。爾時文殊師利法王子。與百千億眾生。皆悉發於善根因緣。文殊師利白佛言。世尊。如來未發菩提心時。我已轉此不退法輪。佛言。文殊師利。十方無量億諸菩薩等。皆發大勝光明猶如日輪。如是大地亦皆六返震動。諸天雨華盈沒於膝。爾時阿難白佛言。世尊。以何因緣。大地六返振動。諸天雨華。佛言。是無量百千億天。聞文殊師利所說。心生歡喜。故雨此華。而作是言。我等皆當受持書寫讀誦此經。亦願當得如文殊師利說如是法得聞經已。心生歡喜。大地一切普皆振動。諸天雨華。爾時阿難白佛言。世尊。是經能成諸大功德。是經甚深最為希有。若有眾生。得聞是經一經耳者。當知是人不從小功德來。佛言如是。阿難當知。是族姓男女皆已供養過去諸佛。是故今於此會得聞是經心生信解。乃能受持讀誦解說。有此經處即是一切天人中塔。利益無量其福不虛。若是經卷所住之處。及能受持乃至書寫者。皆應供養如<span class='corr'>世</span>尊想。聞是經者命終皆得不墮惡道。降伏眾魔建立法幢。常然法炬照諸幽冥。能吹法<span class='corr'>螺</span>到菩提樹。擊大法鼓開闡法門。雨大法雨。有求法者皆悉滿足。顯示法界。盡開過去諸佛伏藏。知一切法。除色受想行識想。遠離眼耳鼻舌身意想。離一切法想乃至佛想。若聞是經。信解受持讀誦之者。是真佛子。皆從法生。阿難。若有善男子等。若欲食法味。坐於道場菩提樹下。如我不異。皆當受持誦讀此經。為他人說。乃至手持經卷。恭敬供養。阿難白佛言。世尊。於末劫中。當有人能受持讀誦。手持此經恭敬供養不。佛言。若今聞經明信解了。於將來世。亦能受持讀誦為他解說。手持此經禮拜供養。若有沙門婆羅門天人及阿脩羅。今聞此經。於未來世更不聞者。無有是處。何以故。以今聞法因緣力故。若於後世亦得聞法。必能信解。譬如長者多諸男女。其家大富財寶無量。金銀琉璃珊瑚虎珀車磲馬瑙真珠珂貝。奴婢僮僕象馬車乘。有如是等一切財寶。置之於後遊行他方。還至本處得此寶不。阿難言得。何以故。此諸財寶本屬已故。佛言。阿難。如是法寶。今得聞者。即是己法。後還復聞。我今亦以佛眼。見現在世受持讀誦此經典者。後則還得如今無異。若未來世有諸眾生。受持此經者皆以佛眼觀察。如今所見等無有異。若有誹謗此經典者。我以佛眼明見此人。亦如今日。阿難白佛言。世尊。若人不信不解誹謗是經。當趣何所。佛言。止止阿難。莫作是問。阿難白佛言。世尊。唯願說之。當使未來眾生有不信者聞斯果報。則便恐怖令生信解。佛言。若是誹謗不信果報所受苦痛。與五逆業其罪同等。若以利刀殺害眾生。滿三千大千世界。於意云何。是人罪報當趣何所。阿難言。是人業報當趣惡道。佛言。阿難。汝今應當作如是知。若琲e沙諸佛入涅槃後。為供養舍利造作塔廟。有人惡心焚燒毀壞。於意云何。是人當得幾所罪報。阿難言。如是人等受報甚苦。則不可說亦不可聞。若誹謗此經說其過惡。所得罪報亦復如是不可得聞。何以故。是人毀壞過去未來現在諸佛一切法眼故。佛言。若見有人受持讀誦此經典者。而起誹謗輕笑毀訾。教他不信。令使是人。不得讀誦如法受持。當知是人其罪甚重復多於彼。阿難言。若滿三千大千世界眾生。具足十善住菩提道。若有壞如是等人眼者。得幾所罪。佛言。是人當於無量阿僧祇劫。所受諸身則常生盲。於地獄中受苦無間。常挑其目。佛言。若有一人於此經中而生誹謗心不信者。我說是人罪亦如彼。阿難言。若有菩薩住於菩提。信解此經受持不疑。當趣何所。佛言。是名隨順供養諸佛等無有異。阿難言。若復有人不信是經而自誹謗。亦教他人令生誹謗。如此人者。當受何身受何等苦。佛言。止止阿難。莫作是問。阿難言。惟願世尊。時為解說。令此四眾。若有疑惑生不信者。聞佛說已。當自悔過得生信心。佛言。若復有人。不信是經向他誹謗。當得十千由旬身。受如是大形獲無量苦。阿難言。是人不慎舌故。復有何相。佛言。此人罪報。其舌縱廣一千由旬。以五百億大熱鐵犁。而耕其舌。復以五百億大熱鐵丸。雨其舌上。何以故。不慎惡業誹謗過故。受如是苦。爾時四眾聞是語已身毛皆豎。悲泣盈目自投於地。皆共同聲唱如是言。世尊。若族姓男女。如是誹謗當獲斯罪。是故我今代其懺悔使滅眾罪。不受如是大惡果報。今於佛前及餘十方無量佛前。我等愚冥不自知過。唯有佛眼實見實證。皆悉懺悔。自今以後不敢重作。猶如嬰兒無所識知。不能曉了分別善根。我今至誠深自咎責。惟願世尊。當垂憐愍受我懺悔。佛言。善哉善哉。是時四眾各言。我今誠心自歸。所有諸罪悉皆懺悔不敢覆藏。佛言。汝等如是至心懺悔。一切善法無不增長。爾時阿難白佛言。世尊。今此眾中有生疑者。惡業罪障亦如是耶。佛時答言。於此眾中若生疑者。可即懺悔。所有餘罪受報輕微。阿難言。云何受罪輕微。佛言。是人臨命終時。諸毛孔中皆悉受苦。喻如泥犁等無有異。何以故。能信如來所說言教。及信無量阿僧祇佛。亦自悔過。阿難。是族姓男女則不捨過去未來現在一切佛眼。若彼欲見無量阿僧祇佛。及見無量金剛葉蓮華光明遍照殊勝妙相。爾時釋提桓因現長者身。以種種華散諸四眾。唱如是言。當以此華供養於佛。乃至供養如是經典。爾時四眾即取諸華以散佛上變成華蓋。而白佛言。世尊。以何因緣現是瑞相。今於佛前有是蓮華。及無量琲e沙一切佛前。亦復皆有如是等華。佛言。為說是經功德威力故現此瑞。如是相者當知皆是神力所持。爾時阿難白佛言。世尊。佛威神力乃至如是護持法耶。佛言。阿難。實我神力護持是法。乃至琲e沙諸佛亦皆護持。爾時阿難白佛言。世尊。此經當何名。斯經云何受持。佛言。是經名為無著果無有種種諸雜惡報。如是受持。信行法行八輩須陀洹斯陀含阿那含阿羅漢辟支佛解是假名無有真實。如是受持。名為捨魔。如是受持。亦名六波羅蜜。如是受持。何以故。阿難。若有如是信解受持讀誦書寫此經為他人說。當知是善男子善女人。即是具足六波羅蜜。阿難言。云何受持讀誦書寫此經為他人說。即得具足六波羅蜜。佛言。若善男子善女人等。有能信解此經典者。即具足檀波羅蜜。於此法中心不犯戒。是名具足尸波羅蜜。若讀是經心忍不退。是名具足羼提波羅蜜。能於此經心不退沒。是名具足毘離耶波羅蜜。信樂此經心不散亂。是名具足禪波羅蜜。諦了此經無分別相。是名具足般若波羅蜜。是故此經。與六波羅蜜相應。亦名一切諸佛所說不退法輪廣博嚴淨。阿難言。是經名字不可得聞。何況得見。初中後善具足受持。佛言。如是如是。實如汝說。阿難言。得聞此經。是人生死餘幾所耶。佛言。若人得聞不退法輪廣博嚴淨方等經名。此人生死餘則千劫。阿難言。若聞此經名字。信解能受發菩提心。是人功德當住何地。佛言。若有得聞是經名者則受阿耨多羅三藐三菩提記。得不退轉地。爾時四眾前。皆有蓮華座若干種色。復有百千萬億種葉。時諸四眾踊躍歡喜。各取此華以奉散佛。而作是言。我等皆當為人廣說如是經典。分別顯示使不斷絕。爾時世尊熙怡微笑。作天伎樂。香風時來其氣芬馥。多有諸天於虛空中。亦作無量種種天樂。雨諸天香細末栴檀沈水膠香。閻浮檀金末及諸銀末。摩尼寶網羅覆其上。及五種色曼陀羅華。摩訶曼陀羅華。曼殊沙華。摩訶曼殊沙華。迦迦羅華。摩訶迦迦羅華。一切優缽羅華。拘物頭華。芬陀利華。及香瓔珞塗香末香。一切諸天所有供養。遍滿虛空。地上人民。亦整衣服散華供養。復有諸餘眾生。皆以臂腳寶環手釧。解頸諸瓔無量寶冠。以上奉佛。復有諸餘眾生。以其金銀散於佛上。復有諸餘眾生心皆歡喜。出大音聲唱言。善哉善哉。及諸象馬出和雅音。虛空諸鳥隨類音聲以用供養。地獄眾生皆得暫樂。畜生眾生更相愛念。如父母想。閻羅王界一切眾生。亦暫受樂。餓鬼眾生。皆悉得除飢渴苦惱。爾時天龍夜叉乾闥婆阿脩羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽人非人等。各受快樂。更相慈愍猶如父子。爾時阿難白佛言。世尊。如來今者。以何因緣而微笑耶。爾時佛告阿難。一切四眾比丘比丘尼優婆塞優婆夷。天龍夜叉乾闥婆阿脩羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽人非人等。若於今世後世聞此經者。皆得不退轉於阿耨多羅三藐三菩提。能為他人廣說是經無所損滅。亦如我今分別解說等無有異。阿難。聞此經已心生信解。即是佛種。何況受持讀誦修行。當知是人去一切種智則為不遠。當得一切智自然智。是故此經名不退轉法輪之印。能為諸菩薩等作大利益。亦為一切眾生。發於無上道心因緣。能發心已。便於此經具足成就阿難。如來以一切智示諸眾生。若復有人。雖離佛智。但聞此經。即得自然智及佛智利。亦即受記。是故此經名為不退轉法輪廣博嚴淨。亦名成就具足善根莊嚴方便為作利益行大乘者。阿難當知。爾時如來廣說是經。無量菩薩皆得成就無生法忍。無量無邊阿僧祇等億數眾生。皆悉得住不退轉於阿耨多羅三藐三菩提。佛說經已。文殊師利舍利弗阿難等。及諸四眾比丘比丘尼優婆塞優婆夷。天龍夜叉乾闥婆阿脩羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽人非人等。皆大歡喜頂受奉行。作禮而去<p class='juan'>
不退轉法輪經卷第四</p>
<blockquote class='FuWen'>癸卯歲高麗國大藏都監奉敕彫造</blockquote></body></html>
