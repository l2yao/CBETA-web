<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
佛說廣博嚴淨不退轉輪經卷第二</p>
<p><span class='byline'>　　　　宋涼州沙門智嚴譯</span><br><p>爾時阿難白佛言。文殊師利法王子。問佛世尊廣博嚴淨不退轉輪法耶。佛言。阿難。如是如是。文殊師利法王子。問我廣博嚴淨不退轉輪法。所以者何。諸佛世尊。皆轉廣博嚴淨不退轉輪法。阿難白佛言。以何因緣。世尊。說堅信<span class='corr'>堅</span>法八人須陀洹斯陀含阿那含阿羅漢聲聞辟支佛耶。世尊。彼之所行是菩薩法耶。佛告阿難。如是如是。彼所行者是菩薩法。所以者何。五濁眾生心樂小法不求大乘。是故諸佛以方便力隨眾生性而為說法。以諸眾生多樂小法不堪大乘如來以方便力觀其深心。令發道意入佛智慧。阿難。如來以如是方便度諸眾生到安隱處。無為無作離心數法。皆悉平等永滅苦樂。無有方所亦無住處。安隱寂靜無餘涅槃<p>爾時世尊說是語已而便默然。時尊者阿難問文殊師利言。以何因緣故如來默然。文殊師利言。尊者阿難。以諸眾生聞說是法少能信者是故默然。世尊說微密之語。唯我能了。今四部眾咸生此疑。以何緣故。世尊說堅信法乃至聲聞辟支佛耶。今此百千萬億那由他諸天。亦有百千萬億那由他諸菩薩摩訶薩。皆生疑心。世尊何故說堅信堅法乃至聲聞辟支佛乘。以佛默然而不說此難信法故。諸河泉源小大諸水湛然不流。空中諸鳥亭住不飛。日月不行。一切燈炬無復光照。一切眾生無有威光。所以者何。世尊默然而不解說難信法故<p>爾時世尊所住精舍。一萬蓮華迴旋圍遶者。皆發此言。唯願世尊。說廣博嚴淨不退轉輪法。所以者何我等曾於此處聞九十二億百千那由他諸佛皆說此法。是時尊者舍利弗白佛言。世尊。願說廣博嚴淨不退轉輪法。所以者何。我夜後分與文殊師利法王子。至東方琲e沙佛土。是諸如來皆說此法。南西北方四維上下。無量無邊不可計數諸佛世尊皆宣此法。時虛空中有八十萬五千那由他諸天。白佛言。世尊。願說廣博嚴淨不退轉輪法。所以者何。我等曾於此處。聞九十二億百千那由他諸佛皆說此法。爾時尊者阿難白佛言。世尊。以何因緣。說堅信堅法乃至聲聞辟支佛。今此四眾咸皆默然。乃至無有謦咳之聲。今此會中百千萬億眾生皆生疑惑。世尊何故。說堅信堅法乃至聲聞辟支佛乘。唯願世尊。拔此大眾心中疑箭。此諸大眾是佛時證。佛告阿難如是如是。諸佛世尊所說之法皆有時證。阿難白佛言。誰是證耶。佛告阿難。法是我證。諸佛如來以法為證而有所說<p>佛告阿難。諦聽諦聽善思念之。吾當為汝分別解說。菩薩摩訶薩。名曰堅信。乃至名曰辟支佛乘。時尊者阿難。諸大聲聞。皆悉一心聽佛所說。佛告阿難。菩薩摩訶薩。令無量無邊阿僧祇眾生信佛知見。信佛知見已。不著色不著受想行識。以不著色不著受想行識故。是菩薩摩訶薩名為堅法。復次阿難。菩薩摩訶薩。信諸佛所說法皆悉空寂。信此法者。是菩薩摩訶薩。名為堅信。復次阿難。菩薩摩訶薩。信於佛智。便作是念。我等亦當成就此智。亦不見此智。是故阿難。菩薩摩訶薩名為堅信。復次阿難。菩薩摩訶薩。於五欲樂不生欣樂成就信力。是故菩薩摩訶薩名為堅信。復次阿難。菩薩摩訶薩作是念。如佛世尊。以不可思議法施諸眾生。我亦應學以不可思議法施諸眾生。如是菩薩摩訶薩名為堅信。復次阿難。菩薩摩訶薩心生歡喜捨一切物。乃至自身尚以布施。何況餘物。信行此施而不倚著。於一切處不生慳吝。以此因緣迴向菩提。亦不起菩提見。是菩薩摩訶薩名為堅信。復次阿難。菩薩摩訶薩信心清淨無有怯弱。於佛法僧心得淳淨。守護六情無所願求。無信眾生。於佛法僧令生信樂。已生信樂心不放逸。發菩提心不著心相。信知六界與法界等。云何信知。所謂此界以諸音聲文字故說實不可得。信知諸行是無常苦空無我之法。亦信無漏聖戒非戲論法具諸三昧。信一切眾生即是滅界。眾生之相即是滅相。以無依心見諸眾生即是法界。而於此法不見法界。所以者何。法界即是眾生無心之界。菩薩摩訶薩如是信者名為堅信。一切眾生無有住處。所以者何。自性空故。亦復不見眾生形相。見諸眾生同涅槃相。所以者何。眾生界空。是故即見是涅槃相。若有能信如是法者。令多眾生得如是信。是故阿難。菩薩摩訶薩名為堅信。爾時世尊欲重宣此義。而說偈言<p class='lg'><br>　能令諸眾生　　信向佛知見<br>　心不生染著　　是名為堅信<br>　信諸佛說法　　其性相皆空<br>　能信解此法　　是名為堅信<br>　信諸佛知見　　是不可思議<br>　發心而勤求　　我應得是智<br>　不生信樂心　　貪求五欲樂<br>　是信力成就　　是名為堅信<br>　信諸牟尼尊　　以法施眾生<br>　我亦應隨學　　是名為堅信<br>　信能行布施　　乃至捨自身<br>　亦不生施想　　是名為堅信<br>　信能施一切　　不生慳吝心<br>　盡迴向菩提　　是名為堅信<br>　信向於諸佛　　其心無穢濁<br>　亦信無心法　　是名為堅信<br>　能守護六情　　亦不復願求<br>　已信解此法　　是名為堅信<br>　諸不信眾生　　以信而建立<br>　令隨順佛法　　是名為堅信<br>　以此信向心　　盡迴向菩提<br>　而不得心相　　是名為堅信<br>　知六界平等　　即與法界同<br>　以音聲分別　　不得諸界性<br>　信諸行無常　　苦空無有我<br>　成就是信力　　是名為堅信<br>　信無漏聖戒　　非是論戲法<br>　具戒三昧者　　是名為堅信<br>　信諸眾生界　　即是滅界性<br>　能信如是相　　是名信中信<br>　眾生無依性　　即是諸法界<br>　如此諸法界　　其性難思議<br>　若能如是信　　隨順彼法相<br>　此無畏菩薩　　是名為堅信<br>　信諸眾生身　　畢竟無所住<br>　其性本空無　　是故無處所<br>　眾生是涅槃　　其性即空故<br>　以是義顯示　　寂靜涅槃相<br>　若能如是信　　名無畏菩薩<br>　如是諸眾生　　皆名為堅信<br>　阿難善受持　　亦如是宣說<br>　若有如是信　　是名為堅信<br>　如是等諸法　　餘無量無邊<br>　佛為諸菩薩　　說是差別相　</p><p>如是阿難。如來應正等覺。以方便力為聲聞人說菩薩摩訶薩名為堅信。復次阿難。今當為樂此法眾生。復以偈頌說菩薩摩訶薩名堅信義。爾時世尊。即說偈言<p class='lg'><br>　皆共和合一心聽　　我說佛子諸功德<br>　布施持戒及精進　　忍辱禪定智慧身<br>　信向樂求如是法　　不信者信佛淨智<br>　有如是信名菩薩　　導化世間無厭惓<br>　信解諸法無分別　　其性空寂佛所說<br>　若能善解如是法　　是名菩薩堅信者<br>　信佛知見無有量　　發心欲求如是智<br>　無上大人所有智　　我當何時得此智<br>　不信欲樂是淨法　　不為欲因行惡業<br>　以信力故樂求法　　有此勝信名菩薩<br>　信諸如來以法施　　我亦應當如是學<br>　佛所說法隨順行　　有此勝信名菩薩<br>　信能捨此上餚膳　　象馬金寶及奴婢<br>　男女眷屬所愛妻　　大小村城及國土<br>　亦以手足支節施　　破骨出髓無所畏<br>　耳鼻眼目及以頭　　有此勝信名菩薩<br>　信知此身內無主　　是故能以惠施他<br>　亦復能以妙法施　　以是因緣求佛智<br>　信能捨此無我身　　見來求者心歡喜<br>　如是眾生我善友　　為菩提捨危脆身<br>　信如是法菩提因　　以清淨心化世間<br>　聞法不疑佛知見　　有此勝信名菩薩<br>　知眼無常及耳鼻　　舌身及意亦復然<br>　知是虛偽不牢固　　為菩提因悉能捨<br>　見苦眾生無信手　　化令住信能信施<br>　自住慈心愍世間　　皆令信佛最上智<br>　見著六塵行惡者　　化令迴心趣佛智<br>　不得此心菩提因　　能信菩提無心相<br>　見諸眾生界無智　　不知六界是平等<br>　此法皆同法界相　　以音聲說不可得<br>　見諸眾生在生死　　無常計常癡冥中<br>　教信諸行是無常　　令信解空無有我<br>　見諸眾生行惡戒　　教令信佛無上戒<br>　自淨戒定諸功德　　有此勝信名菩薩<br>　見諸眾生多懶墮　　教令信佛大精進<br>　知精進力自調伏　　能持此信名菩薩<br>　見愚眾生計壽命　　教信陰身無有壽<br>　了知滅界同法界　　若知此法是勝信<br>　分析此身無去住　　雖復異世業不亡<br>　所造善惡諸業因　　終不遠離此法性<br>　見眾生性無依法　　此界亦同諸眾生<br>　法界平等不思議　　無畏菩薩如是信<br>　佛說此信無有二　　勤修善行知諸法<br>　亦為他說如是信　　而不染著於三有<br>　信如是等眾生性　　無有決定常住處<br>　空不可取無相法　　能信是法名菩薩<br>　是諸眾生如空定　　亦不寂靜涅槃界<br>　不可說有諸性相　　知是法者名持信<br>　見諸眾生信邊法　　以寂靜法而導之<br>　故於三界得高稱　　亦名持信勝菩薩<br>　若有如是妙勝信　　發無畏心樂求法<br>　我法若有黠慧人　　廣向時眾而宣說<br>　已說堅信諸功德　　及餘種種差別相<br>　不著三界清淨心　　憐愍眾生良福田<br>　長夜布施自調伏　　住清淨戒修忍辱<br>　精進修定及智慧　　行菩薩行心調伏<br>　以諸相應方便智　　導眾生到安隱處<br>　能令不墮諸惡趣　　有如是智名菩薩<br>　以真淨心動世界　　震起波踊有六種<br>　光照華上坐菩薩　　皆說寂靜空無法<br>　東方國土及南方　　西方北方亦復然<br>　上方下方及四維　　皆同說此寂靜法<br>　寧捨身命不疑佛　　亦教他人信佛智<br>　若諸眾生有是信　　佛及行者能證知　</p><p>復次阿難。云何如來說菩薩摩訶薩名為堅法。阿難當知。菩薩摩訶薩。於佛正法終不退轉。受持佛法為他宣說終不毀犯。於不可思議真如法界。應當逮得如是等法。堅心受持而無怯弱。能觀諸法真實之相不生染著故。而於此法無所受持。於法非法亦不生著。應如是持樂求諸法。求已能受。受已能持。持已能說。歡喜調柔易可共住。常樂宣說寂靜之法。不動法界能逮諸法真實之相。於諸法中善得調伏。亦不毀損常住妙身。如此之身常住故妙。應知此身無始無終無聚無散。應如是知。如佛世尊。為諸菩薩分別解說。於此法中亦應逮得。見一切法清淨無垢。善解諸法無可著處。諸法性虛不可得見。以不見故無所受持。宣說法界無相無性。無有言說亦無所有無有思想。遠離思想心不可得。其性寂靜離諸音聲。無有言說非境界法。常樂受持宣說是法。而於是法心無所依。以如是等無所有法。種種差別為菩薩摩訶薩說。而於此法不作合散無種種相。如其所說皆已逮得。已得此法名為性地。性地菩薩摩訶薩。乃至於少法中不生來去想。已能受持不來去法。而於此法不生增減亦無聚散。若能受持不增不減不聚不散。如是等法是名堅法。菩薩摩訶薩於諸法性得無所得。以於此法性無所得故。是菩薩摩訶薩名為堅法。爾時世尊。欲重宣此義。而說偈言<p class='lg'><br>　於諸佛正法　　而無所退轉<br>　能持如是法　　是名為堅法<br>　未曾有毀犯　　不思議法界<br>　能逮如是法　　是名為堅法<br>　久發心受持　　諸佛所說法<br>　心無有怯弱　　是名為堅法<br>　於一切法性　　正趣而勤求<br>　不生染著心　　是名為堅法<br>　不著亦不住　　亦能教示他<br>　能持如是法　　是名為堅法<br>　調柔易共住　　宣說寂靜法<br>　不動彼法性　　是名為持法<br>　了知諸法體　　而無有性相<br>　於此法決定　　是名為持法<br>　亦未曾毀損　　常住真妙身<br>　當知此身者　　即以法為體<br>　此身無終始　　諸法之所成<br>　於此無增減　　是名為持法<br>　佛為諸菩薩　　宣說諸法相<br>　能得如是法　　是名為持法<br>　此界性自空　　於法無染著<br>　能持如是法　　是名為持法<br>　觀察一切法　　性空不可見<br>　以不見法故　　亦復無所持<br>　以無所持故　　能顯示法界<br>　無性相音聲　　其體無所有<br>　遠離諸思想　　心亦不可得<br>　以不得心故　　名不可思議<br>　已遠離心想　　宣示寂靜法<br>　無音聲境界　　名不可思議<br>　能持如是法　　亦復無所信<br>　不依無所信　　不依無所有<br>　佛為諸菩薩　　宣說如是法<br>　不合亦不散　　亦無種種相<br>　若說於此行　　得住於性地<br>　已住於性地　　即名性地人<br>　住性地菩薩　　畢竟無所依<br>　能持如是法　　是名為持法<br>　以是故阿難　　菩薩摩訶薩<br>　於法無所得　　即名為持法<br>　若有諸眾生　　佛道生遠想<br>　以方便力故　　令到究竟處<br>　如是法及餘　　為諸菩薩說<br>　以微妙方便　　顯示佛知見<br>　持法大明人　　唯佛能證知<br>　及修行此法　　無畏諸菩薩<br>　不可思議智　　說持法差別<br>　法非法清淨　　安住是法中　</p><p>如是阿難。如來正等覺。以方便力故為聲聞人。說菩薩摩訶薩名為堅法。復次阿難。云何如來說菩薩摩訶薩名為八人。阿難當知。菩薩摩訶薩。已過八邪修八解脫不著八正。過凡夫法而無所作。逮平等道過凡夫法。勤求菩提不得菩提。離諸邪見而修正見。逮平等道離自身相。雖未得佛身。而求菩提離眾生想。而修佛想逮平等想。離眾生摷窟法求無摷窟法。於諸法中而無所住。所以者何。不見有法而可住者。過世間法開通聖法已逮滅界。亦不得世間及出世間法。遠離有無是法非法。善能觀察斷常二邊。觀去來現在心相。乃至菩提心相亦不可得。所以者何。已逮眾生心相平等法故。是以毒不能害火不能燒刀不傷身。所以者何。已能遠離諸境界故。雖未得佛行。已於諸趣無有決定。所以者何。菩提離諸趣故。菩提趣者安靜無為。菩提性空無有處所。是以刀不傷身名不可害。其乘速疾名不可害。所以者何。速達此乘無有罣礙。以是事故刀不傷身。亦有遍緣眾生慈菩提行慈。一切眾生界不可得。無所行慈一切法空慈。趣寂靜界慈。離瞋恚慈。行智明慈。能照菩提。眾生界不可得慈。遍緣眾生故刀不能傷。知欲色無色界皆悉平等。亦知法界平等如菩提無種種相。不可知不可著無戲論無垢穢。安隱寂靜離諸音聲。菩薩摩訶薩能了知是界。於諸趣中所有言說音聲皆能了知。所以者何。以於無來去法界中得無住法忍故。善知一切眾生言音。而為解說寂滅之法。不作是念。我於是時為此眾生說法。已遠離我想諸音聲故。知諸法寂靜故。於諸法中不取其相。不可得故。不著言說故。是菩薩摩訶薩名為八人。爾時世尊。欲重宣此義。而說偈言<p class='lg'><br>　已過於八難　　正住八解脫<br>　不著八正見　　是名為八人<br>　已過凡夫法　　而不住正道<br>　處中離二邊　　是名為八人<br>　已過凡夫法　　而離求菩提<br>　不得菩提相　　是名為八人<br>　遠離諸邪見　　能修行正見<br>　逮得平等道　　是名為八人<br>　遠離自身相　　而不住菩提<br>　雖未得佛身　　是名為八人<br>　除去眾生想　　能修行佛想<br>　已逮平等相　　是名為八人<br>　離眾生摷窟　　求無摷窟法<br>　不住於諸法　　是名為八人<br>　已過世間法　　而開通聖法<br>　成就於滅界　　是名為八人<br>　諸佛所說法　　及餘世間法<br>　不得此法相　　是名為八人<br>　見有是一邊　　見無第二邊<br>　能捨如是見　　是名為八人<br>　觀察中道法　　及與斷常邊<br>　知是平等想　　是名為八人<br>　不得過去心　　及與未來心<br>　現在心不住　　是名為八人<br>　所說最初心　　能生菩提者<br>　此心不可得　　云何得菩提<br>　若能逮得此　　不得菩提心<br>　故毒火不能　　傷害壞其身<br>　其趣雖不定　　遍修如是行<br>　逮無去來法　　故名不可害<br>　菩提無趣相　　以音聲故說<br>　善解音聲相　　故名不可害<br>　去相不可得　　來相亦復爾<br>　音聲說去來　　故名速疾乘<br>　是故名安隱　　亦名為空無<br>　亦名速疾乘　　亦名不可害<br>　如是速疾乘　　菩薩應通達<br>　無能罣礙者　　是故名不害<br>　設以利刃刀　　不能傷其身<br>　不見於身相　　故刀不能害<br>　遍緣眾生慈　　及以菩提慈<br>　行菩提慈故　　不為刀所害<br>　無行無眾生　　不得眾生界<br>　寂靜無生慈　　遍緣眾生慈<br>　遠離瞋恚慈　　及行智明慈<br>　能照菩提慈　　遍緣諸眾生<br>　解刀是空法　　善修於身相<br>　未得菩提道　　不為刀所害<br>　已逮寂靜界　　遠離諸惡趣<br>　惡業不能障　　不為刀所害<br>　遠離於無明　　已證知明法<br>　逮得菩提照　　是名為八人<br>　能知欲色界　　無色界是空<br>　皆悉是平等　　是名為八人<br>　界與菩提等　　無有種種相<br>　無智無分別　　清淨無戲論<br>　已逮此平等　　菩薩無所依<br>　所說諸音聲　　能遍至諸趣<br>　來去諸音聲　　皆歸於法界<br>　於無住法中　　得此最上忍<br>　善解眾生音　　為說寂滅法<br>　不生如是心　　我為彼說法<br>　已過音聲法　　不取種種相<br>　知諸法寂滅　　是名為八人<br>　已過諸音聲　　通達音聲界<br>　不著音聲者　　故名為八人<br>　阿難以是事　　是名為八人<br>　雖作如是說　　其實不可得　</p><p>如是阿難。如來等正覺。以方便力為聲聞人。說菩薩摩訶薩名為八人<p>復次阿難。云何如來說菩薩摩訶薩名須陀洹。阿難當知。不可思議佛道名須陀洹。菩薩摩訶薩住無所住近於佛道。不受諸法無所依倚亦無所緣。不住諸法畢竟無生。菩薩摩訶薩為得是道故。堅固精進堅固思惟無有懈怠。終不違逆心無所依。諸佛所乘無上最勝出要之道。不著此道亦不住中。以如是道推求諸法。雖復推求而無所得。而於彼道不動不住。於道想生死想佛想能生平等。於結障法平等諸法。平等諸佛平等。遠離身見能生佛見開悟諸見。修對治想已過我想。阿難。以是事故。菩薩摩訶薩名須陀洹。不著佛道逮無染道。不疑佛菩提。不選擇戒。乃至不見佛戒。以不見故。不選擇戒不分別戒。永斷三結不住三界。已逮佛道離眾生想。無所依止離依止法。專求佛道得安隱寂靜道不惜身命。以歡喜心能捨一切物。顏貌和悅無有嚬蹙。為菩提故而行布施。無有少物而不能捨。為濟苦眾生故。令到涅槃故。為修有相法故。得無相法故。離眾生想入眾無畏。說寂靜法淨菩提道。無所怖畏。乃至無有死畏。所以者何。以逮得寂靜法。遠離塵垢安住佛道。善修惡趣諸平等想無戲論道。阿難。以是事故。菩薩摩訶薩名須陀洹。爾時世尊。欲重宣此義。而說偈言<p class='lg'><br>　不思議佛道　　名為須陀洹<br>　若有住此道　　必流入菩提<br>　此道如虛空　　不依一切法<br>　無緣無所住　　所有不可得<br>　菩薩堅精進　　能逮如是法<br>　諸佛導世者　　無上出要道<br>　不染著此道　　亦復不住中<br>　以此道推求　　不見一切法<br>　此道無動搖　　亦復無住中<br>　不懈怠如佛　　不逆無所畏<br>　所說生死相　　佛想亦復然<br>　能於此平等　　知是須陀洹<br>　諸結及與障　　能覆佛道者<br>　皆悉能遠離　　是名須陀洹<br>　能斷於身見　　而生於佛見<br>　開悟諸邪見　　善修對治想<br>　善修自身想　　知我想過患<br>　是名須陀洹　　不著於佛道<br>　設生此猶豫　　我不得菩提<br>　即得無染著　　而求於佛道<br>　亦不選擇戒　　不願佛尸羅<br>　已斷於戒想　　不分別尸羅<br>　永斷於三結　　不住於三界<br>　已逮得佛道　　善修眾生想<br>　以無所緣道　　而求於菩提<br>　已逮寂靜道　　佛無垢菩提<br>　好樂行布施　　和顏無嚬蹙<br>　不惜於身命　　為無戲論道<br>　為苦惱眾生　　一切皆能捨<br>　令過須陀洹　　妙勝果之上<br>　遠離諸有想　　善通達無相<br>　以是故無有　　惡名諸怖畏<br>　所說法非法　　二俱能遠離<br>　於中不染著　　無有惡名畏<br>　若入大眾時　　其心無所畏<br>　宣說寂滅法　　已淨菩提道<br>　若起眾生想　　能生其真實<br>　以是故無垢　　遠離一切畏<br>　已離一切怖　　乃至無所畏<br>　已得寂靜道　　安隱無有上<br>　知惡趣平等　　而不生怖畏<br>　此道現在前　　無有吾我想<br>　菩薩如是法　　名為須陀洹<br>　為樂小法者　　而作如是說<br>　以微妙方便　　宣說於佛法<br>　於道放逸者　　令入如是法<br>　諸佛之導師　　捨方便而說<br>　為諸久行人　　求最勝道者<br>　以是故阿難　　我說須陀洹<br>　黠慧諸眾生　　能解了是事<br>　以是故阿難　　我說須陀洹<br>　不黠慧眾生　　謬分別是事<br>　凡小無智心　　不解微密語<br>　愚心起諍訟　　不解微妙義<br>　滿足多百法　　乃名須陀洹<br>　以須陀洹名　　顯示諸佛法　</p><p>如是阿難。如來等正覺。以方便力為聲聞人。說菩薩摩訶薩名須陀洹<p class='juan'>
廣博嚴淨經卷第二</p>
</body></html>
