<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
佛說廣博嚴淨不退轉輪經卷第五</p>
<p><span class='byline'>　　　　宋涼州沙門智嚴譯</span><br><p>爾時阿難白佛言。世尊。甚為希有。魔王波旬。聞說此經不作留難。佛告阿難。以不聞故不作留難。所以者何。文殊師利法王子。以神力隱蔽令不得聞故無留難。爾時文殊師利法王子還攝神力。惡魔波旬。即於夢中聞說新異不退轉法輪。亦聞稱釋迦牟尼佛名。即便驚悟。愁憂恐怖身毛皆豎。即從床上自投於地。作如是言。先所降伏今不伏我。先所領土今不屬我。愁憂苦惱發聲啼哭。以愁憂苦惱發聲啼哭故。身形老瘦猶如百歲老人。爾時惡魔波旬。將四種兵及三千大千世界所有魔天。來詣佛所。猶如菩薩坐道樹時。魔嚴兵眾來詣佛所亦復如是。爾時惡魔波旬。身形老劣如百歲人。頭低脊膢行步遲重。喘息短氣舉身戰掉。扶杖而行來詣佛所。當魔波旬來詣佛時。於虛空中所將眷屬四種兵眾。聞說不退轉法輪。亦聞釋迦牟尼佛名。時四種兵及諸眷屬。自然而住不能得前。生如是念。我等不復隨從波旬。爾時波旬單獨羸老。白佛言。乃至不留一人扶接我者。本降伏者今不伏我。先所領土今不屬我。世尊憐愍一切眾生。我今亦在眾生數中而不垂愍。乃至不留一人授我水者。爾時世尊告波旬言。眾生界多是無盡法。波旬當知。假令日日琲e沙等諸佛出世。一一諸佛於日日中度琲e沙眾生令般涅槃。而眾生界猶不可盡。時魔波旬復白佛言。眾生界雖不可盡。如我今者單獨羸老。在道行時若其顛躄。乃至無有扶接我者。唯願世尊。安慰我意。令我歡喜速得還去。佛告波旬。且安意去。若有眾生。不信不解不退法者。是諸眾生皆屬於汝。是汝眷屬汝得自在。一切皆是扶接汝者。爾時波旬聞是語已。歡喜踊躍作如是言。我今當為眾生作諸留難。令於此法不信不解生於疑惑。生疑惑故當屬於我。我得自在。爾時波旬復白佛言。唯願世尊。重安慰我令我歡喜而得還去。佛自說言。若有眾生聞我名者。皆於阿耨多羅三藐三菩提而不退轉。從今已往更莫復說。所以者何。若有眾生聞此語已。勤行精進求佛菩提。爾時世尊告波旬言。汝安意去。我當令諸眾生乃至無有住菩提者。亦復無有出眾生界者。無有眾生離色陰者。離受想行識陰者。波旬且安意去。我常令諸眾生。無有離身見者。離戒取見取者。離有所得者。離六十二見者。離過去未來現在想者。離殺生者。離不與取邪婬者。離妄語綺語惡口兩舌者。離貪恚邪見者。波旬且安意去。我不教眾生而行布施持戒忍辱精進禪定智慧。亦不教眾生行四攝法。不令眾生離眾生想。離慳著想。離父母想。離兄弟姊妹男女想。離晝夜想。離半月一月一年想。離布施持戒忍辱精進禪定智慧想。菩提心想。力無畏想。根力覺道想。佛法僧想。障菩提想。一切種智想。波旬汝且安意去。我當令眾生於一切法無遠離想。爾時波旬歡喜踊躍拔愁憂箭。即於是處還復本形。以諸天花而散佛上。遶佛三匝住於佛前。而說偈言<p class='lg'><br>　今日兩足尊　　說此微妙音<br>　佛無有二言　　今我大歡喜　</p><p>時魔波旬說此偈已歡喜安意漸離佛去。還本天宮皆共和合。受五欲樂以自娛樂。更不復生留難之心。說此降伏遣魔法時。大地六種震動。阿難白佛言。世尊。以何因緣大地震動。佛告阿難。說此降伏遣魔法時。六萬四千菩薩。於諸法中得無生法忍。阿難白佛言。世尊。今此會中頗有疑惑是法者不。佛告阿難。令此會中有十億眾生。皆生疑惑心意迷悶。作如是說。為是何語。將非我等錯謬聞耶。以是事故不知時方。亦不自知從何所來欲至何所。以疑惑故各不相見。阿難白佛。唯願世尊。以慈悲心為此眾生速作照明。莫令此眾懷疑惑故墮於惡趣。以何因緣而作是說。惡魔波旬且安意去。我不令眾生住於菩提。乃至波旬且安意去。我不令眾生於一切法無遠離想。唯願世尊。為此眾生速作照明。亦令將來眾生逮照明故。受持此法而不忘失。願分別說。爾時世尊。便說偈言<p class='lg'><br>　菩提無住相　　亦無能住者<br>　是故說眾生　　無住菩提者<br>　菩提與眾生　　無二無有異<br>　是故說眾生　　無住菩提者<br>　亦無有眾生　　能離眾生界<br>　無所有不生　　畢竟不可得<br>　難思眾生界　　其性本自空<br>　假令一切智　　不見其離想<br>　我所說諸陰　　無眾生能離<br>　此陰與眾生　　無異常寂滅<br>　已知陰是空　　而不離其性<br>　說其體是一　　不可取而離<br>　已能知諸陰　　不取不可離<br>　無我無自性　　畢竟無所依<br>　諸陰如虛空　　陰所行亦爾<br>　行無所行故　　說陰如虛空<br>　如說虛空界　　非生非能生<br>　陰性亦如是　　無有能離者<br>　身見自性相　　無法而可得<br>　以不可得故　　我說不可離<br>　疑無有自性　　畢竟不可得<br>　以不得疑故　　眾生無能離<br>　無有諸眾生　　能持選擇戒<br>　見取諸眾生　　亦復不可得<br>　計有得法者　　眾生不可得<br>　有得法無心　　不離於自性<br>　如所說諸見　　凡有六十二<br>　如是等諸見　　皆如水中影<br>　已知此諸見　　皆如水中影<br>　無我無所有　　自性不可得<br>　過去未來想　　及與現在想<br>　此想無所有　　亦如水中影<br>　此想無有我　　眾生不可得<br>　以不得眾生　　是故不可離<br>　殺害諸眾生　　必趣嶮惡處<br>　安置涅槃中　　無有能動者<br>　眾生若可得　　可有離動相<br>　眾生無有實　　故說不可離<br>　菩提名不與　　未曾有與者<br>　雖勤作方便　　而無動離者<br>　不行施眾生　　教行勝法施<br>　雖勤作方便　　而無動離者<br>　亦不得眾生　　依倚婬欲者<br>　欲中無有邪　　可與非邪合<br>　妄語諸眾生　　有緣者應化<br>　雖勤作方便　　而無動離者<br>　兩舌與惡口　　及以非時言<br>　如是等言說　　如響令人惑<br>　此法無處所　　亦不可染著<br>　此諸聲如響　　知其無所依<br>　本所有無明　　深計著於我<br>　以知我真實　　無能動離者<br>　亦能知瞋恚　　畢竟無有相<br>　菩提無相故　　無能動離者<br>　若能知邪見　　是名為正見<br>　以過著見法　　無能動離者<br>　不教諸眾生　　而以女色施<br>　賢聖所禁制　　是施有過患<br>　邪見所持戒　　聖道所捐棄<br>　智者不應教　　以此求聖法<br>　外道所稱讚　　種種諸忍相<br>　此忍非正道　　令人到涅槃<br>　外道所稱讚　　五熱精進法<br>　不能至菩提　　智者應捨離<br>　外道諸禪定　　盡行諸有想<br>　非諸佛所讚　　是以不教他<br>　不用世俗慧　　教化諸眾生<br>　此慧不能得　　不思議佛慧<br>　於清淨眾生　　成就無畏者<br>　我說於是眾　　不行四攝法<br>　深敬念佛者　　不教離是著<br>　佛有無染智　　亦無諸障礙<br>　深敬念法者　　不教離是著<br>　離欲最勝法　　云何而可離<br>　不著眾生想　　而發菩提心<br>　菩提不可著　　云何而得離<br>　父母及兄弟　　姊妹男女想<br>　此想皆如幻　　云何而可離<br>　此想一切處　　無法無所有<br>　無法無有故　　云何而可離<br>　晝想及夜想　　半月一月想<br>　此想無真實　　如熱時炎水<br>　施想與戒想　　忍辱精進想<br>　此想非真想　　云何以想離<br>　定想及慧想　　菩提心之想<br>　力無畏諸根　　是想皆虛誑<br>　諸覺及道想　　佛想與法想<br>　皆從無知起　　云何離此想<br>　分別諸僧想　　此想亦眾多<br>　從分別起故　　我說不可離<br>　不著菩提想　　及一切智想<br>　此想遠諸佛　　不思議菩提<br>　以是故我說　　波旬無智人<br>　不離此諸想　　而遠求菩提<br>　諸法及菩提　　皆悉知如如<br>　宣說不離義　　去魔憂惱心　</p><p>世尊決定說此降伏遣魔法時。會中十億眾生。拔猶豫箭無復疑惑。逮大照明。於諸法中得無生法忍。會中十億眾生皆共和合。住於佛前。而說偈言<p class='lg'><br>　不思議佛道　　今我以證知<br>　佛是導世師　　除斷我疑心<br>　以逮大照明　　安住佛法中<br>　諸方明淨故　　得見一億佛<br>　亦得見其法　　知色等不生<br>　遭遇救世師　　得淨如是智<br>　亦得見一億　　諸佛嚴淨土<br>　無上導世師　　皆悉住其中　</p><p>爾時十億眾生說此偈已。脫身所著上妙之服。為供養法歡喜奉佛。作如是言。願令此法流布一切眾生皆得耳聞。爾時阿難白佛言。世尊。若有眾生。聞是降伏遣魔法者。能信能解不生疑惑。是善男子善女人得幾所福。佛告阿難。若善男子善女人。聞此降伏遣魔法一經耳。能信能解不疑惑者。功德甚多不可限量。阿難白佛言。其所得福可以方喻知不。佛告阿難。若善男子善女人。於日初分供養百千諸佛。於日中分供養百千諸佛。於日後分供養百千諸佛。尊重讚歎以上妙房舍。一切所須皆悉充足。經百千劫。是善男子善女人。所得功德寧為多不。阿難白佛言。世尊。甚多甚多。不可限量難以喻知。佛告阿難。若善男子善女人。聞此降伏遣魔法一經耳。能信能解不疑惑者其福勝彼<p>爾時虛空中有三善男子求菩薩乘。自然而現漸漸而來。各各執持千大蓮花。其花高廣踰須彌山。有百千萬億葉。出百千萬億光色。爾時尊者阿難及諸時會。皆共遙見三善男子求菩薩乘者。漸漸而來。見已生希有心。爾時阿難白佛言。世尊。此善男子為從何來。佛告阿難。東方過琲e沙佛土有世界。名花高須彌山。此善男子。於彼世界。聞說此法及上因緣。以是故來。阿難白佛。彼世界佛名號何等。佛告阿難。彼佛名華高須彌山王如來等正覺。今現在說法。爾時三善男子求菩薩乘者。前詣釋迦牟尼佛。頭面禮足右遶三匝。右膝著地一心合掌。以所執華而散佛上。作如是言。世尊。我等今於此法。能信能解不生疑惑。所以者何。我等於此法中。無有疑惑猶如如來。爾時第一善男子求菩薩乘者白佛言。世尊若作是說。我是如來。此言便是正說。所以者何。我於此法不生疑惑故。爾時第二善男子求菩薩乘者白佛言。世尊。若作是說。我是世尊。此言便是正說。所以者何。我於此法不生疑惑故。爾時第三善男子求菩薩乘者白佛言。世尊。若作是說。我是佛。此言便是正說。所以者何。我於此法不生疑惑故<p>爾時會中百千眾生。心皆擾動不安本坐作是念。無有二佛並出世間。今此善男子。以何等故發如是言。作是念已。展轉相語且共默然。世尊在座自當解說此諸菩薩如是語義。爾時阿難白佛言。世尊。此諸菩薩名字何等。乃能作是大師子吼。佛告阿難。其一菩薩名樂求如來音聲。第二菩薩名樂求世尊音聲。第三菩薩名樂求佛音聲。阿難當知。以是緣故。彼菩薩摩訶薩作如是說。阿難白佛言。世尊。今此會中有百千眾生。心皆擾動作是念。無有二佛並出世間。以何緣故彼作是說。唯願如來敷演其義。令此大眾心不擾動。所種善根增益明淨。世尊。如人澡浴嚴治髮爪膚色鮮淨。復以赤栴檀水更浴其身。膚色鮮淨倍勝於前。世尊。是諸眾生亦復如是。若聞說是語義。所種善根增益。明淨倍勝於前。爾時世尊。即說偈言<p class='lg'><br>　皆共一心聽　　我說是語義<br>　何故名如來　　世尊及佛耶<br>　能知過去如　　亦知未來如<br>　見一切法如　　是故名如來<br>　如先昔諸佛　　行不思議施<br>　我亦行此施　　是故作是說<br>　如先昔諸佛　　求無依倚道<br>　我亦如是求　　是故名如來<br>　不住一切法　　求寂靜菩提<br>　亦不得菩提　　是故名如來<br>　如昔諸菩薩　　勤苦行忍辱<br>　我亦行是忍　　能到忍彼岸<br>　如我昔精進　　勤求於菩提<br>　彼亦勤精進　　是故名如來<br>　彼已能通達　　諸法平等相<br>　亦不生心念　　是故名如來<br>　不念一切法　　其性常平等<br>　知此平等已　　而無差別心<br>　已能通達此　　如如平等定<br>　通達此定故　　是故名如來<br>　所說一切法　　各自有性相<br>　已知此性相　　畢竟常寂然<br>　知相名為慧　　知虛名為智<br>　若能知眾生　　名到慧彼岸<br>　如先昔智者　　智慧到彼岸<br>　亦不得此慧　　到彼岸寂然<br>　彼亦得此慧　　而到於彼岸<br>　不得此慧故　　是故名如來<br>　不得菩提如　　其性相難議<br>　不得一切法　　是故名如來<br>　已能逮無著　　不著如如來<br>　不著一切法　　通無著道故<br>　如先導世師　　能知見正道<br>　此道真實相　　未曾有始終<br>　彼亦如是修　　最勝無上道<br>　此道無始終　　性空無所有<br>　知道無始終　　諸法皆平等<br>　亦知如平等　　是故名如來<br>　道如菩提如　　及與不住如<br>　知如如虛空　　是故名如來<br>　我所說諸法　　其如常平等<br>　若能見此如　　應當求菩提<br>　阿難以是事　　彼作如是說<br>　如說能修行　　彼亦如是行<br>　若能行是行　　能作如是說<br>　知是不退轉　　無畏諸菩薩<br>　阿難應當知　　無畏諸菩薩<br>　能作如是說　　自言是如來　</p><p>阿難白佛言。世尊。以何因緣。得何等法名世尊耶。爾時世尊。便說偈言<p class='lg'><br>　皆共一心聽　　此百千億劫<br>　求如是菩提　　無量難思議<br>　為諸眾生故　　求如是菩提<br>　未曾有怖畏　　是故名世尊<br>　不畏於生死　　正住生死中<br>　化度諸眾生　　是故名世尊<br>　云何不怖畏　　云何住生死<br>　云何度眾生　　云何名世尊<br>　生死無有法　　而可破壞者<br>　不牢不破壞　　以此度眾生<br>　是名不怖畏　　是名住生死<br>　是名度眾生　　是名為世尊<br>　知諸法虛空　　而無怯弱心<br>　宣說諸法相　　而無所怖畏<br>　已斷諸怖畏　　遠離諸難處<br>　不畏難處故　　度難處眾生<br>　度多億眾生　　過生死嶮難<br>　亦不得生死　　及所度眾生<br>　安置諸眾生　　寂靜涅槃岸<br>　亦不得眾生　　是名為世尊<br>　甯偷挐野矷@　說如虛空法<br>　未曾生怖畏　　是名為世尊<br>　法性無差別　　說有種種名<br>　平等如菩提　　菩提不可得<br>　教導諸眾生　　令趣向菩提<br>　雖教如是法　　未曾有所說<br>　不可說而說　　度脫多眾生<br>　無畏無所取　　是故名世尊<br>　遠離一切想　　能修菩提相<br>　已過一切想　　是名為世尊<br>　已能滅諸想　　煩惱無有餘<br>　以是故得稱　　名之為世尊<br>　以慧觀諸法　　知諸法平等<br>　常不求少法　　是故名世尊<br>　不重於名譽　　亦不求名譽<br>　甯偷挐野矷@　說離名譽法<br>　菩提離名譽　　彼亦如是求<br>　若有重名譽　　是名遠菩提<br>　是聲猶如響　　分別故多種<br>　橫生諸分別　　我有如是名<br>　不著一切聲　　亦不依倚名<br>　無戲論菩提　　是名為世尊<br>　知如是諸法　　名之為世尊<br>　亦不得菩<span class='corr'>提</span>　　是故名世尊<br>　知如是諸法　　而無有所著<br>　求如是菩提　　解脫無有漏<br>　阿難以是事　　及諸餘因緣<br>　菩薩摩訶薩　　自言是世尊　</p><p>阿難白佛言。世尊。以何因緣。得何等法名為佛耶。爾時世尊。便說偈言<p class='lg'><br>　覺知一切法　　此法無所有<br>　已覺無有法　　是故名為佛<br>　覺了諸煩惱　　不令得自在<br>　以智離煩惱　　是故名為佛<br>　能覺此身空　　此身無所屬<br>　此身不牢固　　牢固不可得<br>　愚於不牢身　　而生堅牢想<br>　彼如實覺知　　是故名為佛<br>　覺無明無智　　自性無所有<br>　已得於明智　　是故名為佛<br>　所有過去想　　覺知是無想<br>　知想無相故　　更不隨此相<br>　修未來諸想　　現在想亦然<br>　已修一切想　　是故名為佛<br>　覺知色前際　　未曾有生起<br>　凡小雖分別　　不能令色生<br>　覺受無根本　　根本不可得<br>　於一切法中　　亦無有受者<br>　知想猶如幻　　其性無所有<br>　於一切法中　　不為想所累<br>　知行不能作　　種種諸身相<br>　身空行亦空　　是故無所作<br>　知行及與身　　猶如芭蕉樹<br>　如實能覺知　　是故名為佛<br>　觀識之實性　　亦不在身內<br>　亦不在身外　　而可有是識<br>　於一切法中　　識性不可得<br>　而於此身中　　無形無處所<br>　能如是知識　　識性無所有<br>　無想猶如幻　　未曾見識生<br>　於一切法中　　無有見識者<br>　一切眾生性　　未曾有作者<br>　眾生無作者　　諸法畢竟然<br>　若法若眾生　　無有來去相<br>　覺一切諸法　　畢竟無有相<br>　無分別戲論　　是故名為佛<br>　如諸佛不住　　佛正法大乘<br>　不住一切法　　是故名為佛<br>　如如諸法如　　諸佛不住如<br>　佛如菩提如　　是竟不可得<br>　為求菩提故　　應發如是心<br>　能覺此心相　　少法不可得<br>　為求菩提故　　應發如是心<br>　此心菩提等　　亦覺知如幻<br>　阿難以是事　　彼作如是說<br>　自言我是佛　　如佛導世師<br>　以佛之名聲　　說如是等法<br>　若有住此法　　盡應求菩提<br>　若有知此法　　是則近菩提<br>　於一切法中　　不生諸疑惑<br>　於諸法無疑　　必為世間上<br>　已知此法故　　能解密語義　</p><p>爾時世尊。說如來世尊佛名已。是時會中百千眾生白佛言。世尊。我等無復疑網逮大照明。得解菩薩摩訶薩名為如來世尊佛義。以一切法不可得故。於諸法中逮得法忍。如來今者猶如父母矜接我等。不令我等心有擾動。亦得覺知不擾動法。猶如虛空不可擾動。所以者何。我等今者覺一切法。猶如虛空無擾動故。爾時會中百千眾生。頭面禮佛右遶三匝。去佛不遠默然而坐<p>爾時會中有菩薩摩訶薩。名常笑諸根清淨。即從坐起。以種種華而散佛上。即說偈言<p class='lg'><br>　眾生多果想　　能解彼果想<br>　離果得具足　　故禮世間智<br>　眾生貪著果　　行種種果名<br>　唯佛能除解　　故禮世間智<br>　宣說果平等　　而以覺悟他<br>　說果是假名　　故禮世間智<br>　宣說平等法　　住平等法中<br>　覺一切法等　　故禮世間智<br>　眾生得果想　　除此有得心<br>　唯佛能除斷　　故禮世間智<br>　具知果寂滅　　不住種種果<br>　諸佛善密語　　故禮世間智　</p><p>爾時常笑諸根清淨菩薩摩訶薩。說是偈已。讚歎世尊。頭面禮足右遶三匝。去佛不遠一心觀佛。目不暫眴歡喜而住。爾時會中有菩薩摩訶薩。名蓮華德藏。即從坐起。以花散佛。說此偈言<p class='lg'><br>　眾生多有想　　能解此有心<br>　離怖無所取　　故禮牟尼尊<br>　於諸有寂靜　　說無所有法<br>　遠離一切有　　故禮牟尼尊<br>　知有是空無　　其性無有我<br>　以遠離有畏　　故禮牟尼尊<br>　遠離諸憂慼　　能拔憂慼者<br>　永斷諸繫縛　　故禮牟尼尊　</p><p>爾時蓮華德藏菩薩摩訶薩。說此偈已。讚歎世尊。復更說偈。而白佛言<p class='lg'><br>　於後惡世中　　若有聞此經<br>　不生怖畏者　　皆應合掌禮　</p><p>爾時無垢意菩薩摩訶薩。即於佛前。而說偈言<p class='lg'><br>　若有聞此經　　不生疑惑者<br>　於一切時中　　應以眾花散　</p><p>爾時廣思惟菩薩摩訶薩。即於佛前。而說偈言<p class='lg'><br>　此經中廣說　　無量諸佛法<br>　眾生聞是法　　不疑惑者少<br>　貪著於己身　　生種種身想<br>　得聞如是經　　云是顛倒說<br>　當知屬於魔　　為魔所抑持<br>　無智聞此經　　返更生疑惑　</p><p>爾時青蓮華目菩薩摩訶薩。即於佛前。而說偈言<p class='lg'><br>　若有聞此經　　不生疑惑者<br>　猶如世間眼　　亦名施眼者</p><p>爾時樂供養塔菩薩摩訶薩。即於佛前。而說偈言<p class='lg'><br>　若有聞此經　　深生信樂者<br>　此人處世間　　猶如最上塔　</p><p>爾時渴仰意菩薩摩訶薩。即於佛前。而說偈言<p class='lg'><br>　雖在生死中　　應數生渴仰<br>　不著一切法　　能不疑此經　</p><p>爾時樂以衣施菩薩摩訶薩。即於佛前。而說偈言<p class='lg'><br>　應以多億衣　　細軟而平正<br>　以供覆其身　　不疑此法者　</p><p>爾時樂以食施菩薩摩訶薩。即於佛前。而說偈言<p class='lg'><br>　所說諸餚膳　　味中最上者<br>　應以供其人　　不疑此法者　</p><p>爾時悲念樂見眾生菩薩摩訶薩。即於佛前。而說偈言<p class='lg'><br>　悲念諸眾生　　應數數涕泣<br>　而於此經中　　無有信樂意<br>　若人少時間　　疑惑於此經<br>　當知地獄來　　還趣向地獄<br>　親近惡知識　　不解是深法<br>　無明網所覆　　不向此妙趣<br>　破戒自纏裹　　惡意好求短<br>　貪著於利養　　能誹謗是經<br>　不勤求菩提　　懈怠不精進<br>　惡慧樂小法　　不信解是經<br>　貪利養眾生　　計我隨愛欲<br>　深著於三世　　不能信是經<br>　愚佷惡心性　　染愛盲無智<br>　好樂多談說　　而不信是經<br>　好選擇衣服　　貪味嗜飲食<br>　少於白法者　　能誹謗是經<br>　著果諸眾生　　好說著果法<br>　解佛微密語　　如是者甚難<br>　過去先昔佛　　無上導世師<br>　盡能供養者　　能信解是經　</p><p>爾時遠離惡法菩薩摩訶薩。即於佛前。而說偈言<p class='lg'><br>　愚心貪著果　　能誹謗是經<br>　應遠離是人　　猶如臭糞穢<br>　亦如爛死屍　　行者皆遠避<br>　謗此經眾生　　皆應常遠離<br>　猶如劫村賊　　住大曠野中<br>　聞者皆馳走　　恐為我作難<br>　應如是馳走　　遠離是惡賊<br>　瞋恚懷惡意　　誹謗是經者　</p><p class='juan'>
廣博嚴淨經卷第五</p>
</body></html>
