<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p><b>　　<A NAME="n170"></A>No. 272</b><p class='juan'>
大薩遮尼乾子所說經卷第一</p>
<p><span class='byline'>　　　　元魏天竺三藏菩提留支譯</span><br><p><b>　　<A NAME="n172"></A>序品第一</b><p>歸命大智海毘盧遮那佛(外國本一切經首皆有此句)<p>如是我聞。一時婆伽婆在鬱闍延城。王名嚴熾。住王園中。其園所有殊勝莊嚴不可稱計。所謂娑羅樹。多羅樹。多摩羅樹。迦尼迦羅樹。尼拘律樹。波羅叉樹。鬱曇缽華樹。婆師迦華樹。陀[<a href='javascript:showpic("../fontimg/060797.gif")'>少/兔</a>]尼迦華樹。阿提目多伽華樹。瞻蔔華樹。阿輸迦華樹。波吒羅華樹。如是無量百千眾妙樹林莊嚴。復有種種異相之水。所謂泉水海水。直流水。曲流水。多羅迦水。池水。從上注下水。從下涌上水。如是無量百千妙相眾水莊嚴。復有種種眾妙雜華。所謂優波羅華。缽頭摩華。拘牟頭華。分陀利華。他羅華。摩訶他羅華。盧遮華。摩訶盧遮華。如是無量百千妙華以為莊嚴。復有種種妙音聲鳥。所謂鵝鳥。崑崙遮鳥。拘只羅鳥。鉤那羅鳥。具多鳥。崛多鳥。鸚鵡鳥。鴝鵒鳥。耆婆耆婆鳥。迦陵頻伽鳥。有如是等無量百千眾妙聲鳥。以為莊嚴。復有種種妙色眾蜂。飛在虛空迭相連接。猶如羅網遍覆於上。以為莊嚴。復有種種眾雜色草。柔軟香潔。無量百千異種文色。莊嚴其地。如是眾妙莊嚴園中。與大比丘眾七十二百千萬等諸大眾俱。其名曰慧命舍利弗。大目揵連摩訶迦葉。阿[<a href='javascript:showpic("../fontimg/060797.gif")'>少/兔</a>]樓陀。須菩提。摩訶迦栴延。摩訶劫賓那。離波多。難陀。那提迦葉。伽耶伽葉。富樓那彌多羅尼子。憍範波提。般他迦。周羅般他迦。陀[<a href='javascript:showpic("../fontimg/045017.gif")'>馬*剽</a>]摩羅子。佉陀林純陀。摩訶拘絺羅。羅[<a href='javascript:showpic("../fontimg/023523.gif")'>目*侯</a>]羅。慧命阿難等。七十二百千萬億諸大眾中而為上首。一切皆修如實法界境界諸行。一切皆入法界實性。一切皆得無障無礙虛空境界殊勝妙行。一切皆得無所著行。一切皆離煩惱諸垢一切結使。一切皆入如來法性光明照處。一切皆證同一法性平等大慧。一切皆得現諸如來一切智門。一切皆得常不休息大菩提道。一切皆得轉不退轉大菩提道。一切皆得證不退轉大菩提心。一切皆到第一彼岸般若智見。一切皆得究竟彼岸方便智慧<p>復有摩訶波闍波提比丘尼。耶輸陀羅比丘尼等。八千比丘尼。於百千萬億比丘尼中而為上首。一切皆悉具足善集諸妙白法。一切善入一切智道。一切皆近一切智智。一切皆入無所有性。一切能觀諸法無相。一切善信法際無際。一切皆得無障解脫。一切皆得隨諸有緣。可化眾生示佛色身。諸菩薩摩訶薩。七十二百千萬億諸大眾俱。其名曰大速行菩薩。大速行住持菩薩。大奮迅菩薩。大奮迅王菩薩。大精進奮迅菩薩。大勇奮迅菩薩。現大勇勢奮迅菩薩。大力奮迅菩薩。大眾自在菩薩。大香像菩薩。大月菩薩。善月菩薩。月功德菩薩。寶月菩薩。月光普照菩薩。法無垢月菩薩。月普照菩薩。月名稱菩薩。放月光明菩薩。滿月菩薩。範聲菩薩。範自在吼聲菩薩。地吼聲菩薩。法界吼聲菩薩。驚怖一切魔宮吼聲菩薩。出法鼓聲菩薩。普識聲菩薩。無分別離分別聲菩薩。師子吼地勇聲菩薩。閉塞一切聲菩薩。普藏菩薩。功德藏菩薩。普照藏菩薩。寶藏菩薩。月藏菩薩。日藏菩薩。日光藏菩薩。波頭摩藏菩薩。福德藏菩薩。智勝藏菩薩。大慧菩薩。勝慧菩薩。名稱慧菩薩。快慧菩薩。上慧菩薩。增長慧菩薩。無邊慧菩薩。廣慧菩薩。佛慧菩薩。無盡慧菩薩。彌留山燈明菩薩。燃大燈明菩薩。法燈明菩薩。遍十方燈明菩薩。普照菩薩。普滅一切闇燈明菩薩。普照諸趣燈明菩薩。常放火光燈明菩薩。月光燈明菩薩。日光燈明菩薩。離惡道菩薩。降魔菩薩。大降魔菩薩。希生菩薩。難降菩薩。難量菩薩。難知智菩薩。竭惡道菩薩。大勢至菩薩。觀世自在菩薩。彌勒菩薩。文殊師利法王子菩薩等。七十二百千萬眾而為上首。如是諸菩薩摩訶薩等。一切皆得一生補處。一切皆得諸陀羅尼。一切皆得諸三昧海。一切皆得無邊樂說無礙辯才。一切皆得無畏說法。一切皆到第一彼岸。功德叢林如意自在。一切皆得大神通道。奮迅自在到諸佛國。一切皆得無礙自在身心解脫。一切皆得無障無礙畢竟知見。一切皆得普現佛身遊諸十方無佛國土。一切皆得如實正智。轉大法輪無過無謬。一切皆得隨順十方。堪聞眾生而為說法。一切皆得陀羅尼門說無非法。一切皆得無取無捨如實法界。一切皆得能說諸法空義無礙。一切皆能師子吼吼。一切皆能降伏外道。一切皆能摧魔怨敵。一切皆得菩薩神通諸勝妙行。一切皆得離諸怨憎。一切皆得地水火風平等大心。一切皆得入諸如來深密之處。一切皆得為諸眾生住持佛事。一切皆得諸佛如來所共讚歎稱譽隨喜說其勝行。一切皆能具足住持無邊際劫。一切皆能住持如來所說法輪。一切皆得放大法寶勝妙光明。一切皆得說不可盡勝行功德。一切皆得於諸世間具足自在。一切皆得具足成就過去諸願。一切皆得諸佛如來信行境界。一切皆得過去所修善行具足。一切皆得具足清淨佛無垢智。一切皆得常不休息勇猛精進供養一切諸佛如來。一切皆得勇猛發起畢定取於不退轉地。一切皆得大悲現前。一切皆得自性清淨深心解脫。一切皆得離諸疑悔戒取煩惱。一切皆得過去諸佛神力所加<p>復有無量諸優婆塞諸優婆夷。復有三千大千世界。具大威德具大威德。上下殊勝諸天天王。諸龍龍王。諸夜叉夜叉王。諸乾闥婆乾闥婆王。諸阿修羅阿修羅王。諸迦樓羅迦樓羅王。諸緊那羅緊那羅王。諸摩[<a href='javascript:showpic("../fontimg/023523.gif")'>目*侯</a>]羅伽摩[<a href='javascript:showpic("../fontimg/023523.gif")'>目*侯</a>]羅伽王。人及人王。彼時一切諸大眾等。各有百千萬億眷屬俱集會坐<p>爾時世尊。為諸無量百千萬億諸大眾等。恭敬圍繞。處在百千萬福莊嚴功德勝藏師子座上。結加趺坐。如來妙色身光威德。其相殊特照曜顯現。蓋諸一切天龍八部。譬如須彌山王涌出大海。威光殊勝照曜顯現蓋諸小山。如來世尊大須彌王。處在百千萬福莊嚴師子妙座。威光殊特照曜顯現蓋諸大眾。亦復如是。譬如初月。光輪漸長至月滿足。其光殊勝照曜顯現。映奪一切星宿諸光。如來世尊。處在百千萬福莊嚴師子妙座。威光殊特照曜顯現。映諸一切天人大眾。亦復如是。譬如虛空清淨無垢。離諸一切雲翳塵染。其中日輪放大光明。其光殊勝照曜顯現。映奪一切諸虫螢火所有光明皆悉不現。如來日輪。處在百千萬福莊嚴師子妙座。威光殊特照曜顯現。映蔽一切釋提桓因。諸梵天王四天王等光明不現。亦復如是。譬如闇夜在大山頂然大火輪。光明殊勝照曜顯現一切皆見。如來山火。處在百千萬福莊嚴師子妙座。光明殊特照曜顯現有緣皆見。亦復如是。譬如師子諸獸之王在於深山。威力殊勝照曜顯現。降伏一切諸虫獸等。如來師子諸法之王。處在百千萬福莊嚴師子妙座。威光殊特照曜顯現。降伏一切外道異見諸眾生等。亦復如是。譬如離垢八楞摩尼如意寶珠置在高幢。放大光明隨眾生願雨令滿足。其光殊勝照曜顯現遍照十方。如來摩尼。處在百千萬福莊嚴師子妙座。大智慧明威光殊特照曜顯現遍照十方滿眾生願。亦復如是。譬如自在轉輪聖王。威德殊勝照曜顯現。悉能降伏遍四天下一切無有能敵對者。如來世尊轉法輪王。處在百千萬福莊嚴師子妙座。威光殊特照曜顯現。降伏一切諸魔怨敵。亦復如是。譬如釋提桓因以帝釋寶摩尼瓔珞繫在頸上。處善法堂諸天眾中。威德殊勝照曜顯現。降伏一切諸天大眾。如來帝釋。處在百千萬福莊嚴師子妙座。威光殊特照曜顯現蓋諸天人。亦復如是<p><b>　　<A NAME="n173"></A>大薩遮尼乾子所說經問疑品第二</b><p>爾時聖者文殊師利法王子菩薩。見諸無量大眾雲集。見佛世尊現大勝妙希有之相。作是思惟。今者世尊。為何事故。先現此相。我有疑事。今應當問。何以故。如來世尊。處在百千萬福莊嚴師子妙座。威光殊特照曜顯現。如是無量大眾集會。難可值遇。作是念已。即從坐起。偏袒右肩右膝著地合掌向佛。即以偈頌讚歎如來。而說偈言<p class='lg'><br>　世尊十力雄　　天人諸世間<br>　三界無與等　　何有能過者<br>　譬如須彌王　　出大海小山<br>　深固不傾動　　諸天蒙安隱<br>　如來須彌王　　過聖生死海<br>　諸功德住持　　安住不可動<br>　功德須彌身　　顯出諸世間<br>　一切依如來　　安隱住涅槃<br>　譬如空無障　　滿月獨明照<br>　一切星宿光　　隱沒不能現<br>　如來十力淨　　智慧月明朗<br>　神通弟子眾　　亦如星宿光<br>　譬如日光輪　　照曜諸世間<br>　除滅一切闇　　諸小光不現<br>　如來智日輪　　照除世間闇<br>　諸梵王等光　　隱沒不能現<br>　譬如夜然火　　置在高山頂<br>　以體明淨故　　十方闇皆見<br>　如來大明火　　智慧山高顯<br>　照煩惱闇界　　法性令開現<br>　譬如師子王　　雄猛蓋諸獸<br>　不現威怒相　　一切獸降伏<br>　如來師子王　　無畏力具足<br>　慈心諸外道　　自然皆降伏<br>　譬如摩尼珠　　放光照世間<br>　隨諸眾生願　　一切雨滿足<br>　如來摩尼珠　　智慧幢照遠<br>　能雨大法雨　　滿足眾生願<br>　譬如轉輪王　　具足七寶福<br>　遊諸四天下　　怨對生親友<br>　如來轉輪王　　具足十力寶<br>　攝諸四魔眾　　皆歸如來道<br>　譬如帝釋王　　三十三天主<br>　布正善法堂　　諸天歡喜受<br>　如來天帝釋　　三界大法王<br>　慈心觀諸趣　　坐涅槃法堂<br>　興大慈悲雲　　雨甘露法雨<br>　天人歡喜受　　修行無上道　</p><p>爾時聖者文殊師利法王子菩薩。說諸偈頌讚歎佛已。合掌白佛言。世尊。如來乃能為諸大眾。說菩薩行方便境界奮迅法門。以聞此經諸有信樂無上大乘善根眾生。皆發阿耨多羅三藐三菩提心。及信小乘狹劣眾生。亦發無上菩提之心。已發無上大心眾生。而能增長菩提之念。諸狹劣行小見眾生。能發大行。退道眾生。而能進取大菩提道。以取菩提勝道眾生能入如來智慧莊嚴深密法中。爾時世尊告文殊師利法王子菩薩言。文殊師利。諸佛如來應正遍知。所有難信難知難覺難識難量難入深密之法。一切天人不知如來依何意說。文殊師利。如此甚深微妙之法。若有眾生行惡行者。不知此法不識此法。諸破戒者。不知此法不識此法。樂小行者。不信此法。破壞心者。不信此法。為惡知識所攝持者。不入此法。諸善知識所不攝者。不入此法。不為諸佛住持眾生。不聞此法。除諸如來加力持者。能聞此法。能信此法。無有是處。爾時世尊重宣此義。而說偈言<p class='lg'><br>　美妙聲法子　　能問我此事<br>　汝今至心聽　　我當為汝說<br>　眾生無明覆　　唯有信小心<br>　聞此大乘法　　不信故不說<br>　若於無量世　　過去諸佛所<br>　修行諸善行　　善根具成熟<br>　如是諸眾生　　常被如來加<br>　聞說生歡喜　　乃能諦信受<br>　若為惡知識　　毒蛇之所螫<br>　離於善知識　　不聞甘露法<br>　於諸勝法中　　起於放逸心<br>　墮大邪見坑　　聞說不生信<br>　眾生心狹劣　　不堪受大法<br>　聞退生不信　　起於誹謗心<br>　長夜墮惡道　　永不聞佛法<br>　為彼起悲心　　故我不速說</p><p>爾時聖者文殊師利法王子菩薩白佛言。世尊。此會大眾皆善清淨。善行諸行。善能供養諸佛如來。善能將護諸善知識。善能修集清淨信眼。善入大智信諸境界。善具清淨深心直心。此會大眾。一切善能觀諸境界。能知此法能識此法。善哉世尊。唯願為我及時會大眾樂聞之心。善說此法。而說偈言<p class='lg'><br>　此會諸眾生　　已於無量劫<br>　一切諸佛所　　種善根滿足<br>　如是眾生等　　能入佛境界<br>　為滿法器故　　願佛今速說<br>　一切皆瞻仰　　天人師面門<br>　恭敬合掌觀　　渴仰目不捨<br>　願世尊愍此　　渴仰眾生心<br>　雨大妙法雨　　令生善法牙<br>　我今請如來　　無上大法王<br>　願開甘露門　　轉最勝法輪<br>　是諸眾生等　　若聞佛所說<br>　能行無上道　　究竟涅槃法　</p><p><b>　　<A NAME="n174"></A>大薩遮尼乾子所說經一乘品第三之一</b><p>爾時聖者。文殊師利法王子菩薩。如是問已。佛告文殊師利。善哉善哉。法王子。善哉文殊師利。汝今善能。問於如來應正遍知菩薩所行甚深法門。何以故。文殊師利。汝見諸法實義。現前無有疑惑。究竟到於智波羅蜜第一彼岸。為欲利益無量眾生。令入菩薩無上道故。問如是法。文殊師利。汝能復為未來眾生然大明燈滅諸闇故。問如是法。善哉善哉。文殊師利。汝今諦聽。我當為汝說菩薩行方便境界奮迅法門。文殊師利白佛言。善哉世尊。願樂欲聞。時諸一切菩薩大眾。一心同聲俱白佛言。善哉世尊。願樂欲聞<p>爾時世尊。欲說此法告諸大眾。諸善男子。若有善男子善女人等。畢竟成就十二法者。乃能發於阿耨多羅三藐三菩提心。何等十二。一者自性信大乘法。為離小乘狹劣心故。發菩提心。二者自性成就大悲。為欲具足諸白法故。發菩提心。三者直心本行堅固。為厭生死向彼岸故。發菩提心。四者善集一切功德。為欲修滿諸願行故。發菩提心。五者能善供養諸佛。為欲善起諸白法故。發菩提心。六者身口意業清淨。為離一切諸惡行故。發菩提心。七者遠離諸惡知識。為欲親近善知識故。發菩提心。八者聞法如說修行。為不虛妄誑眾生故。發菩提心。九者為欲利益一切畜諸資生不貪不慳故。發菩提心。十者以得諸佛加護。為離一切諸魔加故。發菩提心。十一者。於諸眾生常起大悲。能捨內外一切諸物。為離慳嫉故。發菩提心。十二者。具法行力為能成就諸功德故。發菩提心。善男子。是名十二妙法。若善男子善女人。成就此十二法者。乃能發於阿耨多羅三藐三菩提心。善男子。復有十二種勝法。菩薩成就。名發阿耨多羅三藐三菩提心。何等十二。一者安隱心。為與一切眾生樂故。發菩提心。二者愍念心。他惡來加能忍將護不生異相故。發菩提心。三者大悲心。為荷眾生大重擔故。發菩提心。四者大慈心。為拔一切惡道苦故。發菩提心。五者清淨心。能於餘乘不生願樂故。發菩提心。六者無染心。為離一切煩惱濁故。發菩提心。七者光明心。為求無上自性清淨光明照故。發菩提心。八者幻心。能知諸法究竟無物故。發菩提心。九者無物心。能知一切無所有故。發菩提心。十者堅固心。於諸法中不可動故。發菩提心。十一者不退心。能證諸法究竟盡故。發菩提心。十二者度諸眾生不生厭心。如說修行故。發菩提心。爾時世尊。重說偈言<p class='lg'><br>　諸善男子等　　若有諸眾生<br>　欲修諸白法　　成就無垢法<br>　能於怨親中　　悲潤心平等<br>　如是諸菩薩　　名發菩提心<br>　若有眾生等　　已於無量劫<br>　將護惡知識　　供養善知識<br>　護持菩提門　　起諸大願行<br>　如是諸菩薩　　名發菩提心<br>　若有諸眾生　　憶念過去世<br>　無量億劫事　　堅固如山王<br>　精進心無惓　　常行不休息<br>　如是諸菩薩　　名發菩提心<br>　若有眾生等　　捨離諸惡法<br>　具足悲愍心　　安隱心成就<br>　念示諸眾生　　一切善業道<br>　如是諸菩薩　　名發菩提心<br>　若有眾生等　　見諸勝智者<br>　念於大菩提　　無上勝功德<br>　欲於餘乘中　　心淨無點穢<br>　如是諸菩薩　　名發菩提心<br>　菩薩得淨心　　離虛妄分別<br>　觀世間涅槃　　平等無差別<br>　雖行化眾生　　如見鏡中像<br>　如是發心者　　是實菩提心<br>　已離煩惱過　　一切諸塵勞<br>　清淨知虛空　　不為垢所染<br>　諸相永寂滅　　出離言語道<br>　是名滿足修　　清淨菩提心<br>　如是諸菩薩　　不久坐道場<br>　得大陀羅尼　　無上勝辯才<br>　具足三十二　　八十相好身<br>　能住一切佛　　本性功德中　</p><p>復次文殊師利。菩薩摩訶薩。能住如是勝功德中。有十二種布施妙行。能大利益疾到菩提。菩薩應行檀波羅蜜。何等十二。一者布施。能速增長無上菩提功德利故。菩薩應行檀波羅蜜。二者布施。生處富足手中常出無盡寶故。菩薩應行檀波羅蜜。三者布施。隨願得生釋梵天王諸大家故。菩薩應行檀波羅蜜。四者布施。能離一切慳貪心過。棄捨諸有不生願樂故。菩薩應行檀波羅蜜。五者布施。能捨世間貪染縛故。菩薩應行檀波羅蜜。六者布施。出餓鬼門離諸惡趣故。菩薩應行檀波羅蜜。七者布施。離諸世間多人共物。能得菩提不共物故。菩薩應行檀波羅蜜。八者布施。能稱眾生歡喜心故。菩薩應行檀波羅蜜。九者布施。能捨內外行佛行故。菩薩應行檀波羅蜜。十者布施。於諸一切所愛事中。能離縛著垢害心故。菩薩應行檀波羅蜜十一者布施。行能滿足無上檀波羅蜜故。菩薩應行檀波羅蜜。十二者布施。行能隨如來教所願成就故。菩薩應行檀波羅蜜。善男子。是名菩薩摩訶薩十二種修行檀波羅蜜得大利益。迴向阿耨多羅三藐三菩提。爾時世尊。即以偈頌讚歎檀波羅蜜。重說偈言<p class='lg'><br>　欲求無上道　　修行諸功德<br>　破於慳貪心　　布施最第一<br>　佛子行捨心　　見來乞求者<br>　能生歡喜心　　一切無吝惜<br>　國城及妻子　　乃至天王位<br>　身肉及手足　　頭目諸髓腦<br>　清淨無垢眼　　施已心歡喜<br>　如是行捨心　　名檀波羅蜜<br>　一切諸如來　　滿足諸功德<br>　具勝涅槃道　　皆由布施故<br>　是故諸佛子　　欲求無上道<br>　常當修捨心　　行檀波羅蜜<br>　施能得菩提　　不住於世間<br>　是故諸菩薩　　常當行捨心<br>　施能斷貧窮　　富足七淨財<br>　慳嫉妒心盡　　清淨佛菩提<br>　布施能滿足　　成就十自在<br>　是故諸如來　　讚歎行施福<br>　菩薩見是利　　為成波羅蜜<br>　是故修捨心　　常施一切物　</p><p>善男子。菩薩復有十二種持戒得大利益。菩薩應行尸波羅蜜。何等十二。一者持戒。能攝一切諸善根故。菩薩應行尸波羅蜜。二者持戒。入菩薩道故。菩薩應行尸波羅蜜。三者持戒。解脫一切煩惱縛故。菩薩應行尸波羅蜜。四者持戒。能過一切諸惡道故。菩薩應行尸波羅蜜。五者持戒。能拔惡道苦眾生故。菩薩應行尸波羅蜜。六者持戒。身口意業不為諸佛如來訶故。菩薩應行尸波羅蜜。七者持戒。諸佛如來常讚歎故。菩薩應行尸波羅蜜。八者持戒。能入諸有不放逸故。菩薩應行尸波羅蜜。九者持戒。即施眾生無怖畏故。菩薩應行尸波羅蜜。十者持戒。成就身口意業善故。菩薩應行尸波羅蜜。十一者持戒。能得於諸法中隨順自在故。菩薩應行尸波羅蜜。十二者持戒。成就第一彼岸功德波羅蜜業故。菩薩應行尸波羅蜜。善男子。是名菩薩摩訶薩十二種修行尸波羅蜜。得大利益。迴向阿耨多羅三藐三菩提。爾時世尊。即以偈頌讚歎尸波羅蜜。重說偈言<p class='lg'><br>　欲離諸生死　　安隱到涅槃<br>　一切如來說　　持戒最第一<br>　戒如清涼池　　能生諸善花<br>　亦如猛熾火　　能燒諸惡草<br>　戒善持行者　　如鳥飛虛空<br>　不懼墮生死　　諸趣惡道中<br>　惡道大毒龍　　無明諸羅剎<br>　見持淨戒者　　恭敬捨害心<br>　一切諸如來　　安隱住涅槃<br>　斷諸惡趣道　　皆由持戒故<br>　是故諸佛子　　欲求無上道<br>　堅固諸善本　　持戒波羅蜜<br>　菩薩應思惟　　善住戒品中<br>　解脫煩惱縛　　閉諸惡趣門<br>　若欲持淨戒　　應當如犛牛<br>　為護一毛故　　守死不惜命<br>　如是護諸業　　是名持戒人<br>　如來常讚歎　　所求皆成就<br>　能持淨戒者　　有如是功德<br>　是故諸菩薩　　常當持淨戒<br>　身口意業淨　　諸惡皆不行<br>　是能到菩提　　一切智現前<br>　持戒不放逸　　諸善皆堅固<br>　法中得自在　　能淨諸佛戒<br>　菩薩持淨戒　　視物無怨親<br>　等心諸群生　　見者無怖心<br>　我住於彼處　　常修不放逸<br>　是故今得離　　一切諸惡趣<br>　到第一彼岸　　如實功德地<br>　是故諸菩薩　　常當持淨戒<br>　菩薩若欲求　　菩提佛功德<br>　持戒如犛牛　　常念不放逸<br>　如是諸菩薩　　是名為智者<br>　能速到彼岸　　住佛果菩提　</p><p>善男子。菩薩如是修行諸法已。復有十三種觀修行羼提波羅蜜得大利益。菩薩應行忍波羅蜜。何等十三。一者忍行。堪忍諸惱能證一切諸法空故。菩薩應行忍波羅蜜。二者忍行。不見有我為他害故。菩薩應行忍波羅蜜。三者忍行。不見眾生有怨親故。菩薩應行忍波羅蜜。四者忍行。不見自他身可<span class='corr'>損</span>故。菩薩應行忍波羅蜜。五者忍行。聞毀讚歎心常不動故。菩薩應行忍波羅蜜。六者忍行。能斷煩惱諸結使故。菩薩應行忍波羅蜜。七者忍行。能斷瞋恨諸結使故。菩薩應行忍波羅蜜。八者忍行。能成三十二相八十種好故。菩薩應行忍波羅蜜。九者忍行。能離惡道生梵天故。菩薩應行忍波羅蜜。十者忍行。能過一切損害境界故。菩薩應行忍波羅蜜。十一者忍行。能得盡智無生智故。菩薩應行忍波羅蜜。十二者忍行。能降一切惡魔諸境界故。菩薩應行忍波羅蜜。十三者忍行。能見如來無量功德莊嚴身故。菩薩應行忍波羅蜜。善男子。是名菩薩十三種觀修羼提波羅蜜得大利益。迴向阿耨多羅三藐三菩提。爾時世尊。即以偈頌讚歎忍辱波羅蜜。重說偈言<p class='lg'><br>　若欲為眾生　　作諸歸依處<br>　令生無畏心　　忍辱最第一<br>　能行忍辱者　　見者皆歡喜<br>　怨家捨毒心　　皆生親友想<br>　一切諸如來　　成就平等心<br>　眾生所歸依　　皆由行忍故<br>　是故諸佛子　　欲求無上道<br>　為物作依止　　當堅固忍辱<br>　菩薩若欲住　　一切佛菩提<br>　當觀諸法空　　眾生不可得<br>　如是行忍行　　能具佛功德<br>　是故諸菩薩　　常應修忍辱<br>　菩薩若修忍　　當遠離二邊<br>　不見自他身　　能有損益者<br>　如來大慈悲　　讚歎如是觀<br>　是故諸菩薩　　常應修忍辱<br>　若欲得盡智　　滅諸使煩惱<br>　不怯弱修忍　　常無分別心<br>　如是觀諸法　　成忍波羅蜜<br>　是故諸菩薩　　常應修忍辱<br>　菩薩欲莊嚴　　如來相好身<br>　復生梵世界　　出離諸魔道<br>　樂行忍辱行　　一切皆成就<br>　是故諸菩薩　　應堅固忍辱<br>　忍辱力最上　　諸行無過者<br>　一切諸功德　　住在忍行中<br>　四魔力難敵　　忍力能除滅<br>　是故諸菩薩　　常應修忍辱　</p><p class='juan'>
大薩遮尼乾子所說經卷第一</p>
</body></html>
