<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大薩遮尼乾子所說經卷第三</p>
<p><span class='byline'>　　　　元魏天竺三藏菩提留支譯</span><br><p><b>　　<A NAME="n179"></A>王論品第五之一</b><p>爾時國主嚴熾王。聞大薩遮尼乾子所說正法。歡喜信受。即時問訊大薩遮尼乾子言。大師仁慈。而能遠涉遊化眾生。道路多難。不審大師。四大調和氣力安不。眾生易化不。諸弟子眾如說行不。幸蒙大師不恥我國。今得奉見聞說正法。我心歡喜。如見慈母。如饑得食。如渴得水。如裸得衣。如貧得寶。如熱得涼。如寒得火。如盲得視。如聾得聽。如囚得赦。如賤得貴。如迷得返。如學逢師。我心歡喜。亦復如是。復作是言。大師當知。我從向來。心自思念。正法難聞。良師難遇。人身難得。諸根難具。正見難生。信心難發。合會難俱。自在難逢。太平難值。如是諸難我皆免離。今遇大師。如入大海欲採珍寶得大寶渚。我有所疑悉欲請問。惟願大師。賜決所疑<p>時大薩遮尼乾子告嚴熾王言。隨王所疑今悉可問。我當為王分別解說。除決所疑令王開解。爾時嚴熾王。見大薩遮尼乾子聽許問已。心生歡喜而發問言。大師。何等生法何等住持。於何法上而有此名。薩遮尼乾子言。大王當知。所言生者。謂諸眾生。言住持者。謂器世間。言眾生者。謂五取陰聚。名為眾生。以何等法名五取陰。謂色取陰聚。受取陰聚。想取陰聚。行取陰聚。識取陰聚。大王當知。依此五法。說名眾生。說器世間。說眾生者。謂攝四生。卵生胎生濕生化生。說器世間者。謂攝虛空地水火風。王言。大師。誰能護此一切眾生。誰能護持此器世間。答言。大王。皆是眾生自業果報。及王國主力能護持。王復問言。大師。云何自業果報能護眾生。答言。大王。有諸眾生。自業增上果報力故。而生勝處。而彼眾生。於一切物無吝護心。不生彼我自他之心。一切所須資生之物。不加功力隨念具足。盡其命住安隱快樂。離麤病苦寒熱饑渴種種痛惱。亦無惡心迭相加害。亦無欺誑虛妄之心。聚落城邑七寶莊嚴。常行勝樂妙觸境界。滿足千歲壽盡捨身。而生天上善道受樂。如此所謂北鬱單越業護眾生。大王當知。復有眾生。依於自業果報力故。生勝妙處。身有光明飛騰虛空。處禪悅樂以為美食。不入胎生。壽命無量住世長遠。如此所謂劫初眾生。大王當知。復有眾生。依自業報過去功德勝因力故。生世間中。而知敬心尊重父母及家尊長。并諸沙門淨行人等。以為福田。常行善行作所應作。畏於惡行。常受善持五戒八戒。而作布施集諸福德。此謂劫初第二時中善根眾生。大王當知。爾時眾生。善根滿足不起諸惡。是故世間未立王法。如是名為自業果報能護眾生<p>王言。大師。如是業護我已知竟。云何名為國主王力能護眾生。答言。大王。諸王眾生是眾生主。而彼主力能護眾生。王言。大師。彼諸王等何故名王。答言。大王。王者民之父母。以能依法攝護眾生令安樂故。名之為王。大王當知。王之養民當如赤子。推乾去濕不待其言何以故。大王當知。王者得立以民為國。民心不安國將危矣。是故王者。常當憂民如念赤子不離於心。當知國內人民苦樂。以時安行。知水知旱知風知雨。知熟不熟知豐知儉。知有知無。知憂知喜。知老知少。知病不病。知諸獄訟。知有罪知無罪。知輕知重。於諸王子大臣諸官。知有功者。知無功者。如是知者名不離心。大王當知。王於國內如是知已。以力將護。所應與者及時給與。所應取者念當籌量。役使知時不奪民利。禁肅貪暴民得安樂。是名攝護。名之為王<p>大王當知。王有四種。一者轉輪王。二者少分王。三者次少分王。四者邊地王。轉輪王者。有一種轉輪王。謂灌頂剎利統四邊畔。獨尊最勝護法法王。彼轉輪王七寶具足。何等七寶。一者夫人寶。二者摩尼寶。三者輪寶。四者象寶。五者馬寶。六者大臣寶。七者主藏寶。彼轉輪王。如是七寶具足成就。遍行大地無有敵對。無有怨刺。無有諸惱。無諸刀仗。依於正法。平等無偏。安慰降伏。王言。大師。云何名為轉輪聖王統四邊畔。答言。大王。以王四天下得自在故。王言。大師。云何名為獨尊最勝。答言。大王。所出教令無違逆故。王言。大師。云何護法。答言。大王。修十善法。不令邪法殺生等壞。名為護法。王言。大師。云何法王。答言。大王。轉輪聖王。以十善道化四天下。悉令受持離十惡業。行十善道具足成就。名為法王。王言。大師。彼轉輪王。依何因得第一夫人寶。云何成就。答言。大王。轉輪聖王。依離瞋心不善業故。得夫人寶。與己相對受最勝樂。名為成就。云何名為受最勝樂。大王當知。彼轉輪王。夫人身中。常出無價栴檀妙香。口中常出優缽羅華無價之香。身體柔軟如迦陵伽鳥。迦陵迦鳥在大海渚。彼諸眾生。若有觸彼迦陵伽鳥者。即得遠離身諸疲勞。亦離饑渴并諸憂惱。受最第一無極快樂。轉輪聖王。見彼夫人。所受快樂亦復如是。大王當知。彼夫人身。寒時能暖熱時能涼。世間無人手能觸彼夫人身者。何以故。以離貪心不善業道依善根因故。一切眾生觀察敬重。如母如女如姊妹故。而彼夫人。於轉輪王生三種心。何等為三。一者心常尊奉於王不生異心。二者心常恭敬於王。三者心常念轉輪王。何以故。以王能離貪心垢故。復次大王。轉輪聖王夫人寶者。離於女人五種惡法。何等為五。一者離於女人無志輕躁之心。二者離貪餘男子心。三者離於慳嫉妒心。四者離於非處起貪顛倒之心。五者轉輪聖王命盡彼亦俱盡。復次大王。彼夫人寶。有五種功德。何等為五。一者知念不違王心。二者能生千子具足。三者自然姓尊豪貴。四者能令住處具足一切資生。五者若王與諸女人受欲樂時。不起嫉妒瞋恨惡心。復次大王。彼轉輪王夫人。成就三種功德。何等為三。一者離惡口。二者離邪見。三者若王餘行不在五欲境界不能動心。大王當知。轉輪聖王夫人。捨身生於天上。何以故。以離貪嫉故。如是名為轉輪聖王夫人功德。令王受於最勝上樂<p>王言。大師。轉輪聖王。依何因得彼摩尼寶。答言。大王。轉輪聖王。依離瞋心不善業故。得彼第二摩尼珠寶。得受最勝光明資生無上樂故。云何最勝。大王當知。轉輪聖王摩尼珠寶有八種功德。何等為八。第一功德者。彼摩尼寶。於夜黑闇放大光明。如秋滿月。光明能照一百由旬。至於夏日眾生患熱。以摩尼寶放光觸身。得清涼故。第二功德者。轉輪聖王。若行曠野無水之處。眾生饑渴時。摩尼寶即放八味具功德水。充足饑渴。第三功德者。轉輪聖王。有所須者。一切皆從摩尼寶出。第四功德者。彼摩尼寶有八楞相。一一楞中出種種光。謂青黃赤白頗梨紅紫。第五功德者。彼摩尼寶在所。能令一百由旬所有眾生。皆離病苦常得定心。所作善業無空過者。第六功德者。彼摩尼寶所住境界。無諸惡龍能放毒氣。雹風惡雨傷害眾生。第七功德者。一切山川溪谷溝澗泉水乾竭悉令還復。樹林草木華果枯悴。能令滋茂。缽頭摩等池水華林一切具足。第八功德者。彼摩尼寶所在之處。人民無有疾疫諸毒非時死者。至於畜生虎狼師子蛇鼠貓狸鷹鷂之類。相食噉者不起害心。復次大王。轉輪聖王。千子滿足身體洪壯。勇猛雄傑降伏世間。隨順王命。能護大法。隨順法行。心能慈愍一切眾生。是名轉輪聖王摩尼寶用。令王得受最上勝樂<p>王言。大師。轉輪聖王。依何因得第三輪寶。答言。大王。轉輪聖王。依離瞋心不善業故。得彼輪寶。所住之處自然降伏得大勝樂。王言。大師。云何名為得大勝樂。大王當知。轉輪聖王。所有輪寶具足。能有五種功德。何等為五一功德者。彼輪寶體純閻浮檀金。具足千輻廣五由旬。顯現世間如第二日輪。二功德者。彼輪寶去飛騰虛空無能障礙。一日能行八千由旬。三功德者。隨順轉輪王心中念欲。詣四天王行四天下。南閻浮提。西拘耶尼。北鬱單越。東弗波提。時彼輪寶。隨王念處。即飛虛空。在前而去。依彼輪力。四兵象馬及車步等。一切悉皆飛騰而去。四功德者。所有不伏轉輪王者。王若心念。而彼輪寶。隨所念處即飛而去。悉令降伏。五功德者。彼輪寶勢無有敵對。一切小王見者降伏。以轉輪王依法修行離瞋心故。是名轉輪聖王輪寶之用。令王受於最勝大樂<p>王言。大師。轉輪聖王。依何因得第四象寶。答言。大王。轉輪聖王。依離瞋心不善業故。得於象寶。受於第一最勝乘樂。王言。大師。云何名為最勝乘樂。大王當知。彼大象寶。猶如良馬調伏柔軟隨自在用降伏他國。七支善住。所謂四足首及陰尾。是七種支善住大力。力能堪敵凡象千數。白如凝雪。譬如帝釋伊羅缽羅象。一切凡象。無能現前來嗅香者。大王。彼象能於三處有自在用。所謂虛空水中陸地。大王。彼象能速疾行一日三匝行閻浮提。大王當知。彼轉輪王乘象王者。彼時象王與王心同。隨王念處即從而去。行步平正猶如鵝王。不疾不遲不曲不戾。凡人中行不令驚怖。乃至女人有摩觸者。心不瞋嬈。至鬥戰時。極能現大兇害之相。不可侵近。行住坐臥眠食拘繫。一絲能掣牽挽去住。隨順無違。是名轉輪聖王象寶之用。令王受於最勝乘樂<p>王言。大師。轉輪聖王。依何因得第五馬寶。答言。大王。轉輪聖王。依離瞋心不善業故。得彼馬寶。受最迅疾第一乘樂。王言。大師。云何迅疾。大王當知。彼馬寶者。色白如彼拘牟頭華。天旋輪文遍滿身相。不大不小不高不下。身體正足心性柔軟善能調伏。如帝釋王婆羅何馬。隨意去住。一日三遍行閻浮提。無疲勞想。大王當知。如是名為轉輪聖王馬寶之用。令王受於第一迅疾上勝乘樂<p>王言。大師。轉輪聖王。依何因得第六大臣寶。答言。大王。轉輪聖王。依離瞋心。得大臣寶。令王閑遊。得受第一無事勝樂。王言。大師。云何無事第一勝樂。大王當知。彼大臣者。代王理政一如王心。憂國忘身不營私務。念護百姓如養雙目。隨王所念。如念即辦。不礙不著。修行正道離於非法。隨時隨處不行惱害。正依王命行十善法。不違善行。不違如法。不違如法義。皆能具足。大王當知。如是名為轉輪聖王。大臣寶用。令王得受第一勝樂<p>王言。大師。轉輪聖王。依何因得第七主藏寶。答言。大王。轉輪聖王。依離瞋心不善業故。得主藏寶。滿王願心安隱受樂。王言。大師。云何滿足安隱受樂。大王當知。彼主藏寶有大功德。一切諸山深澗幽谷。曠野川澤丘陵堆埠。坑坎高下不平之處。能以金剛寶。因陀羅寶。摩羅迦多寶。馬瑙寶等。一切珍寶以用填滿。而寶不盡。何況金銀琉璃頗梨不在數者。彼主藏寶。心常歡喜。無諂曲相。無異心相。不生他惱。一切見者心皆歡喜。大王當知。如是名為轉輪聖王主藏寶用。令王滿足一切願樂。大王當知。轉輪聖王。具足如是七寶用故。王四天下及諸龍王二種天王。謂四天下三十三天。共天帝釋分座而坐。以依離一瞋恨惡心不善業道。得如是等七寶具足。受用勝樂。何況具足行十善道<p>大王當知。轉輪聖王。復有七種。名為軟寶。所有功德少前七寶。何等為七。一者劍寶。二者皮寶。三者床寶。四者園寶。五者屋舍寶。六者衣寶。七者足所用寶。王言。大師。云何轉輪聖王第一劍寶。有何等用。大王當知。彼劍寶者。轉輪聖王所王國內。若有心念違王命者。時彼劍寶。即從虛空飛往詣彼。彼諸小王見即降伏。拜問劍寶。而彼劍寶。不起殺心害一眾生。是名轉輪聖王劍寶功德。一切國土。不加刀仗自然隨順。大師。云何轉輪聖王第二皮寶。大王當知。彼轉輪王所有皮寶者。海龍王皮出大海中。大海商主所持奉獻。轉輪聖王。彼皮寶身。廣五由旬長十由旬。體淨鮮潔光曜白日。火燒不焦水漬不爛。猛風摧岳吹不能動。體含溫涼能卻寒熱。隨王去處皮寶亦去。而彼皮寶。隨轉輪王所有士眾。滿十由旬遍覆其上。能作屋舍。充足一切人眾所居。而彼人眾。各得別屋。不相防礙。是名皮寶功德之用。大師。云何轉輪聖王第三床寶。大王當知。彼轉輪王所有床寶。立能平正安隱不動。不高不下不廣不狹。不長不短不坤不垤。不堅不軟不澀不滑。柔軟得所。若王入禪坐彼床寶。即入解脫禪定三昧。若王欲起貪瞋癡心。坐彼床寶即時俱滅。女人見王坐寶床者。即皆得離貪瞋癡心。是名床寶功德之用。大師。云何轉輪聖王第四園寶。大王當知。彼轉輪王。若欲入於禪定之時。入彼園中即得定心。若王欲受五欲樂時。入彼園中。依王所行善業功德。諸天界中所有可樂。華果諸鳥泉水流水池水河水妓樂歌舞戲樂之具。於彼天中自然隱沒現於王前。時轉輪王。亦如諸天受諸欲樂。是名園寶功德之用。大師。云何轉輪聖王第五舍寶。大王當知。彼轉輪王。若入彼屋。欲見日月彼諸星宿。即彼屋內一切悉見。彼天宮殿所有種種殊異珍翫。悉見無礙。彼諸天中所作<span class='corr'></span>妓樂。屋中悉聞。即離憂惱一切疲勞。於睡眠中極受快樂。於其睡中。夢見種種希妙瑞相。寒時暖風柔軟香美。熱時涼風清冷適悅。受快觸樂。夜二分眠。第三分起。遠離睡眠。起受法樂。第四分中說法教化。是名舍寶功德之用。大師。云何轉輪聖王第六衣寶。大王當知。彼轉輪王所有衣寶。無如世間絹布絲縷。縱橫文章第一柔軟。一切塵垢不能點污。著彼寶衣。即離寒熱。饑渴病瘦憂惱疲極。大王當知。而彼衣寶。火不能燒。刀不能割。水不能爛。是名衣寶功德之用。大師。云何轉輪聖王足所用寶。大王當知。轉輪聖王足所用寶者。所謂靴等。若王著者。涉水不沒如行陸地。入火不燒如清涼池。王欲遊行步受戲樂。雖復遠行百千由旬。不覺疲極。是名足寶功德之用。大王。是名轉輪聖王七種軟寶。是十善中少分習氣功德果報。非正具足。十善業道<p>王言。大師。云何名為遍行大地無有敵對。云何名為無有諸刺。云何名為無有諸惱。云何名為無有刀仗。云何名為依於正法。云何平等。云何名為安慰降伏。答言。大王。遍行大地無敵對者。以遍大地得自在故。無諸刺者。以無惡對怨敵刺故。無諸惱者。不以強力威逼人故。無刀仗者。離於刀仗不行損害故。依正法者。以離非法貪瞋癡使行於正法化愚闇故。平等者。等慈眾生。如念一子不偏護故。安慰降伏者。餘王眾生各各住處。不移不奪安隱住故。何以故。大王當知。轉輪聖王王四天下。彼時彼處所有城邑。有諸小王。彼諸小王迎轉輪王。而作是言。大王當知。此諸大地。如是安隱。如是滿足。如是大豐。如是大樂。如是無病。衣服飲食自然而得。無諸苦惱。多諸眾生人民象馬一切滿足。皆是大天聖王所有。隨王受用。我等隨順大王教命無敢違逆。時轉輪王告諸王言。汝諸王等。各安汝國。我來為汝不為國土。汝等當依正法行化莫依邪法。依平等心莫依偏心。汝等國內。若邪法起速除滅者。是順我命。名受汝國。若不除滅。我當與汝極大重罪。大王當知。如是名為轉輪聖王護諸眾生。諸小王者。謂少分王。次少分王。邊地王。彼二種王。隨順轉輪聖王教令。大王當知。如是名為大地國主王化眾生。王言。大師。諸餘小王。依何等法。治國養民得為如法。答言。大王。諸小王等。依王論法。以道治國。護諸眾生。除轉輪王。何以故。轉輪聖王出在世時。彼時眾生。離諸不善惡貪法心。離顛倒貪心。離邪見心。彼彼諸國。無有非法屠獵師等。何以故。依法王法。明識罪福。心不迷悶。不疑於法。動則合理。不生過非故。大王當知。如是名為轉輪聖王依自業力功德護持於彼世。時諸小王。論一切不行<p class='juan'>
大薩遮尼乾子所說經卷第三</p>
</body></html>
