<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大薩遮尼乾子所說經卷第五<p><span class='byline'>　　　　元魏天竺三藏菩提留支譯</span><br><p><b>　　<A NAME="n183"></A>王論品第五之三</b></p>
<p>王言。大師。如是不放逸行法行王。成就幾法。得名行法行王。答言。大王。成就十法。而得名為行法行王。何等為十。一者自性成就。二者眷屬有禮。三者智慧成就。四者常勤精進。五者尊重法。六者猛利。七者恩厚。八者善解世間所行法。九者能忍諸苦。十者不取顛倒法。大王當知。自性成就王者。有於二種功德成就。一者王子大臣長者居士。城邑聚落所有人民。皆愛重王。二者無諸一切疾病。大王當知。眷屬有禮王者。亦有二種功德成就。一者於王所作事中。即各競辦不須王憂。二者謹慎不犯王法。大王當知。智慧成就王者。亦有二種功德成就。一者善知方便依法善護眾生。二者於欲所作之事自智能知不依他作。大王當知。常勤精進王者。亦有二種功德成就。一者一切庫藏滿足。二者無諸一切怨賊。歡喜安住。大王當知。尊重法王者。亦有二種功德成就。一者常行一切善法無有休息。二者能化惡行眾生。大王當知。猛利王者。亦有二種功德成就。一者於心所欲求事速能滿足。二者發心所欲作事。不久思惟即成如法。大王當知。恩厚王者。亦有二種功德成就。一者所有眷屬樂王。二者大臣一切人民皆信重王。大王當知。善解世間所行法王者。亦有二種功德成就。一者能知惡行眾生善行眾生。二者王應民邊得物不令有失。大王當知。能忍諸苦王者。亦有二種功德成就。一者於王所欲行事能滿成就。二者不畏諸苦惱事。大王當知。不取顛倒法王者。亦有二種功德成就。一者自能進趣勝道。二者常不離善知識。大王當知。成就如是十種功德者。名為成就行法行王。王言。大師。成就如是十種功德。而得名為行法行王者。若其國內有逆賊主。具四種兵。與法行王鬥諍國土。及外國王來相侵奪。欲與大鬥。集四部兵一切現前。行法行王云何與彼而共鬥戰。答言。大王。行法行王當應思惟。於三時中出三方便入陣鬥戰。何等三時。謂初入時中入時後入時。大王當知。初欲入時作方便者。行法行王。若見逆王。爾時復作三種思惟。一者思惟。此返逆王所有兵馬。為與我等。為當勝我。若與我等共鬥戰者。俱損無益。若其勝我。彼活我死。如是念已。應覓逆王所有親友及善知識。當令和解滅此鬥諍。二者行法行王。見彼逆王與己平等及勝己力者。心自思惟。不應與戰。當與其物求滅鬥諍。三者若見逆王。多有士眾眷屬朋黨象馬車步四兵力勝。行法行王士眾雖少。能以方便現大勇健難敵之相。令彼逆王生驚畏心以滅鬥諍。如是名為於初時中思惟三種方便之用。大王當知。若以親友與物驚怖。如此三事。不能滅彼鬥諍事者。行法行王。爾時復起三種思惟入<span class='corr'>陣</span>鬥戰。何等三種。一者思惟。此返逆王。無慈悲心自殺眾生。餘人殺者亦不遮護。我今不令如此相殺。此是初心護諸眾生。二者思惟。當以方便降伏逆王。士馬兵眾不與鬥戰。三者思惟。當以方便活繫縛取不作殺害。生此三種慈悲心已。然後莊嚴四種兵眾。分布士馬唱說號令。簡選兵眾分作三品。於上品中有上中下。以上品中下勇猛者列在於前。次列第二中品健者。次列上品最健兵馬分在兩廂。令護步眾不生畏心。行法行王處在軍中。與最上品象馬車步猛健眾俱。如是入鬥。何以故。有五種事。能令大軍競進不退。何等為五。一者慚愧王。二者畏王。三者取王意。四者令眾背後無畏。五者令念報國王恩。如力如分。不生退轉。能勇戰鬥。大王當知。行法行王。設是方便入陣鬥戰。爾時雖復殺害眾生。而彼王得輕微少罪。非決定受懺悔能滅。何以故。彼法行王。為欲入戰。先生三種慈悲心故。雖作此惡得罪輕微。非決定受。大王當知。彼法行王。為令眾生。為護沙門護沙門法。為護妻子族姓知識。能捨自身及資生物。作如是業。因此事故。彼法行王得無量福。大王當知。若為護國養活人民。興兵鬥戰。彼時國王。應當先發如上三心。敕令主將一依王教。如是鬥者有福無罪。王言。大師。行法行王。生幾種心。常能如是護諸眾生。答言。大王。行法行王。於諸眾生生八種心。何等八種。一者念諸一切眾生如念子想。二者念於惡行眾生如病子想。三者常念受苦眾生生大慈心。四者念受勝樂眾生生歡喜心。五者念於怨家眾生生護過想。六者能於親友眾生生覆護想。七者能於資生之中生如藥想。八者能於自身生無我想。大王當知。念諸眾生如念子想者。起二種心。一者能如父母念子遮護諸惡。二者常於一切眾生不捨慈心。大王當知。念惡行眾生如病子想者。起二種心。一者能忍如世病人罵諸良師。良師不生瞋恨之心。二者為斷一切過失行如是心。大王當知。念受苦眾生生大慈心者。起二種心。一者能於諸急難中救免其苦。二者能與勝安隱樂。大王當知。於受樂眾生生歡喜心者。起二種心。一者能於他財物中他資生中不生貪心。二者於他富貴勝樂不生嫉心。大王當知。於怨家眾生生護過想者。起二種心。一者常念斷彼過因遠離怨家。二者能於怨家眾生生親友心。何況其餘非怨家者。大王當知。於親友眾生生覆護想者。起二種心。一者念令親友堅固。二者念令一切眾生不生怨憎。大王當知。於資生中生藥想者。起二種心。一者有欲不行邪婬。二者能於色香味中隨世受用不生貪著。大王當知。於自身中無我想者。起二種心。一者往詣沙門大智人邊問法。二者聞法如說修行。大王當知。行法行王。常念思惟如是八法故。不求資生。而世間人自然奉獻珍奇異物國內無者。庫藏盈溢。而諸世間非法惡王。鞭打百姓逼惱索者。了無其一。大王當知。行法行王。行此八法者。於所作業。歲時日月星宿節朔。常與吉會。一切非人諸惡邪鬼。欲覓其便無能得者。於其國內風雨以時。五穀豐熟。人民飽足無飢渴想。一切諸蟲雀鼠龍雹。能與世間作無利者。悉皆息滅。若有怨賊在其國內。一切即依自業罪過受諸苦惱。依自業盡依自業滅。大王當知。行法行王。若能如是護諸眾生護器世間者。不負一切世間眾生。諸善行人智慧人聖人。一切眾生無能呵責者。何以故。無罪過故。大王當知。如是善行王。若命終時。當生天上受彼諸天妙境界樂。而說偈言<p class='lg'><br>　重法不放逸　　常念利眾生<br>　眷屬有禮法　　善能知他行<br>　自身常清淨　　離諸無益業<br>　彼王勝世間　　名行法行王<br>　貌重言常和　　於善勤精進<br>　善能知世間　　一切諸伎藝<br>　以常不懈怠　　方便護世間<br>　眾生得安樂　　無有苦惱者<br>　常樂利益他　　將護一切心<br>　出口說愛語　　安隱決定言<br>　知過有功德　　知勝知不如<br>　如是王能共　　眾生受安樂<br>　於他平等心　　能捨物解義<br>　諸臣及眷屬　　一切愛樂王<br>　具足善眾集　　常有大勢力<br>　如是正法王　　能久住王位<br>　慈心離殺生　　布施斷偷盜<br>　正欲防邪婬　　實言止妄語<br>　和合除兩舌　　軟語遮惡口<br>　正說治綺語　　淨命對飲酒<br>　淨心捨三毒　　受妙天王位<br>　大王應當知　　常善護諸戒　</p><p><b>　　<A NAME="n184"></A>大薩遮尼乾子所說經請食品第六</b><p>爾時嚴熾王聞大薩遮尼乾子所說法已。心大歡喜。即語薩遮尼乾子言。大師仁慈不遺我國。今此曠野不可停止。願降神德。將諸大眾與我俱詣宮內寢息。何以故。我今心念。欲為大師及諸大眾設於時供。薩遮尼乾子言。善哉善哉。善哉大王。欲與我食。今正是時。何以故。大王當知。我從遠來。道路疲極。常多飢渴。日時已至。我受王請。時嚴熾王。聞大薩遮尼乾子受其請已。心大歡喜。即以薩遮尼乾子及諸大眾置在於前。王與四兵導從前後俱入王宮。入已。王請薩遮尼乾子。坐王七寶莊嚴間錯無價寶床。餘諸一切尼乾子眾。隨所應坐。悉皆令坐。薩遮尼乾子受坐已。嚴熾王。即生至心恭敬心尊重心希有心。自手供給薩遮尼乾子及諸大眾。百味飲食極令飽足。恣意令取豐滿盈溢。薩遮尼乾子食已。嚴熾王。即以價直百千萬億上下衣服。奉施薩遮尼乾子。餘弟子眾所應得者。悉皆施與上下衣服。爾時薩遮尼乾子食食訖已。攝諸缽器澡漱清淨。即語嚴熾王言。大王當知。王今至心。奉施沙門飲食衣服。福不可量。今且略說十五功德。何等十五。一者閉塞慳貪之心。二者能開布施心手。三者能滅無布施福邪見之心。四者能生果報不亡正見之心。五者隨順善知識人。六者遠離下無智人。七者能開諸善道門。八者能閉諸惡趣門。九者能種善根種子。十者能拔不善根栽。十一者能漸薄一切諸煩惱結。十二者能增長一切諸善根分。十三者能飽足一切諸持戒人。十四者能應為自身所作已作。十五者能為利益他應作已作。何以故。大王當知。能施布施得大富。施好色食。後得妙色。觀者無厭。施好香食。後得名稱世間普聞。施美味食。後得資生過諸世間種種勝妙。施樂觸食。後得手腳細滑柔軟。施能至心。後得一切世人親愛恭敬供養。自手布施。得多僮僕圍遶給侍。依時節施。隨心所須應時即得。以愛物施。後得勝妙資生境界。不損害施。後得資生堅固不壞不疲勞。施安坐受報眷屬常愛。與飲食者。後得大力自在無礙。與衣裳者。得好妙色世間敬愛。施燈明者。得明淨眼無諸病壞。施伎樂者。得耳不聾常聞妙聲。施諸乘者。常得安樂輦輿隨身。施湯藥者。得無疾病形色肥鮮。施屋舍者。離諸恐怖得安隱樂。布施法者。後得不死甘露法藥。離殺生者。後得長壽命不中夭。離劫盜者。後得大富資生無盡。離邪婬者。後得好妻他不能奪。離妄語者。後得實報不被他謗。離兩舌者。後得和合眷屬無諍。離惡口者。後得常聞勝妙音聲。離綺語者。有所言說他人受用。離貪心者。得不增上厚重貪心。離瞋心者。得不增上厚重瞋心。離邪見者。得不增上厚重癡心。離憍慢者。生豪貴家得人尊敬。離瞋心者。得身端正見者愛樂。離嫉心者。得大威力所願皆成。離慳心者。生處富足資生無乏。離非處婬者。得勝諸根具丈夫相。大王當知。施飲食者。即是與命與色與力與樂與辯。大王當知。施主愛眾生。智者讚歎。名聞十方。入諸大眾心不怯弱。若命終已。生上天中受妙境界。於最後身得無上道。爾時薩遮尼乾子。而說偈言<p class='lg'><br>　至心持戒人　　能生歡喜心<br>　時食施沙門　　來世得七福<br>　得勝色命力　　樂辯才樂說<br>　生天善道中　　終得至涅槃<br>　所為事布施　　畢竟得彼事<br>　為求樂布施　　後畢得安樂<br>　施福最勝樂　　所求者畢成<br>　當生天人中　　及色無色界<br>　智慧聖施主　　若修精進行<br>　畢竟盡諸苦　　得上勝智慧<br>　以作無量福　　天魔魔眷屬<br>　行惡不善者　　不能作障難<br>　以故常布施　　求三種勝事<br>　善道及富貴　　能證無上道　</p><p><b>　　<A NAME="n185"></A>大薩遮尼乾子所說經問罪過品第七</b><p>爾時嚴熾王。即生是心。薩遮尼乾子所說法者。皆是隨順如來正法。作是思惟。我今當問薩遮尼乾子。於如來所有尊重心不。爾時嚴熾王。作是念已。即移座處。更敷下座。恭敬而坐。問薩遮尼乾子言。大師當知。我有小疑。今欲請問。為見聽不。爾時薩遮尼乾子答言。大王。隨汝所問。我當為汝分別解說令得開解。時嚴熾王聞大薩遮尼乾子聽其問已。即作是言。大師。世間頗有眾生於眾生界中聰明大智利根黠慧有罪過不。答言。大王。有此眾生亦有罪過。王言。大師。如是眾生今者誰是。答言。大王。此能雨婆羅門。聰明大智利根黠慧善知星宿。善知祭祀種種諸天。善知咒術。善知事火。善知天文日月八星。善知天雨石雹災害。善知地動吉凶變異。善知日月運蝕殃災。善知年歲國土豐儉。善知世間安隱破壞。彼婆羅門而有罪過。王言。大師。彼能雨婆羅門罪過云何。答言。大王。此能雨婆羅門。常多婬欲喜侵他妻。大王當知。黠慧之人不應侵他妻。何以故。大王當知。侵他妻者。現在未來多受苦惱。一切天人之所呵責。而說偈言<p class='lg'><br>　自妻不生足　　好婬他婦女<br>　是人無慚愧　　常被世呵責<br>　現在未來世　　受苦及打縛<br>　捨身生地獄　　受苦常無樂　</p><p>王言。大師。世間頗更有諸眾生聰明大智利根黠慧有罪過不。答言。大王。有此眾生亦有罪過。王言。大師。如是眾生今者誰是。答言。大王。此頗羅墮婆羅門。聰明大智利根黠慧。知法知禮而有罪過。王言。大師。彼頗羅墮婆羅門罪過云何。答言。大王。此頗羅墮婆羅門。常多睡眠。大王當知。黠慧之人不應睡眠。何以故。大王當知。多睡眠人。退失諸行。失於世間出世間法。妨礙智慧離諸煩惱。而說偈言<p class='lg'><br>　若人多睡眠　　懈怠妨有得<br>　未得者不得　　已得者退失<br>　若欲得勝道　　除睡疑放逸<br>　精進策諸念　　離惡功德集　</p><p>王言。大師。世間頗更有諸眾生聰明大智利根黠慧有罪過不。答言。大王。有此眾生亦有罪過。王言。大師。如此眾生今者誰是。答言。大王。此黑王子。聰明大智利根黠慧。有大威力而有罪過。王言。大師。彼黑王子罪過云何。答言。大王。此黑王子多諸嫉妒。大王當知。黠慧之人不應嫉妒何以故。大王當知。若有人得生富貴家。資財豐足。不肯布施懷嫉妒心。如是之人。於資生中不取堅固。彼人空手命終即去生餓鬼中。生彼處已。受諸種種飢餓苦惱。而說偈言<p class='lg'><br>　惜財不布施　　藏積恐人知<br>　捨身空手去　　饑鬼中受苦<br>　飢渴寒熱等　　憂悲常煎煮<br>　智者不聚積　　為破慳貪故　</p><p>王言。大師。世間頗更有諸眾生聰明大智利根黠慧有罪過不。答言。大王。有此眾生亦有罪過。王言。大師。如此眾生今者誰是。答言。大王。此勝仙王子。聰明大智利根黠慧。有大威力而不怯弱。好行布施有大威德。而有罪過。王言。大師。彼勝仙王子罪過云何。答言。大王。此勝仙王子多作殺生。大王當知。有黠慧者不應殺生。何以故。大王當知。殺生之罪得短命報。命終生於地獄畜生餓鬼之中。而說偈言<p class='lg'><br>　殺生無善報　　短命多諸疾<br>　來世生惡道　　具受種種苦<br>　欲離諸苦惱　　未來求勝樂<br>　應當護他身　　如愛自己命　</p><p>王言。大師。世間頗更有諸眾生聰明大智利根黠慧有罪過不。答言。大王。有此眾生亦有罪過。王言。大師。如是眾生今者誰是。答言。大王。此無畏王子。聰明大智利根黠慧。而有罪過。王言。大師。彼無畏王子罪過云何。答言。大王。此無畏王子慈心太過。大王當知。黠慧之人不應慈心太過。何以故。大王當知。若王王子慈心太過者。彼王王子國內多有群賊亂民。不可遮護。多有讎難。而說偈言<p class='lg'><br>　若王及王子　　慈悲心太過<br>　長賊多欺誑　　民怖王命危<br>　王應思此過　　籌量行慈悲<br>　念世間受苦　　捨離太過心　</p><p>王言。大師。世間頗更有諸眾生聰明大智利根黠慧有罪過不。答言。大王。有此眾生亦有罪過。王言。大師。如是眾生今者誰是。答言。大王。此天力王子。聰明大智利根黠慧。而有罪過。王言。大師。彼天力王子罪過云何。答言。大王。此天力王子飲酒太過。大王當知。黠慧之人不應飲酒太過。何以故。大王當知。飲酒太過。忘失諸事障修大道。失於世間出世間利。而說偈言<p class='lg'><br>　飲酒多放逸　　現世常愚癡<br>　忘失一切事　　常被智者呵<br>　來世常闇鈍　　多失諸功德<br>　是故黠慧人　　離諸飲酒失　</p><p>王言。大師。世間頗更有諸眾生聰明大智利根黠慧有罪過不。答言。大王。有此眾生亦有罪過。王言。大師。如是眾生今者誰是。答言。大王。此婆藪天王子。聰明大智利根黠慧。有大威力心不怯弱。常好布施有大威德。而有罪過。王言。大師。彼婆藪天王子罪過云何。答言。大王。此婆藪天王子。了達諸事而行事太遲。大王當知。有黠慧人不應行事太遲。何以故。大王當知。行事太遲者。不及時節。多失諸利。令鬥諍事堅固難滅。是故大王。黠慧之人有所作事。不失時節不應太遲。而說偈言<p class='lg'><br>　行事太遲人　　多失所作業<br>　未得者不得　　已得者便失<br>　應捨遲行事　　慕速及時節<br>　過時不得利　　是故多所失　</p><p>王言。大師。世間頗更有諸眾生聰明大智利根黠慧有罪過不。答言。大王。有此眾生亦有罪過。王言。大師。如是眾生今者誰是。答言。大王。此大仙王子。聰明大智利根黠慧。有大威力而有罪過。王言。大師。彼大仙王子罪過云何。答言。大王。此大仙王子。貪心太過。為顛倒覆心。常奪他財。大王當知。黠慧之人不應過貪。何以故。大王當知。過貪之人。不為一切眾生親附。捨此身命即生地獄。而說偈言<p class='lg'><br>　貪人多積聚　　得不生厭足<br>　無明顛倒心　　常念侵損他<br>　現在多怨憎　　捨身墮惡道<br>　是故有智者　　應當念知足　</p><p>王言。大師。世間頗更有諸眾生聰明大智利根黠慧有罪過不。答言大王。有此眾生亦有罪過。王言。大師。如是眾生今者誰是。答言。大王。此大天王子。聰明大智利根黠慧。有大威力而有罪過。王言。大師。彼大天王子罪過云何。答言。大王。此大天王子。輕躁戲笑放逸太過。大王當知。黠慧之人不應輕躁放逸太過。何以故。大王當知。放逸太過者。能障奢摩他毘婆舍那法。此戲笑之罪是惡道因。而說偈言<p class='lg'><br>　戲笑垢染心　　心不住三昧<br>　為智者所呵　　行善不解脫<br>　欲得速利益　　應離諸放逸<br>　現世無安隱　　失名稱功德　</p><p>王言。大師。世間頗更有諸眾生。聰明大智利根黠慧有罪過不。答言。大王。有此眾生亦有罪過。王言。大師。如是眾生今者誰是。答言。大王。此憍薩羅國波斯匿王。聰明大智利根黠慧。而有罪過。王言。大師。彼波斯匿王罪過云何。答言。大王。此波斯匿王噉食太過。大王當知。黠慧之人不應噉食太過。何以故。大王當知。噉食太過者。體難迴動嬾惰懈怠。所食難消。遠離現在未來二世善法利益。而說偈言<p class='lg'><br>　噉食太過人　　身重多懈怠<br>　現在未來世　　於身失大利<br>　睡眠自受苦　　亦惱於他人<br>　迷悶難寤寤　　應時籌量食　</p><p>王言。大師。世間頗更有諸眾生聰明大智利根黠慧有罪過不。答言。大王。有此眾生亦有罪過。王言。大師。如是眾生今者誰是。答言。大王。此眾生者即王身是。大王亦甚聰明大智利根黠慧。有大威力心不怯弱。好喜布施威德具足。亦有罪過。王言。大師。我之所有罪過云何。答言。大王。大王之罪太極暴惡。大王太嚴。大王太忽。大王太[<a href='javascript:showpic("../fontimg/042744.gif")'>革*卬</a>]。大王太卒。大王當知。黠慧之人不應太惡。何以故。大王當知。若王王子性太惡者。彼為一切多人不用。多人不愛。多人不喜。乃至父母亦不喜見。何況餘人大臣王子長者居士等。是故大王。黠慧之人不應太惡。大王當知。有黠慧人所欲作事。應當安詳不應太卒。而說偈言<p class='lg'><br>　若王行惡行　　瞋心不見事<br>　動則怖眾生　　乃至父母畏<br>　何況餘非親　　而當有念愛<br>　大王應當知　　智者捨瞋恚　</p><p>爾時嚴熾王。在坐對面。聞大薩遮尼乾子毀呰自身。心生不忍瞋心恚心懊惱心無歡喜心。生毒害心即作是言。薩遮尼乾子。汝今云何於大眾中說我過惡毀呰於我。我從昔來。無人敢正看我面者。汝今毀我罪應合死。作是語已。以瞋恚心告諸臣言。汝當捉此說不愛語愚癡沙門斷其命根。爾時薩遮尼乾子驚怖毛豎。語嚴熾王言。大王。汝今莫速卒作如是惡事不饒益我。我有善言。願王暫時施我無畏聽我所說。王言。沙門。與汝無畏。所欲說者汝當速說。薩遮尼乾子言。大王當知。我亦有罪。王言。沙門。何者汝罪。薩遮尼乾子言。大王當知。我罪過者。由太實語不虛語稱事語。以我如是大惡人前。可畏人前。急性人前。無慈悲人前。卒作事人前。如是惡行人前說如實語。大王當知。黠慧之人。不應一切時一切處常說實語。何以故。有不饒益故。大王當知。黠慧之人應當善觀。可與語人。不可與語人。應當善知。可語時非語時。應當善知。可語處非語處。然後說語。何以故。大王當知。實語人者。世人不愛。世人不喜。智者不讚歎。世間癡人瞋。而說偈言<p class='lg'><br>　智者不知時　　卒隨意說實<br>　彼人智者呵　　何況無智者<br>　智者一切處　　亦不皆實語<br>　是實憍尸迦　　實語入惡道　</p><p>爾時嚴熾王。聞薩遮尼乾子說自身過。即便開解。心生歡喜。白薩遮尼乾子言。大師。師無罪過。由我太卒。今聞師教。如闇得燈。如盲得眼。常當受持。我今懺悔。願師於我莫捨實語。而說偈言<p class='lg'><br>　我實愚癡闇　　不識知識語<br>　是故生惡心　　出如是惡口<br>　我今聖人前　　懺悔如是罪<br>　願愍諸眾生　　令我罪除滅　</p><p class='juan'>
大薩遮尼乾子所說經卷第五</p>
</body></html>
