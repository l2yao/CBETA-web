<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p><b>　　<A NAME="n222"></A>No. 278 [No. 279]</b><p class='juan'>
大方廣佛華嚴經卷第一</p>
<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n224"></A>世間淨眼品第一之一</b><p>如是我聞。一時佛在摩竭提國寂滅道場。始成正覺。其地金剛具足嚴淨。眾寶雜華。以為莊飾。上妙寶輪。圓滿清淨。無量妙色。種種莊嚴。猶如大海。寶幢幡蓋。光明照耀。妙香華鬘。周匝圍遶。七寶羅網。彌覆其上。雨無盡寶。顯現自在。諸雜寶樹。華葉光茂佛神力故。令此場地廣博嚴淨。光明普照。一切奇特。妙寶積聚。無量善根莊嚴道場。其菩提樹。高顯殊特。清淨琉璃以為其幹。妙寶枝條。莊嚴清淨。寶葉垂布猶如重雲。雜色寶華間錯其間。如意摩尼以為其果。樹光普照十方世界。種種現化施作佛事。不可盡極。普現大乘菩薩道教。佛神力故。常出一切眾妙之音。讚揚如來無量功德。不可思議師子之座。猶如大海。眾妙寶華而為嚴飾。流光如雲。周遍普照無數菩薩大海之藏。大音遠震。不可思議如來光明逾摩尼尊。彌覆其上。種種變化施作佛事。一切悉睹無所罣礙。於一念頃一切現化。充滿法界。如來妙藏無不遍至。無量眾寶莊嚴寶臺。如來處此寶師子座。於一切法成最正覺。了三世法平等智身。普入一切世間之身。妙音遍至一切世界。不可窮盡。猶如虛空。平等法相智慧行處。猶如虛空。等心隨順一切眾生。其身遍坐一切道場。悉知一切眾生所行。智慧日光照除眾冥。悉能顯現諸佛國土。普放三世智海光明照淨境界。無量光明充滿十方。不壞法雲遍覆一切。以力無畏。顯現無量自在力光。開方便門教化眾生。悉能普現一切眾會。猶如虛空而無來去。了達一切無有自性。隨順諸法平等之相。一切光明普現三世諸佛所行諸佛世界。猶如大海。不可思議音聲語言悉能隨順<p>與十佛世界微塵數等大菩薩俱。其名曰普賢菩薩。普德智光菩薩。普明師子菩薩。普勝寶光菩薩。普德海幢菩薩。普慧光照菩薩。普寶華幢菩薩。普勝軟音菩薩。普淨德焰菩薩。普相光明菩薩。大光海月菩薩。雲音海藏菩薩。德寶勝月菩薩。淨慧光焰自在王菩薩。超趣華光菩薩。無量智雲日光菩薩。大力精進金剛菩薩。香焰光幢菩薩。月德妙音菩薩。光明尊德菩薩。與如是等諸菩薩俱。皆是盧舍那佛。宿世善友。一切成就功德大海。諸波羅蜜周滿普照。慧眼清淨等觀三世。於諸三昧具足明淨。辯才大海深廣無盡普現諸佛功德光耀。善知一切眾生心行如應調伏。以金剛智普照境界。同一法性覺慧廣大。甚深智境靡不明達。住於一地。普攝一切諸地功德。無上智願皆已成滿。具足如來深廣密教。悉得一切佛所共法。皆同如來行地德力。一切三昧海門皆得自在。於眾生海如應示現。隨其所行善能建立。善入一切諸法之海。迴轉總持如來一切功德法海。充滿其身。遍遊一切佛世界海。出生一切淨土願海。悉得諸佛達未來際方便智慧。一切如來坐道場者。普能往詣禮事供養。悉得一切普賢願海。於諸眾生智身滿足。復有佛世界微塵數金剛力士。其名曰堅固光耀力士。日光耀力士。須彌華力士。淨雲音力士。阿修羅主力士。勝光明力士。樹音聲力士。師子王力士。淳厚光藏力士。珠髻華光力士。與如是等諸力士俱。<span class='corr'>已</span>於阿僧祇劫。發大誓願。侍衛諸佛。佛願行處皆已具足。無量功德皆已清淨。悉行深廣三昧境界。無量神力佛所遊處。無不遍至。皆悉能行不可思議解脫境界。處一切眾其身殊特無能映蔽。隨諸眾生所應度者。能現其身如應化之。復有佛世界微塵數諸道場神。其名曰淨莊嚴神。寶積光明神。吼音聲神。雨眾華神。莊嚴寶光神。善超香神。金色雲神。樂華樹神。莊嚴光神。與如是等道場神俱。皆於先佛造立願行。復與佛世界微塵數諸龍神俱。其名曰摩尼光龍。雜莊嚴龍。喜寶光龍淨身光龍。香莊嚴龍。寶目光龍。如是一切皆於過去不可思議阿僧祇劫。常為如來莊嚴法堂。復與佛世界微塵數諸地神俱。其名曰淨華光神。善思光明神。雜華莊嚴神。散寶焰神。隨時樂觀神。金眼勝神。毛孔散香神。應時和音神。如是一切皆同德本。於過去佛所普修願行。復與不可思議諸樹神俱。其名曰雜華雲神。雜種光神。淨勝光神。垂莊嚴神。莊嚴光神。樂和音神。普勝等神。華果味神。如是一切皆悉成就大喜普照。復與無邊藥草神俱。其名曰光焰神。栴檀香神。淨光神。普稱神。普力神。普淨神。普光神。愛香神。勝現神。如是一切皆悉成就大悲普照。復與無量諸穀神俱。其名曰勝味神。華淨神。善力神。勢味神。根果神。淨華神。樂淨神。淨光神。如是一切大喜成就。復與無量諸河神俱。其名曰普流神。勝洄澓神。洪流聲神。養水性神。淨海光神。普愛神。妙幢神。勝水神。海具光神。如是一切常能精勤利益眾生。復與不可思議諸海神俱。其名曰寶勝光明神金剛慧神。普涌浪神。雜華龍勝神。寶華光明神。須彌莊嚴神。海音聲神。如是一切以佛無量功德之海而自充滿。復與無量阿僧祇諸火神俱。其名曰熾然光藏神。熾然光輪神。廣明耀神。無盡神。雜寶勝神。照除諸冥神。焰雲光明神。如是一切悉為眾生照除闇冥。復與無量諸風神俱。其名曰無礙照明虛空神。遍超勝神。散須彌神。焰淨味神。淨除味神。發行大音神。樹峰華林神。持世界神。如是一切皆能和合眾生令不分散。復與無邊虛空神俱。其名曰普光淨勝神。無邊深廣神。起風神。離一切障神。廣超神。無對光焰神。無礙力勝神。最上妙音神。示現十方神。如是一切心皆無垢堅固淨妙。復與無量主方神俱。其名曰善住神。充滿神。無量現光神。光莊嚴神。普轉漸行神。不惑轉神。淨遊虛空神。普行世間神。行甚深神。如是一切皆能善照一切眾生。復與無量主夜神俱。其名曰妙光神。淨光神。善觀眾生神。靜時堅固神。方便勝具神。生一切樹果神。無盡眷屬神。主知樂淨遊戲神。和諍神。淨福具神。如是一切於助道法深重愛樂。復與無量主晝神俱。其名曰現宮殿神。善解安立戰場神。樂莊嚴普勝神。喜華香神。普集勝藥神。樂見王神。淨目高顯普勝神。大悲豔光神。光明善照神。普勝垂華神。如是一切皆悉信樂正法莊嚴。復與無量阿修羅神俱。其名曰羅[<a href='javascript:showpic("../fontimg/023523.gif")'>目*侯</a>]羅王。毘摩質多羅王。睒婆利王。明月王。金剛堅錦王。大智慧力王。勝集天女王。如是一切悉能降伏憍慢放逸。復與無量伽留羅王俱。其名曰大勇猛力王。無畏寶髻王。勇猛淨眼王。不退莊嚴王。持大海光王。持法堅固王。勝根光明王。充滿普現王。普遊諸方王。普眼等觀王。如是一切成就方便廣潤眾生。復與無量緊那羅王俱。其名曰善慧王。善幢王。雜華行王。離愛慢音王。寶樹光明王。善愛現王。莊嚴光王。善華幢王。勝地王。勝慧王。如是一切普於眾生精勤勸發能使樂法。復與無量摩[<a href='javascript:showpic("../fontimg/023523.gif")'>目*侯</a>]羅伽王俱。其名曰善慧王。淨端嚴音王。眾妙慧聚王。燈幢王。猛光王。師子香熏王。雜瓔珞音王。堅固樂明王。如是一切普為眾生除諸疑網。復與無量鳩槃荼王俱。其名曰毘樓勒王。善修幢王。足平鮮白王。能除恐怖王。淨須彌林王。無量淨眼王。無量目門王。如是一切皆悉修習無礙法門。復與無量鬼神王俱。其名曰毘沙門王。大音聲王。淨地王。大主王焰眼王。堅固眼王。莊嚴勝軍王。大富淨身王。須彌力王。如是一切普能勤護一切眾生。復與無量月身天子俱。其名曰月天子。曜華天子。勝流莊嚴天子。樂諸世樂天子。眼光天子。淨光天子。普遊淨光天子。星宿王天子。淨覺天子。端嚴善光天子。如是一切勤以智慧普發眾生無上寶心。復與無量日天子俱。其名曰日天子。眼焰光天子。須彌光勝天子。淨寶眼天子。勇猛不退天子。妙華鬘光天子。寶覺天子。明眼天子。勝地童天子。普勝光天子。如是一切皆悉成就清淨善根。常欲饒益一切眾生。復與無量三十三天王俱。其名曰釋提桓因天王。普稱滿天王。髻目天王寶光稱天王。樂喜天王。樂念天王。勝音天王。淨華天王。如是一切皆悉具足清淨善業。能令眾生生淨妙處。復與無量夜摩天王俱。其名曰善時天王。無盡智天王。妙善化天王。樂樂焰天王。須彌光天王。不思議慧天王。臍輪天王。不思議天王。月姿顏天王。普莊嚴天王。如是一切皆悉勤修出生歡喜信樂知足。復與無量兜率天王俱。其名曰善喜天王。海樂天王。勝德天王。百光明天王。善眼天王。寶山月天王。超勇月天王。金剛善曜天王。樂超天王。如是一切皆悉成就念佛三昧。復與不可思議化樂天王俱。其名曰善化天王。淨光天王。最上雲音天王。妙色莊嚴天王。樂智慧天王。華光月天王。照方天王。如是一切皆悉成就寂靜法門調伏眾生。復與無量他化自在天王俱。其名曰自在轉天王。善眼天王。雜寶冠天王。精進慧天王。眾華音天王。樂光明天王。寂靜處天王。雜色輪天王。智慧妙光天王。大力光天王。如是一切普皆勤修自在正法。復與不可思議大梵天俱。其名曰尸棄大梵。智光大梵。善光大梵。普音大梵。隨世音大梵。寂靜方便妙光大梵。淨眼光大梵。柔軟音大梵。如是一切悉具大慈度脫眾生。照除熱惱清涼柔軟。復與無量光音天子俱。其名曰樂光天子。淨光天子。大音天子。樂淨音天子。善思音天子。解脫音天子。深妙音天子。無垢光天子。最高淨光天子。如是一切安住喜光寂靜法門。復與阿僧祇遍淨天俱。其名曰淨智王天。現勝天。寂勝天。須彌時天。念淨眼天。無上愛光天。世慧音天。智慧熾然天。樂法化心天。化高天。如是一切常令眾生安住廣樂。復與無量果實天子俱。其名曰法華光天。淨堅固天。慧光天。智慧王天。普門慧眼天。不轉愛天。無垢靜光天。淨曜天。如是一切皆悉善住寂靜意門。復與摩醯首羅天等無量淨居天俱。其名曰善光天。大主天。大稱光天。功德淨眼天。大智慧光天。不動光音天。善施眼天。樂大乘天。普音聲天。樂稱光天。如是一切已修無相平等法界。悉在如來大眾海數。於一切眾生悉行平等。無量妙色皆已成就。於十力中能善安住。處一切眾而不傾動。隨所至方無能壞者。如來所乘常現在前。離煩惱障其心清淨。諸結使山皆已摧滅。睹佛姿顏無量妙色光明普照。所以者何。如來往昔。於無量劫行菩薩道時。以四攝法善攝眾生。於諸如來集諸<span class='corr'>善</span>根。種種因緣。方便教化立如來道。深植無量如來善根。皆令安立一切智道。逮得無量功德勢力。皆悉成就如來願海。菩薩所行具足清淨。各隨本行皆得出要。悉由如來光明照故。乘解脫力入如來海。於佛法門悉得自在<p>善海摩醯首羅天。於法界虛空寂靜方便光明法門。而得自在。大自在稱光明天。於一切法普遊法門。而得自在。功德淨眼天。於一切法不生不滅方便法門。而得自在。大慧光天。於一切法方便智海遊光法門。而得自在。靜光音天。於一切禪無量喜樂普起法門。而得自在。施善眼天。於轉癡畏遊靜法門。而得自在。不思議天。於無量境界入不起法門。而得自在。樂大乘天。於一切法不來不去無所依住法門。而得自在。普雜音天。於佛境界寂靜法門。而得自在。樂稱光天。於無量境界法門。而得自在。爾時善光海大自在天。以如來神力故。觀察一切自在天眾。以偈頌曰<p class='lg'><br>　無盡平等妙法界　　悉皆充滿如來身<br>　無取無起永寂滅　　為一切歸故出世<br>　諸佛法王出世間　　能立無上正教法<br>　如來境界無邊際　　世間自在稱無上<br>　佛難思議無倫匹　　相好光明照十方<br>　大聖世尊正教道　　猶如淨眼觀明珠<br>　一切世間眾生類　　不能思議佛功德<br>　消滅一切愚癡闇　　超昇無上智慧臺<br>　如來功德難思議　　眾生見者煩惱滅<br>　得見不動自在尊　　能生無量悅樂心<br>　眾生大海癡蔽心　　為現寂靜微妙法<br>　能然無上智慧燈　　是則方便真淨眼<br>　如來清淨妙色身　　悉能顯現遍十方<br>　此身非有無所依　　如是見佛真實觀<br>　如來音聲無罣礙　　應受化者無不聞<br>　湛然不動無往返　　是名善慧樂法門<br>　一切十方無邊佛　　寂靜法門天人主<br>　如來光明靡不照　　是莊嚴幢妙法門<br>　佛於無邊諸劫海　　常求正覺悟眾生<br>　無量方便化一切　　清淨廣稱如是見　</p><p>復有樂業光明天王。於觀一切眾生諸根法雲法門而得自在。淨堅固天。於一切佛妙色方便念觀法門而得自在。樂樂天王。於一毛孔見不思議諸佛國土境界法門而得自在。普門慧眼天。於入普門觀察法界法門而得自在。不轉愛天於轉一切眾生處處受生法門而得自在。善慧光天。於入一切世間境界不可思議法門而得自在。無垢淨光天。於一切眾生一切法中出要法門而得自在。無垢光天。於受化者能使入佛境界法門而得自在。爾時樂業光明天王。承佛神力。觀察一切果實天眾。以偈頌曰<p class='lg'><br>　一切佛境界　　甚深難思議<br>　諸餘眾生類　　莫能測量者<br>　如來善開導　　無量諸群生<br>　能令悉願樂　　志求無上道<br>　佛以神通力　　住世普開化<br>　一切眾生類　　各隨其所聞<br>　癡惑障永除　　慧命淨無穢<br>　能睹諸如來　　眾妙淨法海<br>　諸法真實相　　寂滅無所依<br>　如來方便力　　能為眾生現<br>　如來於諸法　　無性無所依<br>　而能現眾像　　顯相猶明燈<br>　以諸緣譬諭　　方便隨所樂<br>　為現諸如來　　智慧神通力<br>　因悟各異門　　無量難思議<br>　為建正法幢　　令入功德海<br>　如來神通力　　能於一毛孔<br>　各為眾演說　　無上寂滅法<br>　一一諸如來　　各為其眷屬<br>　顯法無量門　　功德之大海<br>　皆悉師子吼　　演說諸佛法<br>　是則大智尊　　無上方便力<br>　十方諸佛土　　一切群生類<br>　悉能為彼現　　如來之正法<br>　如來未曾有　　去來之異相<br>　皆令彼歡喜　　不退慧境界<br>　如來為眾生　　普現業報相<br>　猶若日光照　　眾像靡不現<br>　又為彼眾生　　演說寂滅法<br>　令彼見真實　　甚深智慧處<br>　如來自觀察　　甚深微妙義<br>　隨彼眾生根　　普雨甘露法<br>　為開諸法門　　無量難思議<br>　悉歸入寂滅　　平等真實觀<br>　無數無量劫　　廣修習大悲<br>　逮成等正覺　　度脫群生類<br>　普雨甘露法　　隨器皆充滿<br>　如龍興慶雲　　等雨於一切　</p><p>復有淨智天王。於觀察眾生善根法門而得自在。顯妙天王。於一切有覺照法門而得自在。勝妙天王。於總持辯才法門而得自在。普燈天王。於樂佛出世解脫法門而得自在。智焰天王。於一切眾生甚深法中能生歡喜法門而得自在。樂化天王。於化菩薩功德周備入無盡法門而得自在。踊化天王。於普觀無量苦惱眾生慈悲智滿法門而得自在。爾時淨智天王。承佛神力。普觀遍淨天眾。以偈頌曰<p class='lg'><br>　諸佛正法無障礙　　周滿十方無量界<br>　現佛境界難思議　　離垢法門無量海<br>　如來處世無所依　　法身清淨無起滅<br>　而能照現無量土　　一切悉見天中天<br>　無量劫海修方便　　光明普照十方界<br>　清淨法界如如住　　寂滅微妙最無上<br>　眾生愚癡瞽心目　　無眼輪迴生死中<br>　如來導以清淨道　　開示無上最勝門<br>　如來所乘無上道　　一切眾生莫能思<br>　佛現一切妙色門　　善念樂觀淨眼見<br>　佛說微妙總持門　　如一切剎微塵等<br>　調伏一切眾生故　　清淨慧眼能照見<br>　如來出世甚難值　　無量億劫時一遇<br>　離諸難處適眾會　　唯佛世尊能應時<br>　一切眾生難思議　　佛能悉現淨妙法<br>　睹見如來無量德　　猶如明照見眾像<br>　三世諸佛所得法　　教化眾生難思議<br>　悉觀念此功德已　　樂法踊躍大歡喜<br>　眾生沒在煩惱海　　愚癡邪濁大恐怖<br>　佛以慈悲究竟度　　見淨境界如天幢<br>　佛放無量大光明　　一一光明無量佛<br>　無數方便皆悉現　　化度一切眾生類　</p><p>復有愛樂天子。於寂靜愛樂滅眾生苦法門而得自在。妙雜光天。於諸眾生心淨離垢廣修德海法門而得自在。自在音天。於一切眾生一劫所修功德於一念中出生法門而得自在。勝念智天。於世間生住滅種種清淨功德法門而得自在。淨樂音天。於一切菩薩在兜率宮廣說供養法門而得自在。善思音天。於一劫中說諸地義以一念頃悉能受說法門而得自在。解脫光音天。於莊嚴道場法門而得自在。甚深音天。於無盡神足諸功德海法門而得自在。離垢稱天。於一切佛諸功德海境界法門而得自在。出淨光天。於過去諸佛願力所持歡喜功德力藏法門而得自在。爾時光音天子。承佛神力。遍觀光音天眾。以偈頌曰<p class='lg'><br>　我憶如來過去行　　我行供養亦憶念<br>　如本所修清淨喜　　佛光明故今悉見<br>　如來無垢莊嚴身　　增長眾生清淨心<br>　安住慈悲喜捨中　　是名莊嚴淨法門<br>　如來廣大方便法　　無量劫海所修集<br>　彼生滅法如如相　　法主音聲方便門<br>　如來神力遍十方　　普照無量諸佛剎<br>　十方諸佛皆悉現　　勝念方便滅愚癡<br>　無量剎海塵數佛　　供養恭敬生歡喜<br>　故能斷除群生闇　　是名妙音勝境界<br>　無量劫海甚彌曠　　說方便地無倫匹<br>　所演妙法無窮盡　　心方便門得自在<br>　如來無量自在力　　於念念中普示現<br>　降神成道權無量　　是則名為妙法門<br>　佛持深廣無與等　　神足示現不可量<br>　能令諸根悉清淨　　得住甚深微妙地<br>　如來智慧無邊際　　行淨無比無罣礙<br>　普見一切兩足尊　　無上離垢稱方便<br>　於過去世菩薩時　　供養無量諸佛海<br>　立大誓願難思議　　是故逮得無上智　</p><p>復有尸棄大梵天。於照現諸法入不思議法門而得自在。智光明梵。於一切禪等觀寂靜善住法門而得自在。智光心梵。於照諸法不可思議入方便法門而得自在。普音雲梵。於一切佛妙音聲海平等度入法門而得自在。應時音梵。於攝伏眾生最勝法門而得自在。寂靜光梵。於一切剎能起安住分別諸法法門而得自在。喜光梵。於無量方便化眾生法門而得自在。堅固梵。於諸法淨相住寂行法門而得自在。樂目光梵。於一切有無來無去無所依止勇猛法門而得自在。柔軟音梵。於無盡法隨行普照法門而得自在。爾時尸棄大梵。承佛神力。遍觀一切諸大梵眾。以偈頌曰<p class='lg'><br>　佛身清淨常寂然　　普照十方諸世界<br>　寂滅無相無照現　　見佛身相如浮雲<br>　一切眾生莫能測　　如來法身禪境界<br>　無量方便難思議　　是智慧光照法門<br>　一佛剎塵諸法海　　一音演說悉無餘<br>　此辯塵劫演不盡　　是名光照心法門<br>　如來妙音深滿足　　眾生隨類悉得解<br>　一切皆謂同其語　　梵音普至最無上<br>　十方三世佛所得　　一切菩薩方便行<br>　悉於如來身中現　　而於佛身無分別<br>　佛身如空不可盡　　無相無礙普示現<br>　所可應現如幻化　　神變淨音靡不周<br>　佛身無邊如虛空　　智光淨音亦如是<br>　佛於諸法無障礙　　猶如月光照一切<br>　法王安住妙法堂　　法身光明無不照<br>　法性如實無異相　　是名樂音海法門　</p><p>復有自在天王。於教化無量眾生藏法門而得自在。善眼光天。令諸眾生得最上樂法門而得自在。雜寶冠天。於解眾生無量性欲方便法門而得自在。精進善慧天。於眾生分別義法門而得自在。勇妙雜音天。於諸眾生慈念觀察法門而得自在。光明樂幢天。於諸眾生超出魔事法門而得自在。淨境界天。於諸眾生念化法門而得自在。雜色輪天。於念充滿十方諸佛法門而得自在。智華妙光天。於佛功德自在覺悟充滿念隨順法門而得自在。大力光天。於離世間境界法門而得自在。爾時自在天王。承佛神力。遍觀一切自在天眾。以偈頌曰<p class='lg'><br>　如來法身等法界　　普應眾生悉對現<br>　如來法王化眾生　　隨順諸法悉調伏<br>　世間一切上妙樂　　聖寂滅樂為最勝<br>　無垢妙法如來室　　清淨勝眼如實見<br>　如來普照諸世間　　疑地枯林降法雨<br>　眾生蒙潤疑網除　　是寶冠幢妙法門<br>　如來所演一妙音　　廣大法海說無餘<br>　佛以一音遍十方　　是名勝勇善法門<br>　一切十方諸佛土　　入佛一毛猶不滿<br>　佛以大慈如虛空　　是名清淨慧法門<br>　一切眾生慢高山　　佛以十力碎無餘<br>　佛慈光明照十方　　是名光幢妙法門<br>　得睹如來滅癡惑　　淨見智慧悉充滿<br>　永離惡趣諸恐怖　　是名寂境妙法門<br>　如來毛孔悉放光　　隨其所應得聞法<br>　普導眾生至善趣　　是名善幢妙法門<br>　一切十方諸佛事　　此眾一切悉得見<br>　如來法界滿虛空　　是名淨華勝法門<br>　無量劫海諸佛國　　皆是最勝慧境界<br>　如來於此無高心　　是大力幢妙法門　</p><p>復有善化天王。於一切法分別化法門而得自在。靜光時天。於觀一切有及我真實法門而得自在。化力光天。於諸眾生離癡智慧滿足法門而得自在。難勝天於諸佛音聲發起一切歡喜勇猛法門而得自在念光天。於一切佛相好功德具足無盡法門而得自在。踊雲音天。於淨智慧次第憶念過去無量劫法門而得自在。淨光勝天。於一切眾生長養種種功德智慧法門而得自在。樂光髻天。於一切空界結跏趺坐無礙法門而得自在。樂智慧天。於一切方便境界無盡力法門而得自在。華光髻天。於諸眾生業行苦樂等觀法門而得自在。爾時善化天王。承佛神力。遍觀化樂天眾。以偈頌曰<p class='lg'><br>　法身於世難思議　　如來普現應眾生<br>　緣性無造非真實　　行業莊嚴現世間<br>　方便求佛無所有　　攬之十方不可得<br>　法身示現無真實　　出生自在如是見<br>　無量劫海修諸行　　斷除眾生愚癡冥<br>　如來智慧甚清淨　　是名佛慧除癡力<br>　一切世界妙音聲　　悉無能及如來音<br>　一音遠震遍十方　　是名勝音妙法門<br>　一切眾生諸功德　　不及如來一相福<br>　佛德如空無邊際　　是名生光妙法門<br>　三世無量劫中事　　世界成敗種種相<br>　於一毛孔悉能現　　是名清淨無上智<br>　求空邊際猶可得　　佛一毛孔無涯限<br>　佛德如是不思議　　是名如來淨知見<br>　佛於先世無量劫　　具滿一切波羅蜜<br>　勤修精進無厭怠　　是名樂見淨法門<br>　行業因緣難思議　　佛為眾生說無餘<br>　普現諸法淨無穢　　是名無上深法門<br>　觀見如來一毛孔　　一切眾生悉入中<br>　眾生亦無往來想　　是名諸方照法門　</p><p>	復有兜率天王。於成就諸佛轉法輪法門而得自在。樂寶髻天。於虛空界淨光法門而得自在。勝幢天。於廣願海入諸眾生寂靜法門而得自在。百光明天。於一切法無量無相觀行法門而得自在。超踊月天。於佛境界超踊覺力法門而得自在。勝眼光天。於喜修集不可沮壞菩提心法門而得自在。宿莊嚴天。於諸十方佛調伏眾生方便法門而得自在。樂靜妙天。於無邊心海念念迴向隨器普現法門而得自在。爾時兜率天王。承佛神力。遍觀兜率天眾。以偈頌曰<p class='lg'><br>　如來普周等法界　　為垢眾生出現世<br>　隨諸所欲為說法　　是名無上勝法王<br>　如來宿世無量行　　清淨願海具足滿<br>　一切諸法悉周備　　是名方便勝功德<br>　如來法身不思議　　法界法性辯亦然<br>　光明普照一切法　　寂靜諸法皆悉現<br>　眾生癡闇結業障　　高心放逸馳境界<br>　如來為說寂滅法　　歡喜善樂悉能見<br>　一切世間最上歸　　救護群生除眾苦<br>　眾生樂觀無上尊　　猶如滿月顯高山<br>　諸佛境界不思議　　一切法界亦如是<br>　於諸法力悉究竟　　定慧方便皆成就<br>　清淨境界功德海　　一切眾生有緣者<br>　聞佛功德發菩提　　消除塵垢成最勝<br>　如世界海微塵數　　諸佛子等悉來集<br>　供養如來聽受法　　悉睹法幢方便王　</p><p>復有夜摩天王。於諸眾生離憂迴向善根法門而得自在。悅樂光天。於諸境界法門而得自在。無盡慧天。於離諸患具大慈悲法門而得自在。淨莊嚴天。於分別諸根法門而得自在。持須彌天。於無量總持照明法門而得自在。不思議慧天。於諸境界業行真實不思議法門而得自在。臍輪天。於轉法輪調伏眾生法門而得自在。不思議光天。於眾生界勝眼普觀法門而得自在。月姿顏天。於諸法實普現法門而得自在。普音遍觀天。於諸天眾所應施作心淨法門而得自在。爾時夜摩天王。承佛神力。遍觀夜摩天眾。以偈頌曰<p class='lg'><br>　佛於無量大劫海　　生死煩惱永已盡<br>　能教眾生清淨道　　佛為一切智慧燈<br>　如來法身甚彌曠　　周遍十方無涯際<br>　智慧光明方便力　　寂滅禪樂亦無邊<br>　生老病死憂悲苦　　毒害逼切惱眾生<br>　為斯等類起慈悲　　以無盡智示菩提<br>　如來智慧隨順覺　　了達三世無障礙<br>　一切善行悉了知　　是名樂化明法門<br>　無量總持無邊際　　如來辯海無窮盡<br>　能轉清淨妙法輪　　是名須彌總持門<br>　無上大聖一妙身　　應化周滿一切世<br>　悉現一切眾生前　　是名善光勝境界<br>　眾生一見如來身　　悉能斷除眾煩惱<br>　遠離一切諸魔事　　是名清淨妙境界<br>　佛於一切大眾海　　處此眾會悉遍照<br>　普為眾生雨法雨　　是名普音稱法門　</p><p class='juan'>
大方廣佛華嚴經卷第一</p>
</body></html>
