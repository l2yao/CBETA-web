<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第二<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n226"></A>世間淨眼品第一之二</b></p>
<p>復有釋提桓因。於三世佛出興住滅決定大智念喜法門。而得自在。普稱滿天。於眾生色如來色身諸功德力清淨法門。而得自在。慈眼天。於平等慈雲蔭覆法門。而得自在。寶光稱天。於眾光色具足念佛普勢法門。而得自在。樂喜髻天。於觀眾生業報法門。而得自在。樂念淨天。於諸佛國具淨法門。而得自在。須彌勝音天。於觀世間生滅法門。而得自在。念智慧天。於起當來菩薩諸行化眾生因超念法門。而得自在。淨華光天。於一切天娛樂法門。而得自在。慧日眼天。於諸天處教化流通善根法門。而得自在。爾時釋提桓因。承佛神力。遍觀三十三天眾。以偈頌曰<p class='lg'><br>　若念一切三世佛　　廣能觀察佛境界<br>　諸佛國土成敗事　　以佛神力皆悉見<br>　佛身清淨滿十方　　妙色無比應一切<br>　光明照耀最殊特　　具足廣稱如是見<br>　本修方便大慈海　　充滿一切諸眾生<br>　悉能調伏一切眾　　開清淨眼見無極<br>　念佛功德無量故　　得生廣大歡喜心<br>　世間無與如來等　　離垢稱王住法門<br>　清淨業海滿眾生　　一切悉見無有餘<br>　種種因起深廣福　　如是善見猶滿月<br>　諸佛充滿遍十方　　一切眾生無不見<br>　既得見已悉調伏　　皆得無上方便念<br>　如來智身明淨眼　　周遍一切十方剎<br>　悉令眾生皆睹見　　妙音宣化無不解<br>　佛一毛孔現眾行　　佛子見已具修習<br>　具足成就無量德　　如是善慧猶滿月<br>　一切眾生得悅樂　　皆因如來神力生<br>　如來無量功德故　　是名無垢雜華門<br>　若能須臾念如來　　乃至一念功德力<br>　永得遠離眾惡趣　　智慧日光滅癡闇　</p><p>復有日光天子。於照十方諸眾生身盡未來際正住莊嚴法門。而得自在。眼焰光天。於照諸色無上智海法門。而得自在。須彌光天。於起眾生轉勝清淨功德法門。而得自在。淨寶月天。於樂度一切苦行法門。而得自在。勇猛不退天。於無障礙普照法門。而得自在。妙華光天。於淨日光照眾生身法門。而得自在。勝光天。於光照世間積集功德法門。而得自在。寶髻天。於眾寶海現種種色境界法門。而得自在。明眼天。於一切趣開清淨眼觀法界藏法門。而得自在。勝地天。於諸眾生淨乘法門。而得自在。爾時日光天子。承佛神力。遍觀日天子眾。以偈頌曰<p class='lg'><br>　佛慧光明無邊際　　普照十方無量土<br>　令一切眾面睹佛　　種種方便化眾生<br>　眾生大海廣無量　　悉能具足知其心<br>　開發眾生智慧海　　善勝光明如是見<br>　如來普為出興世　　遍照十方悉無餘<br>　如來法身無等等　　以無上智演說法<br>　無數劫海諸有中　　難行苦行為眾生<br>　是故淨光如虛空　　妙身顯現猶滿月<br>　佛演妙音無障礙　　周遍十方悉無餘<br>　分別廣演一切法　　因緣方便具足說<br>　放大光明不思議　　十方世界悉明淨<br>　令人歡喜發道意　　是名莊嚴勝法門<br>　一切世間諸光明　　不及佛身一毛光<br>　佛光微妙難思議　　最勝能現此神變<br>　一切諸佛法如是　　各坐十方道樹下<br>　為眾分別道非道　　清淨妙眼如是見<br>　癡冥眾生盲無目　　為斯苦類開淨眼<br>　為彼示現智慧燈　　得見如來清淨身<br>　方便自在無倒惑　　悉應堪受一切供<br>　漸教開示解脫道　　是名淨眼方便地<br>　於一法門說無邊　　無數劫中廣敷演<br>　分別深遠清淨義　　是名周遍妙法門　</p><p>復有月天子。於調伏眾生普照法界法門。而得自在。耀華天。於普觀攝一切諸法境界法門。而得自在。勝光莊嚴天。於諸眾生心海境界皆悉令轉法門。而得自在。雜樂世間天。於能生一切不可思議愛樂法門。而得自在。眼光天。於令眾生實見法門。而得自在。現淨光天。於大慈悲救護一切苦惱眾生法門。而得自在。普遊靜光天。於無癡淨月法門。而得自在。妙莊嚴天。於觀諸法如幻如化空無法門。而得自在。淨菩提天。於善解一切業行所起法門。而得自在。大光焰天。於滅諸天疑照度法門。而得自在。爾時月天子。承佛神力。遍觀月天子眾。以偈頌曰<p class='lg'><br>　普於眾生放大光　　十方國土見如來<br>　照除一切愚癡闇　　明了不可思議法<br>　佛界無邊不可盡　　無量劫中集功德<br>　種種方便妙法門　　調伏一切眾生類<br>　如來智慧甚深遠　　知他無量諸心海<br>　隨順為轉淨法輪　　令生無量歡喜心<br>　眾生遠離賢聖樂　　沒在世間無量苦<br>　佛與斯等清淨法　　心得悅樂安隱住<br>　如來普放大光明　　分別世間諸法相<br>　罪福報應不敗亡　　清淨光天如是見<br>　佛是一切眾生地　　能持無量善果報<br>　悉令眾生離邪道　　善能安立方便地<br>　大慈悲雲靡不覆　　佛身難思等眾生<br>　普雨法雨潤一切　　是佛第一上方便<br>　一切有無性如空　　佛是眾生大光明<br>　常勤方便利一切　　最勝清淨如是見　</p><p>復有持國乾闥婆王。於攝一切眾生娛樂方便法門。而得自在。樂樹光乾闥婆。於佛功德莊嚴法門。而得自在。起淨眼乾闥婆。於眾生離憂喜法門。而得自在。華樹乾闥婆。於滅結使法門。而得自在。樂遊行乾闥婆。於調伏希望法門。而得自在。妙眼乾闥婆。於一切樂喜光藏正住法門。而得自在。師子幢乾闥婆。於一切方雨寶法門。而得自在。寶光解脫乾闥婆。於現一切妙身廣智法門。而得自在。金剛樹乾闥婆。於長養諸樹喜光法門。而得自在。現諸莊嚴乾闥婆。於一切佛諸境界行悉令眾生受樂法門。而得自在。爾時持國乾闥婆王。承佛神力。遍觀乾闥婆眾。以偈頌曰<p class='lg'><br>　如來境界無量門　　一切眾生莫能思<br>　世尊清淨如虛空　　開示眾生見正道<br>　如來無量功德海　　一一毛孔悉得見<br>　能令一切隨意樂　　清淨悅樂如是見<br>　眾生無量憂苦海　　佛能除滅悉無餘<br>　佛以大慈多方便　　能開眾生清淨眼<br>　諸佛剎海滿十方　　如來光明悉遍照<br>　能除眾生煩惱垢　　演說甚深清淨法<br>　佛於無量諸劫海　　方便廣修淨國土<br>　以一切智無上音　　安慰無邊眾生類<br>　樂見如來普清淨　　眾生悉得無盡樂<br>　隨順能起解脫因　　得解脫冠心歡喜<br>　愚癡障蓋甚堅固　　眾生輪轉生死海<br>　如來示現廣大法　　演說清淨建法幢<br>　一切眾生無量門　　如來為現種種形<br>　多方便門照眾生　　愛音如來如是現<br>　如來方便無邊際　　善逝具足廣開現<br>　入最勝道方便行　　金剛樹下成正覺<br>　以無量劫為一念　　佛力能現亦不積<br>　能與眾生一切樂　　是名樂見方便門　</p><p>復有毘樓勒鳩槃荼王。於能滅一切鬥諍法門。而得自在。長燈照光鳩槃荼。於一切行現前法門。而得自在。善修幢鳩槃荼。於專正諸趣法門。而得自在。饒益諸行鳩槃荼。於善惡平等清淨法門。而得自在。除恐怖鳩槃荼。於一切眾生無畏安隱莊嚴法門。而得自在。淨娑羅林。鳩槃荼於除滅。無量眾生愛海熾然法門。而得自在。起須彌鳩槃荼。於一切趣照明雲法門。而得自在。常勤鳩槃荼。於普照法門。而得自在。無量淨眼鳩槃荼。於起不退轉大慈藏法門。而得自在。無量門鳩槃荼。於起一切趣所作法門。而得自在。爾時毘樓勒鳩槃荼王。承佛神力。遍觀鳩槃荼眾。以偈頌曰<p class='lg'><br>　如來忍力成滿足　　無量劫行為眾生<br>　離放逸慢諸煩惱　　故佛身淨照十方<br>　昔行菩薩諸行海　　調伏十方無量眾<br>　種種方便起慈門　　令眾生得一切智<br>　如來智慧濟群生　　悉分別知眾生心<br>　無量自在調眾生　　一切見者皆歡喜<br>　佛神力境難思議　　於當來世一切劫<br>　轉實法輪猶虛空　　無量眾生得淨眼<br>　眾生癡垢翳心目　　如來照除見正道<br>　救濟永離無量苦　　令無恐怖得淨智<br>　眾生沒在愛苦海　　如來智照滅無餘<br>　離欲無垢見佛身　　猶如寶樹悉清淨<br>　佛身普應無不見　　種種方便化眾生<br>　音如雷震雨法雨　　是名山王慧法門<br>　佛光無垢最清淨　　照除眾生癡冥山<br>　顯現如來無量德　　無癡方便見佛身<br>　無量劫修大悲門　　悉與眾生自在樂<br>　種種方便滅眾苦　　離垢清淨如華敷<br>　最勝現身悉周遍　　於十方界無去來<br>　自覺大聖一切現　　是無量門佛能見　</p><p>復有毘樓波叉龍王。於一切龍趣中除滅熾然恐怖救濟法門。而得自在。海龍王。於一念中能轉一切不可思議龍身法門。而得自在。雲樂妙幢龍。於一切有趣轉清淨輪聞聲法門。而得自在。須彌普幢龍。於一切眾生示大功德海法門。而得自在。德叉伽龍。於離恐怖清淨法門。而得自在。無量步龍。於示現一切眾生無量雲超度無量劫住壽法門。而得自在。焰眼善住龍。於安立一切世界分別無量佛法示現方便法門。而得自在。離垢勢色龍。於一切眾生離垢歡喜知足入方便法門。而得自在。普行廣聖龍。於一切善惡音聲具滿平等觀法門。而得自在。阿那婆達多龍王。於大悲雲蔭覆一切眾生離苦法門。而得自在。爾時毘樓波叉龍王。承佛神力。遍觀龍眾。以偈頌曰<p class='lg'><br>　觀見一切最勝法　　救濟十方群生類<br>　惡趣眾生常輪轉　　以大悲力能濟拔<br>　隨諸眾生所樂色　　佛一毛孔皆悉現<br>　神足境界無有量　　佛功德海清淨現<br>　最勝妙法無限量　　譬如大海深無底<br>　隨其所樂令得聞　　妙聲柔軟發雷音<br>　一切眾生瞋恚心　　蔭蓋障覆愚癡海<br>　如來無上大慈悲　　以神足力度脫之<br>　於如來身一毛孔　　眾生功德皆悉現<br>　入深無量功德海　　須彌山幢功德現<br>　眾生種種恐怖苦　　法王智光悉救濟<br>　最勝毛孔演妙音　　無量眾生開淨眼<br>　十方三世諸如來　　於佛身中現色像<br>　無量劫中淨佛土　　是名無上大龍地<br>　佛一毛中皆悉現　　無量神變莊嚴土<br>　佛與眷屬圍遶坐　　為眾生說微妙法<br>　佛為菩薩求道時　　恭敬供養諸佛海<br>　種種無量方便門　　度脫一切眾生海<br>　如來演說正法時　　充滿一切眾生樂<br>　佛音能起歡悅心　　普令眾生得法喜　</p><p>復有毘沙門夜叉王。於平等觀方便離一切惡饒益眾生法門。而得自在。音主夜叉。於一切普勝法門。而得自在。持地夜叉。於能除奪眾生精氣長養一切生氣法門。而得自在。一切主夜叉。於觀一切聖功德法門。而得自在。勝眼神足夜叉。於觀一切眾生智慧法門。而得自在。堅固金剛眼夜叉。於與一切眾生安樂法門。而得自在。護命夜叉。於持力救濟法門。而得自在。能破須彌山夜叉。於起隨順佛力法門。而得自在。爾時毘沙門夜叉王。承佛神力。遍觀夜叉眾。以偈頌曰<p class='lg'><br>　眾生罪垢甚深重　　於百千劫不見佛<br>　輪轉生死受眾苦　　為度是等佛興世<br>　佛為救濟一切故　　悉現十方眾生前<br>　拔濟諸趣眾苦輪　　因緣音主最方便<br>　眾生重罪惡業障　　佛以方便悉除滅<br>　安立眾生正法中　　是名離癡方便見<br>　佛昔無量劫行時　　讚歎十方一切佛<br>　故有高遠大名稱　　皆悉普聞十方國<br>　佛慧無邊等虛空　　如來法身不思議<br>　故能顯現照十方　　明淨眼王妙法門<br>　一切眾生入邪徑　　佛示正道難思議<br>　見諸眾生堪受化　　種種方便令調伏<br>　一切眾生諸功德　　不及如來一光福<br>　佛智慧海不可議　　是名寶王如是見<br>　無量劫數難思議　　佛於是中修十力<br>　是故世尊力具足　　一切世間無能壞　</p><p>復有金剛眼照力士。於示現如來無量色像法門。而得自在。離垢日踊力士。於諸佛無量色法門。而得自在。須彌華光力士。於離垢自在種種現法門。而得自在。淨雲音力士。於如來無邊淨音不可量法門。而得自在。阿修羅主力士。於一切示現種種法門。而得自在。金剛光樂力士。於入一切佛法無餘法門。而得自在。雷音力士。於能舉一切諸天法門。而得自在。師子端嚴王力士。於如來功德廣照法門。而得自在。勝光明力士。於除滅眾生惡心安立佛境法門。而得自在。珠髻華光力士。於菩薩示現一切世間雨寶法門。而得自在。爾時金剛眼照力士。承佛神力。遍觀力士眾。以偈頌曰<p class='lg'><br>　普為三界一切眾　　於諸法中為法王<br>　具足無量眾妙色　　悉照十方無不明<br>　佛身一切諸毛孔　　普放光明不可議<br>　映蔽一切日光明　　遍照十方靡不周<br>　如來大聖自在力　　充滿一切諸法界<br>　法身示現無涯際　　悉現一切眾生前<br>　佛音清淨甚深妙　　普震十方諸世界<br>　柔軟微妙和雅音　　滅眾生垢願滿足<br>　十方三界諸宮殿　　最勝悉現於彼坐<br>　一一佛所無量眾　　導師處中為說法<br>　法海無量無有邊　　眾方便門悉入中<br>　分別一切諸法界　　最勝示現無窮盡<br>　眾生大海無邊際　　最勝淨眼能度脫<br>　如來光明照眾生　　一切普見大導師<br>　悉皆恭敬興供養　　無量塵海國土佛<br>　功德無量如虛空　　一切悉見大導師<br>　如來神力不可壞　　一切佛土皆悉現<br>　如來安坐淨道場　　一切眾生現前見<br>　光明普照如雲興　　眾妙莊嚴光圓滿<br>　普照一切諸法界　　示現諸佛深妙法　</p><p>是時普賢菩薩。成就不可思議方便法門海。能入如來無量功德海。所謂出生究竟淨諸佛土調伏眾生法門。詣諸佛所能起一切具足功德法門。菩薩諸地願行法門。普門示現法界塵數身雲法門。持諸佛土不可思議方便輪法門。一切眾中自在顯現無量無邊菩薩境界法門。於一念中知三世劫生滅法門。分別顯現一切菩薩諸根境界海法門。其身自在充滿無量無邊法界法門。一切菩薩種種方便廣分別法入一切智方便法門。爾時普賢菩薩。遍觀一切大眾。以偈頌曰<p class='lg'><br>　最勝嚴淨　　無數佛土　　無量淨色<br>　甚深功德　　真淨離垢　　佛子充滿<br>　常聞妙法　　不思議音　　見佛處此<br>　師子座上　　一切塵中　　亦復如是<br>　而如來身　　亦不往彼　　普現佛土<br>　功德境界　　悉入無量　　諸地方便<br>　佛示一切　　諸菩薩行　　說諸方便<br>　不可思議　　令諸佛子　　入淨法界<br>　離垢淨眼　　住深法性　　十方無量<br>　無有邊際　　微塵數等　　諸化佛身<br>　教導無量　　眾生等類　　一切十方<br>　如來剎土　　世尊皆悉　　為平等護<br>　佛於方便　　悉已清淨　　調伏眾生<br>　令除垢穢　　一切塵數　　諸佛國土<br>　如來示現　　無量自在　　梵音和雅<br>　遍諸道場　　演暢最勝　　菩薩本行<br>　一切三世　　所有劫數　　於念念中<br>　悉見無餘　　觀彼生滅　　如實法相<br>　不可思議　　世護能見　　無量大眾<br>　數不可盡　　如來真子　　欲觀佛地<br>　一切法門　　無量無邊　　非諸佛子<br>　所有境界　　離垢如來　　猶如虛空<br>　清淨無著　　等真法性　　現化無量<br>　不可窮盡　　悉坐道樹　　成等正覺<br>　佛以一言　　說一切地　　一切法相<br>　皆悉窮盡　　無量方便　　一一門中<br>　演暢諸法　　亦悉無餘　</p><p>爾時於佛師子之座。一切妙華摩尼寶輪高臺樓觀莊嚴具中。一一各出一佛世界微塵數等大菩薩眾。其名曰海慧超越菩薩。無量師子吼菩薩。眾寶光幢菩薩。智日超慧菩薩。不思議功德智稱菩薩。方便寂靜妙華髻菩薩。金光焰菩薩。法界普音菩薩。淨雲月幢菩薩。善超淨光菩薩。如是等一一佛世界微塵數等大菩薩眾。設諸供養散眾妙華充滿虛空。燒諸雜香氣過騰雲。普現一切眾寶圓光。又放無量淨日光明。作眾妓樂諸微妙音。雜種寶樹枝葉華實一切光明猶若雲起雨無量寶。如是一一菩薩所供養具。各與一佛世界微塵數等。一一供具復與一佛世界微塵數等。皆大歡喜。供養世尊遶百千匝已。隨其所應供養大眾。猶如雲雨而無斷絕。隨所出方。化作寶蓮華藏師子之座。恭敬向佛結跏趺坐。彼菩薩等。悉得無量清淨法海普明法門。於佛境界無所障礙。悉入一切辯才法海。又得不可思議照明法門。正住如來普門境界。三世智地皆已得入。具足成就大力法愛。無量功德清淨圓滿。常行法界畢竟空性。悉已具足供養諸佛。爾時一切海慧自在智明王菩薩。以偈頌曰<p class='lg'><br>　佛覺諸法　　平等真實　　無有障礙<br>　淨如虛空　　普悉照明　　十方世界<br>　處一切眾　　最勝殊特　　自然正覺<br>　無量無邊　　充滿十方　　眾生境界<br>　一切悉坐　　菩提樹王　　諸眾生主<br>　皆悉圍遶　　佛有如是　　自在神力<br>　於一念頃　　現無量身　　普令眾生<br>　滅除垢穢　　如來境界　　無有邊際<br>　無量劫海　　具足修行　　如來處在<br>　一切有海　　種種方便　　調伏眾生<br>　皆悉受行　　最勝正法　　眾會離垢<br>　普得清淨　　一切觀佛　　深樂無厭<br>　最勝妙相　　莊嚴具足　　處蓮華藏<br>　寶師子座　　一切眾寶　　諸莊嚴具<br>　皆出無量　　微妙香熏　　雜色華鬘<br>　懸布虛空　　佛處如是　　寶師子座<br>　無量眾寶　　流出妙光　　暉焰清淨<br>　十方明耀　　如來安住　　莊嚴樓觀<br>　演出清淨　　微密梵音　　宣暢最勝<br>　無上正法　　聞者歡喜　　得淨妙道<br>　金剛承座　　安峙堅固　　如意藏寶<br>　以為莊嚴　　寶髻菩薩　　常守護之<br>　世尊於此　　普現照明　　天尊處在<br>　寶師子座　　遍照三世　　一切導師<br>　無量化佛　　遍滿十方　　闡揚如來<br>　無盡法藏　</p><p>爾時佛神力故。蓮華藏莊嚴世界海。六種十八相震動。所謂。動。遍動。等遍動起。遍起。等遍起覺。遍覺。等遍覺。震。遍震。等遍震。吼。遍吼。等遍吼。涌。遍涌。等遍涌。又令一切世界諸王。各雨不可思議諸供養具。供養如來大眾海會。所謂雨一切香華雲。眾妙寶雲。雜寶蓮華雲。無量色寶曼陀羅雲。解脫寶雲。碎末栴檀香雲。清淨柔軟聲雲。寶網日雲。各隨其力雨眾供養。如是等一一世界諸王。設不可思議諸供養雲。普供一切如來大眾。如此世界設眾供養。一切十方諸佛國土亦復如是。此世界中佛坐道場。世界諸王各隨所樂境界三昧諸方便門。歡喜厭離通達諸方勇猛之法。如來境界神力所入。諸佛無量法海之門。皆已得度。如此世界。十方一切世界亦復如是<p><b>　　<A NAME="n227"></A>大方廣佛華嚴經盧舍那佛品第二之一</b><p>爾時諸菩薩眾。及一切世界諸王。咸作是念。何等是一切諸佛地。佛境界。佛持。佛行。佛力。佛無畏。佛三昧。佛自在。佛勝法。示現菩提。佛眼耳鼻舌身意諸根。佛光明音聲。佛智海。世界海。眾生海。法界方便海。佛海。波羅蜜海。法門海。化身海。佛名號海。佛壽量海。一切菩薩所修行海。發大乘心。出生諸波羅蜜願智慧藏。唯願如來慈悲方便。發起我心令得開解。時諸菩薩神力故。一切供養具中。出自然音而說偈言<p class='lg'><br>　如來無量曠劫行　　自然正覺出世間<br>　於當來世無量劫　　身應一切如大雲<br>　斷眾生疑永無餘　　出生勝力得解脫<br>　滅除世間無量苦　　令一切得正覺樂<br>　無量剎塵諸菩薩　　一心合掌觀最勝<br>　隨彼所願諸境界　　斷除疑惑開法門<br>　何等一切諸佛地　　大聖境界佛諸持<br>　佛無上智力無畏　　願為佛子平等現<br>　無量如實諸三昧　　諸清淨行深妙法<br>　大聖神力無有邊　　興大雷雲雨眾生<br>　悉入法王如實趣　　於最勝境不退轉<br>　及無量佛諸功德　　願起慈悲悉令見<br>　如來眼根無限量　　耳鼻舌身亦如是<br>　佛意如實難思議　　願令眾生悉知見<br>　佛國土海眾生海　　諸法界海調伏海<br>　佛海無量無邊際　　願令佛子平等見<br>　波羅蜜海不思議　　無上方便法門海<br>　無量無邊法門海　　願在道場具足說　</p><p>爾時世尊。知諸菩薩心之所念。即於面門及一一齒間。各放佛世界塵數光明。所謂寶幢照光明。法界妙音莊嚴光明。生樂垂雲光明。佛十種力嚴淨道場光明。一切寶焰雲光明。清淨無礙充滿法界光明。能成一切世界光明。淨寶金剛日幢光明。往詣菩薩大眾光明。演出諸佛語輪光明。如是等一一光明。各有佛世界塵數光明。以為眷屬。一一光明。照十佛土微塵等剎。彼諸菩薩見此光已。得睹蓮華藏莊嚴世界海。佛神力故。於光明中而說偈言<p class='lg'><br>　無量劫海修功德　　供養十方一切佛<br>　教化無邊眾生海　　盧舍那佛成正覺<br>　放大光明照十方　　諸毛孔出化身雲<br>　隨眾生器而開化　　令得方便清淨道<br>　佛於往古生死中　　調伏一切諸群生<br>　於一念中悉解脫　　世雄無量得自在<br>　深心淨信普莊嚴　　往修滿足波羅蜜<br>　與諸剎海塵數等　　堅固安住一切力<br>　出微妙音遍十方　　具足實智滿眾心<br>　無量方便化眾生　　是師子吼寂靜法<br>　人尊如是德無量　　應詣供養聽受法<br>　如佛剎等微塵數　　最勝諸子詣如來<br>　各雨一切供養具　　一心恭敬觀導師<br>　如來所說一語中　　演出無邊契經海<br>　於一切眾雨甘露　　恭敬往詣兩足尊<br>　三世諸佛無上願　　大聖道場分別說<br>　亦非集在一念中　　宜速時詣覲最勝<br>　盧舍那佛大智海　　光明普照無有量<br>　如實觀察真諦法　　普照一切諸法門　</p><p>爾時蓮華藏莊嚴世界海東。次有世界海。名淨蓮華勝光莊嚴。中有佛剎。名眾寶金剛藏。佛號法水覺虛空法王。於彼如來大眾海中。有菩薩名觀勝法妙清淨王。為佛光明所開發已。與世界海塵數菩薩眷屬圍遶來向佛所。充滿十方一切虛空。興十種寶色光明華雲。悉皆彌覆充滿虛空。十種妙寶須彌山雲。十種日輪雲。十種寶華雲。十種妙寶樓閣藏雲。十種華樹雲。十種妙香現眾色雲。十種一切妙音聲雲。如是一切悉皆彌覆充滿虛空。來詣佛所供養恭敬禮拜已。在於東方雜華光藏師子座上。結跏趺坐。此世界海南。次有世界海。名眾寶月光莊嚴藏。中有佛剎。名無量光嚴。佛號普智光勝須彌山王。於彼如來大眾海中。有菩薩名清淨海慧。為佛光明所開發已。與世界海塵數菩薩眷屬圍遶來向佛所。興十種一切妙莊嚴藏眾寶王雲。悉皆彌覆充滿虛空。十種普莊嚴寶王雲。十種妙寶藏熾然照明歎佛功德寶王雲。十種妙音充滿讚歎寶王雲。十種菩提樹莊嚴道場寶王雲。十種普門光明佛變化寶王雲。十種不壞眾光明示現寶王雲。十種香燈照一切剎充滿寶王雲。十種不可思議佛剎如來宮殿普現寶王雲。十種雜寶三世諸佛法身光明寶王雲。悉皆彌覆充滿虛空。來詣佛所恭敬供養禮拜已。在於南方青色蓮華師子座上。結跏趺坐。此世界海西。次有世界海。名寶光樂。中有佛剎。名一切勝觀。佛號香光王功德寶莊嚴。於彼如來大眾海中。有菩薩名香焰平等莊嚴月光。為佛光明所開發已。與世界海塵數菩薩眷屬圍遶來向佛所。興十種一切雜寶香華樓閣雲。悉皆彌覆充滿虛空。十種一切色寶王莊嚴樓閣雲。十種一切寶幢香焰樓閣雲。十種一切解脫莊嚴樓閣雲。十種一切寶華鬘雲。十種一切寶鬘莊嚴寶樓閣雲。十種一切普光明藏照一切莊嚴樓閣雲。十種一切寶莊嚴無量莊嚴悉現樓閣雲。十種普滿莊嚴樓閣雲。十種無量華樂雲。悉皆彌覆充滿虛空。來詣佛所供養恭敬禮拜已。在於西方金色雜寶莊嚴蓮華藏化師子座上。結跏趺坐。此世界海北。次有世界海。名琉璃寶光充滿藏。中有佛剎。名化青蓮華莊嚴。佛號無量智慧音王。於彼如來大眾海中。有菩薩名師子光莊嚴。為佛光明所開發已。與世界海塵數菩薩眷屬圍遶來向佛所。興十種一切香雲。悉皆彌覆充滿虛空。十種一切青色華雲。十種一切妙寶樹雲。十種一切諸雜華雲。十種一切寶莊嚴雲。十種一切寶雷音雲。十種一切妙音聲雲。如是一切悉皆彌覆充滿虛空。來詣佛所供養恭敬禮拜已。在於北方大燈變化師子座上。結跏趺坐。此世界海東南方。次有世界海。名閻浮檀玻璃色幢。中有佛剎。名寶莊嚴藏。佛號一切法燈無所怖畏。於彼如來大眾海中。有菩薩名無盡勝燈功德法藏。為佛光明所開發已。與世界海塵數菩薩眷屬圍遶。來向佛所。興十種無量色蓮華藏師子座雲。悉皆彌覆充滿虛空。十種師子座雲。十種一切莊嚴具莊嚴師子座雲。十種燈明師子座雲。十種能出十方一切眾寶師子座雲。十種一切香鬘師子座雲。十種一切諸佛莊嚴示現師子座雲。十種一切寶臺欄楯莊嚴師子座雲。十種一切寶樹莊嚴師子座雲。十種日莊嚴師子座雲。皆悉彌覆充滿虛空。來詣佛所供養恭敬禮拜已。在東南方夜光幢寶藏師子座上。結跏趺坐。此世界海西南方。次有世界海。名普照莊嚴。中有佛剎。名香勝離垢光明。佛號一切眾生普歡喜王。於彼如來大眾海中。有菩薩名普智光明慧燈。為佛光明所開發已。與世界海塵數菩薩眷屬圍遶來向佛所。興十種如意寶王雲。悉皆彌覆充滿虛空。十種青色寶雲。十種一切香雲。十種一切幡雲。十種一切妙色莊嚴雲。悉皆彌覆充滿虛空。來詣佛所供養恭敬禮拜已。在西南方眾寶師子座上。結跏趺坐。此世界海西北方。次有世界海。名善光照。中有佛剎名意入。佛號普門智慧意入明淨音。於彼如來大眾海中。有菩薩名無量華照垂髻。為佛光明所開發已。與世界海塵數菩薩眷屬圍遶來向佛所。興十種一切雜寶輪蓋雲。悉皆彌覆充滿虛空。十種華蓋雲。十種解脫蓋雲。十種寶王蓋雲。十種雜寶蓋雲。十種普寶蓋雲。十種琉璃寶王蓋雲。十種一切香蓋雲。悉皆彌覆充滿虛空。來詣佛所供養恭敬禮拜已。在西北方眾善光明幢師子座上。結跏趺坐。此世界海東北方。次有世界海。名寶照光明藏。中有佛剎。名香莊嚴樂勝藏。佛號無量功德海。於彼如來大眾海中。有菩薩名無盡清淨光明王。為佛光明所開發已與世界海塵數菩薩眷屬圍遶來向佛所。興十種一切寶光輪雲。悉皆彌覆充滿虛空。十種光輪雲。十種華雲。十種如來變化輪雲。十種一切佛境界輪雲。十種一切功德寶雲。十種一切眾生樂不可盡示現雲。十種一切諸佛所願示現雲。悉皆彌覆充滿虛空。來詣佛所供養恭敬禮拜已。在東北方清淨光明不可盡師子座上。結跏趺坐<p class='juan'>
大方廣佛華嚴經卷第二</p>
</body></html>
