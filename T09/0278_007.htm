<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第七<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n242"></A>賢首菩薩品第八之二</b></p>
<p class='lg'><br>　又放光明名愛樂　　彼光覺悟一切眾<br>　心常愛樂諸如來　　無上法寶清淨僧<br>　常會十方諸佛前　　逮成無上深法忍<br>　教化無量群生類　　心常念佛深妙法<br>　開發眾生菩提心　　因是得成愛樂光<br>　又放光明名德聚　　彼光覺悟一切眾<br>　普行種種無量施　　以此願求無上道<br>　隨其所求皆滿足　　一切施會悉清淨<br>　隨其所求惠施故　　因是得成德聚光<br>　又放光明名深智　　彼光覺悟一切眾<br>　於一法門一念中　　悉解無量諸法門<br>　分別諸法化眾生　　及諸法相如實義<br>　說法說義具足故　　因是得成深智光<br>　又放光明名慧燈　　彼光覺悟一切眾<br>　諸法空寂無生滅　　解達非有亦非無<br>　譬如野馬水月形　　亦如幻夢鏡中像<br>　諸法無主悉空寂　　因是得成慧燈光<br>　又放光名法自在　　彼光覺悟一切眾<br>　陀羅尼藏不可盡　　能持如來一切法<br>　恭敬供養持法者　　防衛守護眾賢聖<br>　以無量法施眾生　　因是得成自在光<br>　又放光明名無慳　　彼光覺悟除貪惜<br>　解知財寶非常有　　悉能捨離無所著<br>　難制慳心能調伏　　解財如夢如浮雲<br>　常能歡喜樂布施　　因是得成無慳光<br>　又放光明名清涼　　彼光覺悟毀禁者<br>　安立眾生淨戒中　　啟導令逮無師寶<br>　十善業跡悉清淨　　勸化眾生持淨戒<br>　開發眾生求佛道　　因是得成清涼光<br>　又放光名忍莊嚴　　彼光覺悟瞋恚者<br>　捨離瞋恚增上慢　　常樂柔和忍辱法<br>　眾生惡性難忍者　　悉能堪忍求佛道<br>　常能讚歎忍辱法　　因是得成莊嚴光<br>　又放光明名轉勝　　彼光覺悟懈怠者<br>　常能勤修三種業　　恭敬供養佛法僧<br>　若能勤修三種業　　恭敬供養佛法僧<br>　彼能超出四魔境　　速成無上佛菩提<br>　勸化眾生令精進　　恭敬供養佛法僧<br>　佛法欲滅能護持　　因是得成轉勝光<br>　又放光明名寂靜　　彼光覺悟亂意者<br>　捨離貪欲瞋恚癡　　正住甚深諸三昧<br>　遠惡知識不善行　　又離十種非法語<br>　讚歎坐禪空閑處　　因是得成寂靜光<br>　又放光名慧莊嚴　　彼光覺悟愚癡者<br>　善知緣起得解脫　　智慧照明了諸根<br>　若知緣起得解脫　　智慧照明了諸根<br>　得聖智慧諸三昧　　逮等正覺照世間<br>　捨國財寶所愛身　　精勤求法為佛道<br>　專心說法為眾生　　因是得成慧光明<br>　又放光明名佛慧　　彼光覺悟一切眾<br>　見不思議無量佛　　各各坐寶蓮華上<br>　讚歎諸佛佛解脫　　說佛自在無有量<br>　廣說佛力諸神通　　因是得成佛慧光<br>　又放光明名無畏　　彼光安慰恐怖者<br>　非人所持諸毒害　　無量恐怖悉除滅<br>　普於眾生施無畏　　心常慈忍離惱害<br>　拯濟危難無救者　　因是得成無畏光<br>　又放光明名安隱　　彼光所觸疾病者<br>　滅除一切諸苦痛　　悉得正受三昧樂<br>　施諸良藥療眾患　　摩以寶珠香塗身<br>　或酥油乳石蜜施　　因是得成安隱光<br>　又放光明名見佛　　彼光覺悟命終者<br>　念佛三昧必見佛　　命終之後生佛前<br>　見彼臨終勸念佛　　又示尊像令瞻敬<br>　又復勸令歸依佛　　因是得成見佛光<br>　又放光明名樂法　　彼光覺悟一切眾<br>　聽法講說及書寫　　於正法中常愛樂<br>　佛法欲滅能護持　　令求法者意充滿<br>　精勤修習佛正法　　因是得成樂法光<br>　又放光明名妙音　　彼光覺悟諸佛子<br>　一切世間所有聲　　聞者皆是如來音<br>　大音讚揚諸如來　　妓樂鐘磬供養佛<br>　又常讚歎佛音聲　　因是得成妙音光<br>　又放光名施甘露　　彼光覺悟一切眾<br>　遠離一切放逸行　　皆悉具足諸功德<br>　分別無量大苦海　　有為危脆非安隱<br>　宣揚讚歎寂滅樂　　因是得成甘露光<br>　又放光明名殊勝　　彼光覺悟一切眾<br>　於如來所聞勝戒　　勝妙三昧勝智慧<br>　常歎諸佛勝妙戒　　勝妙三昧勝智慧<br>　一心修習求菩提　　因是得成勝光明<br>　又放光名寶莊嚴　　彼光覺悟一切眾<br>　得勝寶藏不可盡　　以此供養諸世尊<br>　以寶獻佛及塔廟　　兼施一切諸貧乏<br>　以眾珍奇供最勝　　因是成寶莊嚴光<br>　又放光明名妙香　　彼光覺悟一切眾<br>　其有眾生聞是香　　具足得佛諸功德<br>　以人天香塗其地　　供養一切諸如來<br>　以香造像及塔廟　　因是得成妙香光<br>　又放光名雜莊嚴　　以幢幡蓋而嚴飾<br>　和雅妓樂微妙音　　散眾寶華滿十方<br>　本以微妙妓樂音　　和末塗香眾雜華<br>　幢蓋幡帳供諸佛　　因是得成莊嚴光<br>　又放光明名端嚴　　令十方地平如掌<br>　掃除僧坊大仙塔　　因是得成端嚴光<br>　又放光明名大雲　　彼光能雨妙香水<br>　香水灑塔及僧坊　　因是得成大雲光<br>　又放光名衣莊嚴　　令裸形者得上服<br>　以莊嚴服施眾生　　因是成衣莊嚴光<br>　又放光明名上味　　令飢餓者得美膳<br>　本施種種上味食　　因是得成上味光<br>　又放光名示現寶　　令諸貧乏得寶藏<br>　以無盡藏施三寶　　因是得成示寶光<br>　又放光名眼清淨　　能令盲者見眾色<br>　以燈供佛及塔廟　　因是得成淨眼光<br>　又放光名耳清淨　　能令聾者聞眾音<br>　妓樂供佛及塔廟　　因是得成淨耳光<br>　又放光名鼻根淨　　聞若不聞悉令聞<br>　眾香供佛及塔廟　　因是得成鼻淨光<br>　又放光名舌根淨　　以柔軟音讚諸佛<br>　永離麤獷不善語　　因是得成淨舌光<br>　又放光名身根淨　　諸根毀壞令具足<br>　禮拜諸佛及塔寺　　因是得成身淨光<br>　又放光名意根淨　　令失心者得正念<br>　修習三昧禪定力　　因是得成意淨光<br>　又放光名色清淨　　睹見不可思議佛<br>　以眾妙色莊嚴塔　　因是得成色淨光<br>　又放光名聲清淨　　解聲非聲悉空寂<br>　化眾令知聲如響　　因是得成聲淨光<br>　又放光名香清淨　　令諸臭穢成妙香<br>　香水洗塔菩提樹　　因是得成淨香光<br>　又放光名味清淨　　悉除一切味中毒<br>　供養佛僧及父母　　因是得成味淨光<br>　又放光名觸清淨　　堅強麤澀皆柔軟<br>　雨刀輪戟諸鋒刃　　皆悉變成寶華鬘<br>　柔軟妙衣布道巷　　最勝行時足蹈上<br>　香華上服用布施　　因是得成觸淨光<br>　又放光名法清淨　　一一毛孔無量佛<br>　各說妙法難思議　　悉令眾生得歡喜<br>　因緣所生非生性　　如來法身非是身<br>　湛然常住如虛空　　因此化導成法光<br>　如是等比光明門　　無量無邊琩F數<br>　悉從大仙毛孔出　　一切業果皆悉現<br>　如一毛孔所放光　　無量無邊琩F數<br>　一切毛孔亦如是　　是大仙定自在力<br>　隨其本行得光明　　宿世同行有緣者<br>　如其所應放光明　　是名大仙智自在<br>　所修行業有同者　　及行隨喜功德分<br>　聞見菩薩清淨行　　彼人得見此光明<br>　若修無量諸功德　　恭敬供養無數佛<br>　心常樂求無上道　　彼人覺悟是光明<br>　譬如生盲不見日　　非為無日出世間<br>　諸有目者悉睹見　　各隨所務修其業<br>　大聖光明亦如是　　或有眾生見不見<br>　邪見惡害所不睹　　勝智慧者乃能見<br>　摩尼寶殿上輦<span class='corr'>乘</span>　　眾寶香味莊嚴具<br>　有功德者自然備　　非無德者所能獲<br>　大聖光明亦如是　　隨其行業見不見<br>　聞是分別諸光明　　精勤恭敬信向者<br>　滅除一切諸疑惑　　速成無上功德幢<br>　出生微妙勝三昧　　諸佛眷屬大莊嚴<br>　神力於此得自在　　悉能顯現示眾生<br>　三千大千妙莊嚴　　化一蓮華滿世界<br>　結跏趺坐悉充滿　　是名自在三昧力<br>　十方世界微塵剎　　化作七寶大蓮華<br>　佛子眷屬共圍遶　　是名自在勝三昧<br>　宿世成就善因緣　　具足功德求佛道<br>　彼等眾生遶菩薩　　一切合掌觀無厭<br>　彼大仙人法如是　　甚深正受三昧力<br>　菩薩處彼清淨眾　　如月在星獨明耀<br>　如此一方所示現　　諸佛子等為眷屬<br>　一切十方亦如是　　示現三昧自在力<br>　十方世界有緣故　　往返出入度眾生<br>　或見菩薩入正受　　或見菩薩從定起<br>　或東方見入正受　　或西方見三昧起<br>　或西方見入正受　　或東方見三昧起<br>　如是出入遍十方　　或異方見入正受<br>　或異方見三昧起　　是大仙定自在力<br>　東方世界無有餘　　佛剎如來難思議<br>　菩薩常現彼佛前　　是名寂靜三昧力<br>　東方一切諸佛前　　常見安住入正受<br>　西方一切諸佛前　　常見菩薩供養佛<br>　西方世界無有餘　　佛剎如來難思議<br>　於彼一切諸佛前　　常見菩薩入正受<br>　西方見彼入正受　　東方佛剎無有餘<br>　於彼佛前三昧起　　恭敬供養一切佛<br>　如是十方諸佛前　　出入三昧無有餘<br>　或見菩薩入正受　　或見恭敬供養佛<br>　於眼根中入正受　　於色法中三昧起<br>　示現色法不思議　　一切天人莫能知<br>　於色法中入正受　　於眼起定念不亂<br>　觀眼無生無自性　　說空寂滅無所有<br>　於耳根中入正受　　於聲法中三昧起<br>　分別一切諸音聲　　諸天世人莫能知<br>　於聲法中入正受　　於耳起定念不亂<br>　觀耳無生無自性　　說空寂滅無所有<br>　於鼻根中入正受　　於香法中三昧起<br>　分別一切諸香法　　諸天世人莫能知<br>　於香法中入正受　　於鼻起定念不亂<br>　觀鼻無生無自性　　說空寂滅無所有<br>　於舌根中入正受　　於味法中三昧起<br>　分別一切諸味法　　諸天世人莫能知<br>　於味法中入正受　　於舌起定念不亂<br>　觀舌無生無自性　　說空寂滅無所有<br>　於身根中入正受　　於觸法中三昧起<br>　分別一切諸觸法　　諸天世人莫能知<br>　於觸法中入正受　　於身起定念不亂<br>　觀身無生無自性　　說空寂滅無所有<br>　於意根中入正受　　於諸法中三昧起<br>　分別一切諸法相　　諸天世人莫能知<br>　於諸法中入正受　　於意起定念不亂<br>　觀意無生無自性　　說空寂滅無所有<br>　現童子身入正受　　於壯年身三昧起<br>　現壯年身入正受　　於老年身三昧起<br>　現老年身入正受　　於善女人三昧起<br>　現善女人入正受　　於善男子三昧起<br>　現善男子入正受　　比丘尼身三昧起<br>　比丘尼身入正受　　於比丘身三昧起<br>　現比丘身入正受　　於學無學三昧起<br>　現學無學入正受　　於緣覺身三昧起<br>　現緣覺身入正受　　於如來身三昧起<br>　現如來身入正受　　於諸天身三昧起<br>　現諸天身入正受　　於龍神身三昧起<br>　現龍神身入正受　　於大鬼神三昧起<br>　現大鬼神入正受　　一切鬼神三昧起<br>　一切鬼神入正受　　一毛孔中三昧起<br>　一毛孔中入正受　　一切毛孔三昧起<br>　一切毛孔入正受　　一毛端頭三昧起<br>　一毛端頭入正受　　一切毛端三昧起<br>　一切毛端入正受　　一微塵中三昧起<br>　一微塵中入正受　　一切微塵三昧起<br>　一切微塵入正受　　於金剛地三昧起<br>　現金剛地入正受　　摩尼寶樹三昧起<br>　摩尼寶樹入正受　　諸佛光明三昧起<br>　諸佛光明入正受　　於大海水三昧起<br>　現大海水入正受　　於大盛火三昧起<br>　現大盛火入正受　　於風起定心不亂<br>　現於風大入正受　　於地大中三昧起<br>　現地大中入正受　　於天宮殿三昧起<br>　現天宮殿入正受　　於虛空中三昧起<br>　是名無量功德者　　三昧自在難思議<br>　十方一切諸如來　　不思議劫說不盡<br>　一切諸佛皆共說　　眾生業報難思議<br>　諸龍神變佛自在　　禪定三昧亦難思<br>　今說聲聞自在力　　無可為之作譬諭<br>　智慧明了聰達者　　乃能解是甚深義<br>　得八解脫心自在　　一身能作無量身<br>　以無量身作一身　　於虛空中入火定<br>　身上出水身下火　　身上出火身下水<br>　行住坐臥虛空中　　於一念中自在變<br>　彼不具足大慈悲　　不為眾生求佛道<br>　尚能示現難思議　　況大饒益自在力<br>　現作日月遊虛空　　普照十方諸世界<br>　或作河池井泉水　　或作大海眾寶器<br>　如是等比難思議　　普現十方諸世界<br>　深達三昧諸解脫　　唯有諸佛能證知<br>　如淨水中四兵像　　各各別異皆明了<br>　刀劍輪戟眾兵器　　如是等仗皆悉現<br>　隨其器仗本形相　　悉現於彼淨水中<br>　水影四兵無憎愛　　是名大仙定自在<br>　海中有天名妙音　　其中眾生若干種<br>　解彼一切諸音聲　　皆悉令得大歡喜<br>　彼有貪欲瞋恚癡　　猶能分別一切音<br>　況復總持自在力　　而不能令眾生喜<br>　有一女人名辯才　　父母求天由此生<br>　離諸惡法樂真實　　能令眾生得辯才<br>　彼有貪欲瞋恚癡　　猶能與眾勝辯才<br>　亦能令彼得歡喜　　何況菩薩無量智<br>　譬如幻師善術法　　能現種種無量色<br>　示現晝夜須臾頃　　或現須臾作百年<br>　彼有貪欲瞋恚癡　　幻力自在悅世間<br>　況禪解脫神通行　　云何不令眾生喜<br>　天阿脩羅鬥戰時　　阿脩羅眾即退散<br>　心大恐怖而奔走　　四兵悉入藕絲孔<br>　彼有貪欲瞋恚癡　　能作自在不思議<br>　況住自在無畏法　　云何不能現神變<br>　釋提桓因有象王　　彼知帝釋欲行時<br>　彼化作頭三十三　　一一口中有六牙<br>　一一牙上七浴池　　清淨香水湛然滿<br>　一一清淨池水中　　各七蓮華為莊嚴<br>　彼諸嚴飾蓮華上　　各各有七天玉女<br>　諸女並奏微妙音　　與彼帝釋相娛樂<br>　或時捨彼龍象身　　化作天女極莊嚴<br>　威儀巧妙最無比　　是名龍象自在力<br>　彼有貪欲瞋恚癡　　能作如是諸神變<br>　何況具足方便智　　而於諸定不自在<br>　如阿脩羅化作身　　金剛地上安其足<br>　海水至深僅半身　　其首廣大如須彌<br>　彼有貪欲瞋恚癡　　乃能現是大神力<br>　況伏魔怨照世燈　　而不能現大神變<br>　天阿脩羅共戰時　　帝釋自在難思議<br>　隨阿脩羅軍眾數　　現身等彼而交戰<br>　諸阿脩羅發是念　　釋提桓因來向我<br>　必取我身五種縛　　阿脩羅眾大恐怖<br>　帝釋現身有千眼　　手執金剛出火焰<br>　被甲持杖自莊嚴　　阿脩羅見即退散<br>　彼以微小功德力　　猶能摧破大怨敵<br>　何況救度一切者　　無量功德不自在<br>　教化忉利諸天故　　得此果報妙音聲<br>　以諸天等放逸行　　空中自然出此音<br>　一切五欲悉無常　　虛偽無實如水沫<br>　如幻野馬水中月　　有為如夢如浮雲<br>　一切放逸有憂諍　　非甘露道生死徑<br>　若有行諸放逸者　　入於生死摩竭口<br>　我所有者眾苦本　　一切賢聖所厭患<br>　五欲功德磨滅法　　常樂清淨真實行<br>　三十三天聞此音　　一切來集善法堂<br>　帝釋為說微妙法　　隨順離欲寂靜行<br>　彼音無形不可見　　猶能饒益諸天眾<br>　何況應化眾生身　　不能大利一切世<br>　天阿脩羅共鬥時　　諸天眾侶大恐怖<br>　諸天功德勢力故　　空中出聲言勿懼<br>　諸天聞此安慰聲　　即離恐畏生大力<br>　時阿脩羅心震懼　　所將兵眾悉退散<br>　何況甘露妙音聲　　能滅眾生諸恐怖<br>　大慈具足摧眾魔　　寂靜妙音除煩惱<br>　帝釋普應諸天女　　九十有二那由他<br>　天女各各心自謂　　天王獨與我娛樂<br>　現身集在善法堂　　為天說法令歡喜<br>　帝釋能於一念中　　悉皆現此大神變<br>　釋有貪欲瞋恚癡　　能令眷屬悉歡喜<br>　況無量劫修神力　　而不能令一切悅<br>　他化自在六天王　　於欲界中得自在<br>　以業煩惱為羅網　　繫縛一切諸凡夫<br>　彼有貪欲瞋恚癡　　能伏欲界諸群生<br>　況具十種自在力　　而不令眾同其行<br>　三千世界大梵王　　一切諸梵所住處<br>　悉能現身於彼坐　　演暢微妙梵音聲<br>　彼於世間四梵道　　禪定五通得如意<br>　何況超出一切世　　禪定解脫不自在<br>　摩醯首羅智自在　　大海龍王降雨時<br>　悉能分別數其渧　　於一念中皆明了<br>　無量億劫勤修學　　得是無上菩提智<br>　云何當於一念中　　不知一切眾生心<br>　眾生業報難思議　　因大風輪起世界<br>　巨海諸山天宮殿　　眾寶光明萬物種<br>　亦能興雲降大雨　　亦能散滅諸雲氣<br>　亦能成熟一切穀　　亦大饒益群生類<br>　風不能學波羅蜜　　亦不學佛諸功德<br>　猶成不可思議事　　何況具足諸願者<br>　男子女人諸異類　　海龍雷震大音聲<br>　悉能了知皆如響　　逮無障礙無盡辯<br>　為一切眾說妙法　　其有聞者悉歡喜<br>　如海奇特未曾有　　印現一切眾像類<br>　大身眾生妙寶藏　　眾流悉入無增損<br>　如是眾生平等印　　無盡功德禪解脫<br>　一切智慧諸功德　　增長眾善無厭足<br>　龍王示現自在時　　從金剛際至他化<br>　興雲充遍四天下　　其雲種種莊嚴色<br>　第六他化自在天　　於彼雲色如黃金<br>　化樂天上雲赤色　　兜率陀天白寶色<br>　夜摩天上琉璃色　　三十三天碼瑙色<br>　四王天上玻璃色　　於大海上金剛色<br>　緊那羅中妙香色　　諸龍住處蓮華色<br>　微密天中白鵝色　　阿脩羅中狀如山<br>　鬱單越中金野馬　　閻浮提境雲青色<br>　餘二天下雜種色　　隨眾所樂以應之<br>　又復他化自在天　　雲中電耀如日光<br>　化樂天上如月光　　兜率天上閻浮金<br>　夜摩天上白寶色　　釋處金雲如野馬<br>　四王天上最妙色　　於大海上赤寶色<br>　緊那羅中青琉璃　　諸龍住處寶藏色<br>　微密天中玻璃色　　阿脩羅中瑪瑙色<br>　鬱單越境火珠色　　閻浮提界青寶色<br>　餘二天下雜莊嚴　　隨眾所樂以應之<br>　他化雷震如梵音　　化樂天上妙音聲<br>　兜率天上妓樂音　　夜摩天上天女音<br>　於彼忉利諸天上　　緊那羅女妙音聲<br>　四王天上乾闥聲　　緊那羅中簫笛聲<br>　於彼一切大海中　　猶如兩山相擊聲<br>　諸龍住處頻伽聲　　微密天中龍女聲<br>　阿脩羅中天鼓聲　　於人道中海潮聲<br>　又復他化自在天　　雨妙香華為莊嚴<br>　化樂天上薝蔔華　　曼陀羅華及澤香<br>　兜率天上摩尼珠　　無上種種莊嚴寶<br>　明淨髻珠如月光　　上妙細衣鍊金色<br>　夜摩幢蓋幡莊嚴　　華鬘塗香勝莊嚴<br>　赤真珠衣金絞絡　　種種微妙眾妓樂<br>　三十三天如意珠　　堅固殊妙旃檀香<br>　種種鬱金諸天華　　雨雜清淨華香水<br>　四王天雨上味膳　　眾味具足生氣力<br>　又雨不可思議寶　　龍王降是種種雨<br>　又復於彼大海中　　一一雨渧如車軸<br>　無量眾寶不可盡　　又雨種種莊嚴寶<br>　緊那雨華青寶衣　　摩利妙華細末香<br>　種種妓樂悉具足　　如是無量妙莊嚴<br>　諸龍住處赤真珠　　微密天中火珠寶<br>　阿脩羅中雨兵仗　　摧伏一切諸怨敵<br>　鬱單無價寶瓔珞　　弗婆俱耶二天下<br>　婆師波利薝蔔華　　清淨妙寶解脫華<br>　閻浮提雨清淨水　　柔軟悅澤常應時<br>　長養眾果香華樹　　隨時成熟益眾生<br>　如是無量難思議　　興雲雷震種種雨<br>　自於宮殿身不動　　能現自在不思議<br>　於彼海中為尊主　　示現神變難思議<br>　況入法海盡源底　　云何不能大神變<br>　如我所說諸譬諭　　為深智慧菩薩故<br>　無畏大士無倫匹　　逮得自在諸解脫<br>　微妙無量勝智者　　能說如是解脫門<br>　諸未曾有奇特法　　一切不能報其恩<br>　聞是甚深勝解脫　　信解受持為他說<br>　世間一切諸凡夫　　信是法者甚難得<br>　思惟無量諸善法　　本有因力故能信<br>　一切世界諸群生　　鮮有欲求聲聞道<br>　求緣覺者轉復少　　求大乘者甚希有<br>　求大乘者猶為易　　能信是法為甚難<br>　況能受持正憶念　　如說修行真實解<br>　若以三千大千界　　頂戴一劫身不動<br>　彼之所作未為難　　信是法者為甚難<br>　大千塵數眾生類　　一劫供養諸樂具<br>　彼之功德未為勝　　信是法者為殊勝<br>　若以掌持十佛剎　　於虛空中住一劫<br>　彼之所作未為難　　信是法者為甚難<br>　十佛剎塵眾生類　　一劫供養諸樂具<br>　彼之功德未為勝　　信是法者為殊勝<br>　十剎塵數諸如來　　一劫恭敬而供養<br>　若能受持此品者　　功德於彼為最勝<br>　賢首說此品竟時　　十方世界六返動<br>　諸魔宮殿如聚墨　　光照十方惡道滅<br>　一切十方諸如來　　悉皆普現賢首前<br>　各伸右手摩其頂　　賢首菩薩德無量<br>　以其右手摩頂已　　一切如來讚歎言<br>　善哉善哉真佛子　　快說是法我隨喜　</p><p><b>　　<A NAME="n243"></A>大方廣佛華嚴經佛昇須彌頂品第九</b><p>爾時如來。威神力故。十方一切諸<span class='corr'>佛</span>世界。諸四天下一一閻浮提。皆有如來坐菩提樹下無不顯現。彼諸菩薩各承佛神力。說種種法。皆悉自謂在於佛所。爾時世尊威神力故。不起此座。昇須彌頂向帝釋殿。爾時帝釋遙見佛來。即於妙勝殿上。敷置眾寶師子之座。以萬種雜寶而莊嚴之。萬種寶帳彌覆其上。以萬寶網。而絞絡之。次上萬種眾妙寶蓋。天繒雜寶以為垂帶。萬種瓔珞而莊嚴之。萬種寶衣以敷座上。一萬天子在前立侍。一萬梵天而圍遶之。一萬光明以為照耀<p>爾時帝釋。為佛莊嚴師子座已。合掌恭敬白佛言。善來世尊。唯願哀處我此宮殿。爾時世尊。即受其請昇妙勝殿。一切十方亦復如是。爾時帝釋無量樂音。佛神力故寂然無聲。即自憶念於過去佛所種諸善根。以偈頌曰<p class='lg'><br>　迦葉如來具大慈　　諸吉祥中最無上<br>　彼佛曾來入此處　　是故此地最吉祥<br>　拘那牟尼慧無礙　　諸吉祥中最無上<br>　彼佛曾來入此處　　是故此地最吉祥<br>　拘樓佛身如金山　　諸吉祥中最無上<br>　彼佛曾來入此處　　是故此地最吉祥<br>　隨葉如來離三垢　　諸吉祥中最無上<br>　彼佛曾來入此處　　是故此地最吉祥<br>　尸棄如來常寂然　　諸吉祥中最無上<br>　彼佛<span class='corr'>曾</span>來入此處　　是故此地最吉祥<br>　毘婆尸佛如滿月　　諸吉祥中最無上<br>　彼佛曾來入此處　　是故此地最吉祥<br>　弗沙明達第一義　　諸吉祥中最無上<br>　彼佛曾來入此處　　是故此地最吉祥<br>　提舍如來辯無礙　　諸吉祥中最無上<br>　彼佛曾來入此處　　是故此地最吉祥<br>　波頭摩佛淨無垢　　諸吉祥中最無上<br>　彼佛曾來入此處　　是故此地最吉祥<br>　錠光如來明普照　　諸吉祥中最無上<br>　彼佛曾來入此處　　是故此地最吉祥　</p><p>如此間帝釋佛神力故。以偈讚歎十佛功德。如是十方帝釋。各自憶念過去佛所所種善根。以偈讚歎亦復如是。爾時世尊。昇師子座結跏趺坐。坐已宮殿忽然廣博。如忉利天處。一切十方亦復如是<p><b>　　<A NAME="n244"></A>大方廣佛華嚴經菩薩雲集妙勝殿上說偈品第十</b><p>爾時十方各過百佛世界微塵數剎。一一方各十世界。其世界名因陀羅。次名蓮華。次名眾寶。次名優缽羅。次名妙行。次名善行。次名歡喜。次名星宿。次名無厭慈。次名虛空。其佛號不變月。次號無盡月。次號不動月。次號香風月。次號自在天月。次號清淨月。次號無上月。次號星宿月。次號不衰變月。次號無量自在月。其菩薩名法慧。次名一切慧。次名勝慧。次名功德慧。次名精進慧。次名善慧。次名智慧。次名真實慧。次名無上慧。次名堅固慧。此諸菩薩。各於其國佛所。淨修梵行。爾時佛神力故。彼一一菩薩。各將一佛世界微塵數菩薩眷屬俱。來詣佛所恭敬禮拜。又佛神力故。化作寶藏師子之座。結跏趺坐充滿十方。如此世界須彌山頂菩薩雲集。十方世界亦復如是<p>爾時世尊。從兩足指放百千億妙色光明。普照十方一切世界。諸四天下菩提樹下。須彌山頂妙勝殿上。如來大眾皆悉顯現。爾時法慧菩薩。承佛神力普觀十方。以偈頌曰<p class='lg'><br>　天人師悉現　　一切嚴淨剎<br>　須彌山王頂　　帝釋妙勝殿<br>　哀受天王請　　故處其宮殿<br>　一一各以十　　吉祥偈讚佛<br>　諸佛大眷屬　　清淨菩薩眾<br>　斯從十方來　　跏趺正安坐<br>　各同其名字　　如我菩薩眾<br>　捨離於本剎　　往詣諸佛所<br>　本國諸世尊　　名號皆悉同<br>　各於其佛所　　淨修菩薩行<br>　諸佛子當知　　如來威神力<br>　一切世界中　　各謂佛在前<br>　今我等見佛　　坐釋妙勝殿<br>　十方亦如是　　如來自在力<br>　一切世界中　　發心求佛者<br>　先立清淨願　　修習菩薩行<br>　菩薩淨修行　　無量無數劫<br>　於法界無礙　　無能測量者<br>　悉普照十方　　滅除愚癡闇<br>　一切無與等　　是故莫能知　</p><p>爾時一切慧菩薩。承佛神力普觀十方。以偈頌曰<p class='lg'><br>　無量無數劫　　雖常見如來<br>　於此正法中　　猶未睹真實<br>　妄想取諸法　　增長癡惑網<br>　輪迴生死中　　盲冥不見佛<br>　雖復觀諸法　　猶未見實相<br>　一切法生滅　　但著假名字<br>　一切法無生　　一切法無滅<br>　若能如是解　　諸佛常現前<br>　無取亦無見　　空寂無真實<br>　諸佛本來空　　不可得思量<br>　若解一切法　　不可思量者<br>　彼於諸煩惱　　其心無所染<br>　虛妄取法相　　是則為癡冥<br>　是故不見佛　　亦不得真實<br>　牟尼離三世　　相好悉具足<br>　於住無所住　　法界悉清淨<br>　因緣故法生　　因緣故法滅<br>　如是觀如來　　究竟離癡惑<br>　法慧先已說　　清淨微妙法<br>　我從彼勝聞　　菩提難思議　</p><p>爾時勝慧菩薩。承佛神力普觀十方。以偈頌曰<p class='lg'><br>　如來智甚深　　一切莫能測<br>　不知真實法　　世間悉迷惑<br>　童蒙思惟是　　虛妄取諸法<br>　是故不見佛　　具足清淨相<br>　愚癡心迷惑　　妄取五陰相<br>　不了真實性　　是故不見佛<br>　分別一切法　　皆悉無真實<br>　如是解諸法　　則見盧舍那<br>　因前五陰故　　後陰相續生<br>　次第解五陰　　見佛難思議<br>　如寶在闇處　　無明故不見<br>　真諦無說者　　雖慧莫能睹<br>　如目不明淨　　不見微妙色<br>　如是不淨心　　不見諸佛法<br>　猶如明淨日　　無目者不見<br>　若人心諂曲　　終不睹諸佛<br>　故當淨慧眼　　觀察諸法相<br>　見法相明了　　猶如鏡中像<br>　一切慧先說　　清淨微妙法<br>　我從彼勝聞　　見佛盧舍那　</p><p>爾時功德慧菩薩。承佛神力普觀十方。以偈頌曰<p class='lg'><br>　諸法虛無實　　妄取堅固相<br>　是故童蒙者　　常轉生死輪<br>　不善非勝法　　妄作勝法相<br>　是故生障礙　　愚癡常輪轉<br>　不知八正道　　云何知自心<br>　彼因顛倒想　　增長一切惡<br>　不見諸法空　　常受無量苦<br>　彼人不成就　　清淨法眼故<br>　欲知一切心　　先當求法眼<br>　如我所說者　　能見真實佛<br>　若有見佛者　　其心無所著<br>　彼則見真實　　如佛所說法<br>　若見大智慧　　如來妙法身<br>　能見如來故　　彼有清淨眼<br>　無見乃能見　　一切真實法<br>　於法有所見　　彼則無所見<br>　妙哉真實法　　佛以導眾生<br>　一切諸有中　　無生亦無死<br>　勝慧先已說　　清淨微妙法<br>　我從彼勝聞　　深解諸佛道　</p><p>爾時精進慧菩薩。承佛神力普觀十方。以偈頌曰<p class='lg'><br>　以諸妄想行　　慧眼不清淨<br>　愚癡邪見增　　常不見諸佛<br>　若能見邪偽　　及以真實法<br>　諦了實不實　　則見清淨佛<br>　見者則是垢　　彼則無所見<br>　諸佛離所見　　是故見清淨<br>　世間語言法　　虛妄無真實<br>　知世從緣起　　能離生死患<br>　世間非世間　　觀察悉平等<br>　二俱知真實　　是名真見者<br>　若能如是觀　　漏盡得自在<br>　非有亦非無　　是名不二見<br>　虛妄非虛妄　　非是諸佛法<br>　真實無二相　　法性清淨故<br>　法性自清淨　　無相如虛空<br>　一切無能說　　智者如是觀<br>　樂觀一切法　　寂滅無所有<br>　亦知不可修　　能見牟尼尊<br>　如是見佛者　　功德不可量<br>　一切所有行　　寂靜空無相　</p><p class='juan'>
大方廣佛華嚴經卷第七</p>
</body></html>
