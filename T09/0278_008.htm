<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第八<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n246"></A>菩薩雲集妙勝殿上說偈品第十之二</b></p>
<p>爾時善慧菩薩。承佛神力普觀十方。以偈頌曰<p class='lg'><br>　妙哉佛世尊　　無量諸如來<br>　離害心解脫　　自度能度彼<br>　正見世間燈　　如實不顛倒<br>　無量無數劫　　積德故見佛<br>　諸行空無實　　凡夫謂真諦<br>　一切無自性　　皆悉等虛空<br>　無盡智所說　　說者無所說<br>　了知有悉無　　故得難思議<br>　無盡說無盡　　眾生空寂故<br>　知彼真實性　　則見大名稱<br>　無見說是見　　無我說眾生<br>　說見及眾生　　是二悉非有<br>　見者無所見　　是見不壞相<br>　是名真實法　　一切佛所說<br>　能知真實佛　　及佛之所說<br>　普見一切世　　如佛盧舍那<br>　如來等正覺　　善說明淨道<br>　精進慧菩薩　　演說無量法<br>　有無諸法相　　一相平等修<br>　如是能見佛　　安住真實際　</p><p>爾時智慧菩薩。承佛神力普觀十方。以偈頌曰<p class='lg'><br>　我聞最勝教　　即生淨慧光<br>　普照十方世　　悉見一切佛<br>　若計有眾生　　是為最難處<br>　法本無真主　　但有假言說<br>　愚惑莫能知　　自身真實性<br>　如來非取相　　是故不見佛<br>　塵垢障慧眼　　不見等正覺<br>　無量無數劫　　流轉生死海<br>　流轉則生死　　非轉是涅槃<br>　生死及涅槃　　二皆不可得<br>　虛誑妄說者　　生死涅槃異<br>　迷惑賢聖法　　不識無上道<br>　如是取相者　　言有佛等覺<br>　顛倒無正念　　是故不見佛<br>　能知此實法　　寂滅真如相<br>　則見最正覺　　超出語言道<br>　虛妄說諸法　　法實無所有<br>　一切諸世尊　　諦求不可得<br>　明了過去世　　未來及現在<br>　究竟永寂滅　　故說為如來　</p><p>爾時真慧菩薩。承佛神力普觀十方。以偈頌曰<p class='lg'><br>　寧受無量苦　　得聞佛音聲<br>　不受一切樂　　而不聞佛名<br>　所以無量劫　　受此眾苦惱<br>　流轉生死中　　不聞佛名故<br>　實以無實法　　正覺等真偽<br>　以無和合相　　是名為菩提<br>　現佛非緣合　　去來亦復然<br>　一切法無相　　是則佛真性<br>　若能如是觀　　諸法甚深義<br>　則見無量佛　　法身真實相<br>　於實知真實　　非實知非實<br>　善解真實際　　故號為正覺<br>　覺者無所覺　　是佛真妙法<br>　諸佛如是修　　非一亦非二<br>　知一法為眾　　知眾法為一<br>　法無所依處　　云何而緣合<br>　作者及所作　　二俱無所有<br>　若能如是解　　求之不可得<br>　是處不可得　　諸佛所依止<br>　法無有所依　　覺者無所著　</p><p>爾時無上慧菩薩。承佛神力普觀十方。以偈頌曰<p class='lg'><br>　無上摩訶薩　　遠離眾生相<br>　上相無所有　　故號為無上<br>　微妙無所有　　麤者亦復無<br>　諸佛之所得　　非望亦非作<br>　是法不可數　　諸佛之境界<br>　亦離於無數　　是名佛真法<br>　慧日照十方　　滅除眾闇冥<br>　亦非有所照　　亦復非無照<br>　常樂寂靜法　　永離有所依<br>　解脫無依處　　不染一切法<br>　善見大智者　　真實所依住<br>　若無有二法　　當知一亦無<br>　無一亦無二　　一切皆寂滅<br>　三種世間空　　是則諸佛見<br>　諸佛教眾生　　安住正法中<br>　解達無所住　　當見真實身<br>　非身即是身　　不轉不可見<br>　無轉亦無見　　是名無上身<br>　真慧所演說　　無量諸佛法<br>　若聞此法者　　常得清淨眼　</p><p>爾時堅固慧菩薩。承佛神力普觀十方。以偈頌曰<p class='lg'><br>　眾生不知恩　　如來發慈慧<br>　出現於世間　　普照除眾冥<br>　起大慈悲心　　普觀諸群生<br>　具受無量苦　　永縛在三有<br>　唯除等正覺　　最勝尊導師<br>　一切天人中　　無可歸依者<br>　世界若無佛　　及眾賢聖人<br>　彼諸群生類　　無有一切樂<br>　如來眾賢聖　　出現於世間<br>　為開淨慧眼　　令得永安樂<br>　若見如來者　　為得最大利<br>　聞佛名歡喜　　則是世間塔<br>　我等獲善利　　現前覲如來<br>　聞斯微妙法　　悉當成佛道<br>　三世明解脫　　甚深諸境界<br>　一切眾菩薩　　清淨開慧眼<br>　我等重歡喜　　見佛盧舍那<br>　無量無邊智　　演說不可盡<br>　無上慧堅固　　及諸佛子等<br>　無數億劫中　　說佛德無盡　</p><p><b>　　<A NAME="n247"></A>大方廣佛華嚴經菩薩十住品第十一</b><p>爾時法慧菩薩承佛神力。入菩薩無量方便三昧正受。入三昧已。十方千佛世界塵數佛土之外。各見千佛世界塵數諸佛。是諸如來悉號法慧。時彼諸佛。告法慧菩薩言。善哉善哉。善男子。乃能入是菩薩無量方便三昧正受。善男子。十方各千佛剎。塵數諸佛。加汝神力故。能入是三昧正受。又盧舍那佛本願力故。威神力故。及汝善根力故。又欲令汝廣說法故。長養佛慧故。開解法界故。分別眾生界故。除滅障故。入無礙境界故。無等等方便入一切智陀羅尼故。覺一切法故。善知諸根故。說法持故。所謂菩薩十住。善男子。當承佛神力說微妙法。爾時一切如來。即與法慧菩薩。無礙智。無住智。無斷智。無癡智。無壞智。無惡智。無量智。無勝智。無懈怠智。無退智。何以故。彼三昧力法如是故。爾時諸佛。各伸右手。摩法慧菩薩頂。摩其頂已。即從定起。告眾菩薩言。諸佛子。菩薩種性甚深廣大。與法界虛空等。一切菩薩。從三世諸佛種性中生。諸佛子。菩薩摩訶薩十住行。去來現在諸佛所說。何等為十。一名初發心。二名治地。三名修行。四名生貴。五名方便具足。六名正心。七名不退。八名童真。九名法王子。十名灌頂。諸佛子。是名菩薩十住。去來現在諸佛所說。諸佛子。何等是菩薩摩訶薩初發心住。此菩薩。見佛三十二相八十種好妙色具足尊重難遇。或睹神變。或聞說法。或聽教誡。或見眾生受無量苦。或聞如來廣說佛法。發菩提心。求一切智一向不迴。此菩薩。因初發心得十力分。何等為十。所謂是處非處智。業報垢淨智。諸根智。欲樂智。性智。一切至處道智。一切禪定解脫三昧正受垢淨起智。宿命無礙智。天眼無礙智。三世漏盡智。是為十。諸佛子。彼菩薩應學十法。何等為十。所謂學恭敬供養諸佛。讚歎諸菩薩。護眾生心。親近賢明。讚不退法。修佛功德稱揚歎美生諸佛前。方便修習寂靜三昧。讚歎遠離生死輪迴。為苦眾生作歸依處。何以故。欲令菩提心轉勝堅固成無上道。有所聞法即自開解不由他悟<p>諸佛子。何等是菩薩摩訶薩治地住。此菩薩。於一切眾生發十種心。何等為十。所謂大慈心。大悲心。樂心。安住心。歡喜心。度眾生心。守護眾生心。我所心。師心。如來心。是為十。諸佛子。彼菩薩應學十法。何等為十。所謂先當勤學專求多聞修離欲定。近善知識。不違其教。善知時語。學無所畏。明解深義。了達正法。知堅法行。捨離癡冥。安住不動何以故。欲於一切眾生增長大慈悲故。有所聞法即自開解不由他悟<p>諸佛子。何等是菩薩摩訶薩修行住。此菩薩。十種觀一切法。何等為十。所謂觀一切法無常苦空無我不自在。一切法不可樂。一切法無集散。一切法無堅固。一切法虛妄。一切法無精勤和合堅固。是為十。諸佛子。彼菩薩應學十法。何等為十。所謂學分別知一切眾生界。分別知一切法界。分別知一切世界。分別知地水火風界。分別知欲色無色界。何以故。欲於一切法增長明淨智慧故。有所聞法即自開解不由他悟<p>諸佛子。何等是菩薩摩訶薩生貴住。此菩薩。從一切聖法正教中生。修十種法。何等為十。所謂信佛不壞。究竟於法。寂然定意。分別眾生。分別佛剎。分別世界。分別諸業。分別果報。分別生死。分別涅槃。是為十。諸佛子。彼菩薩應學十法。何等為十。所謂學分別去來今佛法。修行去來今佛法。具足去來今佛法。平等觀察一切諸佛。何以故。欲使明達二世等觀。有所聞法即自開解不由他悟<p>諸佛子。何等是菩薩摩訶薩具足方便住。此菩薩。聞十種法應當修行。何等為十。所行善根悉為救護一切眾生。饒益一切眾生。安樂一切眾生。哀愍一切眾生。成就一切眾生。令一切眾生捨離諸難。拔出一切眾生生死苦惱。令一切眾生歡喜快樂。令一切眾生調伏。令一切眾生悉得涅槃。是為具足方便住。諸佛子。彼菩薩應學十法。何等為十。所謂學知眾生無有邊。知眾生不可數。知眾生不思議。知眾生種種色。知眾生不可量。知眾生空。知眾生不自在。知眾生非真實。知眾生無所有。何以故。欲令其心無所染著。有所聞法即自開解不由他悟<p>諸佛子。何等是菩薩摩訶薩正心住。此菩薩。聞十種法得決定心。何等為十。所謂聞讚佛毀佛。於佛法中心定不動。聞讚法毀法。於佛法中心定不動。聞讚毀菩薩。於佛法中心定不動。聞讚毀菩薩所行法。於佛法中心定不動。聞眾生有量無量。於佛法中心定不動。聞眾生有垢無垢。於佛法中心定不動。聞眾生易度難度。於佛法中心定不動。聞法界有量無量。於佛法中心定不動。聞法界若成若壞。於佛法中心定不動。聞法界若有若無。於佛法中心定不動。是為十。諸佛子。彼菩薩應學十法。何等為十。所謂學一切法無相。一切法無性。一切法不可修。一切法無所有。一切法無真實。一切法如虛空。一切法無自性。一切法如幻。一切法如夢。一切法如響。何以故。欲令得不退轉無生法忍故。有所聞法即自開解不由他悟<p>諸佛子。何等是菩薩摩訶薩不退轉住。此菩薩。聞十種法其心堅固而不動轉。何等為十。所謂聞有佛無佛。於佛法中不退轉。有法無法。於佛法中不退轉。有菩薩無菩薩。於佛法中不退轉。有菩薩行無菩薩行。於佛法中不退轉。菩薩行出生死不出生死。於佛法中不退轉。有過去佛無過去佛。於佛法中不退轉。有未來佛無未來佛。於佛法中不退轉。有現在佛無現在佛。於佛法中不退轉。佛智有盡無盡。於佛法中不退轉。三世法一相非一相。於佛法中不退轉。是為十。諸佛子。彼菩薩應學十法。何等為十。所謂知一即是多。多即是一。隨味知義。隨義知味。知非有是有。知有是非有。知非相是相。知相是非相。知非性是性。知性是非性。何以故。欲於一切法方便具足故。有所聞法即自開解不由他悟<p>諸佛子。何等是菩薩摩訶薩童真住。此菩薩。於十種法心得安立。何等為十。所謂身行清淨。口行清淨。意行清淨。隨意受生。知眾生心。知眾生種種欲樂。知眾生種種性。知眾生種種業。知世界成壞。神通自在無有障礙。是為十。諸佛子。彼菩薩應學十法。何等為十。所謂學知一切佛剎。震動一切佛剎。持一切佛剎。觀一切佛剎。詣一切佛剎。遍至一切世界。善問難無量妙法。神通變化無量身。善解無量諸音聲。於一念中恭敬供養無量諸佛。何以故。欲於一切法中出巧方便具足成就。有所聞法即自開解不由他悟<p>諸佛子。何等是菩薩摩訶薩法王子住。此菩薩善解十種法。何等為十。所謂善解眾生趣。善解諸煩惱。善解諸習氣。善解方便智。善解分別無量法。善解諸威儀。善解分別諸世界。善解去來今。善解說世諦。善解說第一義諦。是為十。諸佛子。彼菩薩應學十法。何等為十。所謂學善知法王所住處。善知法王所行威儀。善知安立法王處。善知巧入法王處。善知分別法王處。善知法王甘露灌頂。善知受持法王法。善知法王無畏法。善知法王無著法。善知讚歎法王法。何以故。欲於一切法得無障礙智。有所聞法即自開解不由他悟<p>諸佛子。何等是菩薩摩訶薩灌頂住。此菩薩。成就十種智住。何等為十。所謂悉能震動無量世界。悉能照明無量世界。悉能住持無量世界。悉能遍遊無量世界。悉能嚴淨無量世界。悉知無量眾生心行。悉知眾生隨心所行。悉知無量眾生諸根。悉能方便度無量眾生。悉能調伏無量眾生。是為十。諸佛子。彼菩薩身不可知。身業神足。神足自在。過去智。未來智。現在智。淨諸佛剎智。心境界智境界。不可知。一切眾生。乃至法王子菩薩。悉不能知。諸佛子。彼菩薩應學十種智。何等為十。所謂學三世智。一切佛法智。法界無障礙智。法界無量無邊智。充滿一切世界智。普照一切世界智。能持一切世界智。分別一切眾生智。一切種智。智佛無量無邊智。何以故。欲令具足一切種智。有所聞法即自開解不由他悟<p>爾時佛神力故。十方各萬佛世界塵數佛國。六種十八相震動。雨天寶華天末香天寶鬘天雜香天寶衣天寶雲天莊嚴具。天妙音樂不鼓自鳴。又自演出無畏之音。如此四天下須彌山頂妙勝殿上威神變化說十住法。一切十方世界亦復如是。爾時佛神力故。十方各過萬佛世界塵數剎外。有十佛剎微塵數等諸大菩薩。充滿十方。來詣此土。說如是言。善哉善哉。佛子。善說是法。我等諸人同名法慧。所從來國同名法雲。彼諸如來同號妙法。我等佛所亦說十住。大眾眷屬名味句身等無有異。是故佛子。我等承佛神力。來詣此土。為汝作證。如此四天下須彌山頂妙勝殿上說十住法。十佛世界微塵數等諸大菩薩來此作證。一切十方亦復如是。爾時法慧菩薩。承佛神力。普觀十方及諸法界。以偈頌曰<p class='lg'><br>　見大智尊微妙身　　相好端嚴悉具足<br>　最勝尊重甚難遇　　勇猛大士初發心<br>　見無等等大神變　　聞說妙法及教誡<br>　觀察五道無量苦　　無畏大士初發心<br>　聞諸如來普智尊　　無量功德悉具足<br>　解佛心相如虛空　　菩薩因此初發心<br>　能知是處及非處　　若我非我如是等<br>　欲解平等真實義　　菩薩因此初發心<br>　過去未來現在世　　一切善惡諸業報<br>　欲善觀察悉平等　　菩薩因此初發心<br>　諸禪三昧及解脫　　隨順正受無所著<br>　欲善分別垢淨起　　菩薩因此初發心<br>　隨諸眾生根利鈍　　種種勤修精進力<br>　悉欲了達分別知　　菩薩因此初發心<br>　一切眾生種種欲　　心好樂著諸希望<br>　悉欲了達分別知　　菩薩因此初發心<br>　一切眾生種種性　　無量無邊不可數<br>　悉欲了達分別知　　菩薩因此初發心<br>　一切諸道所至處　　八正聖路向無為<br>　悉欲了達知其實　　菩薩因此初發心<br>　一切世界眾生類　　流轉五道生死海<br>　欲得天眼悉明達　　菩薩因此初發心<br>　於過去世一切事　　如其體性所有相<br>　悉欲隨順達宿命　　菩薩因此初發心<br>　世間一切諸煩惱　　所有結縛餘習氣<br>　悉欲覺知究竟盡　　菩薩因此初發心<br>　世間所有世諦法　　名字談論語言道<br>　悉欲明達世諦義　　菩薩因此初發心<br>　一切諸法語言斷　　無有自性如虛空<br>　悉欲明達真諦義　　菩薩因此初發心<br>　震動一切佛世界　　傾覆鼓蕩諸大海<br>　悉欲明達佛神力　　菩薩因此初發心<br>　一毛放演無量光　　普照十方一切剎<br>　欲於一光一切覺　　菩薩因此初發心<br>　無量佛剎難思議　　皆悉能置一掌中<br>　欲解一切如幻化　　菩薩因此初發心<br>　無量佛剎諸眾生　　皆悉安置一毛端<br>　悉欲了達皆寂滅　　菩薩因此初發心<br>　一切十方大海水　　渧以一毛盡無餘<br>　悉欲分別知渧數　　菩薩因此初發心<br>　不可思議諸佛剎　　皆碎為末如微塵<br>　悉欲分別知其數　　菩薩因此初發心<br>　過去未來無量劫　　一切世界成敗相<br>　悉欲究竟達其際　　菩薩因此初發心<br>　三世一切等正覺　　諸辟支佛及聲聞<br>　悉欲分別三乘道　　菩薩因此初發心<br>　無量無邊諸世界　　能以一毛悉稱舉<br>　欲知有無真實相　　菩薩因此初發心<br>　金剛圍山數無量　　盡能安置一毛端<br>　欲知至大有小相　　菩薩因此初發心<br>　十方一切諸世界　　能以一音遍充滿<br>　悉欲解了淨妙聲　　菩薩因此初發心<br>　一切眾生語言法　　一言演說盡無餘<br>　悉欲解了淨密音　　菩薩因此初發心<br>　如來清淨微妙音　　充滿十方諸世界<br>　欲得具足舌根相　　菩薩因此初發心<br>　一切十方諸世界　　有成壞者皆悉見<br>　欲得解了悉虛妄　　菩薩因此初發心<br>　一切十方諸佛剎　　其中無量諸如來<br>　悉欲了達佛正法　　菩薩因此初發心<br>　普能應現無量身　　一切世界微塵等<br>　悉欲了達如幻化　　菩薩因此初發心<br>　過去未來現在世　　無量無邊諸如來<br>　欲於一念悉了知　　菩薩因此初發心<br>　欲具演說一句法　　阿僧祇劫無窮盡<br>　欲使辯才不斷絕　　菩薩因此初發心<br>　十方一切諸群生　　隨其遷變生滅相<br>　欲於一念悉了達　　菩薩因此初發心<br>　淨妙身口及意行　　遊步十方無障礙<br>　欲了三世悉空寂　　菩薩因此初發心<br>　菩薩如是發心已　　於十方界諸佛所<br>　應學盡敬供養佛　　如是說者不退教<br>　菩薩捨離種種樂　　不厭生死求菩提<br>　以此勸進歡喜歎　　如是說者不退教<br>　十方一切諸世界　　其中所有眾賢聖<br>　菩薩常應讚歎彼　　如是說者不退教<br>　最勝最上無有比　　甚深微妙清淨法<br>　菩薩以此化眾生　　如是說者不退教<br>　無上清淨妙善法　　一切眾魔不能壞<br>　菩薩尊重常稱歎　　如是說者不退教<br>　一切所有妙功德　　天人之尊悉成就<br>　以此安立諸菩薩　　如是說者人中王<br>　方便教化見諸佛　　無量無數難思議<br>　若能以此方便化　　如是說者不退教<br>　一切甚深諸三昧　　悉教眾生無有餘<br>　菩薩分別具開導　　如是說者不退教<br>　悉能摧滅生死輪　　具轉聖道妙法輪<br>　一切世間無所著　　諸佛所記是菩薩<br>　菩薩若見無量眾　　輪轉生死受諸苦<br>　為作救護歸依者　　諸佛所記是菩薩<br>　是說菩薩發心住　　一向志求無上道<br>　如我所說微妙法　　一切諸佛亦如是<br>　第二治地真佛子　　先應發心作是念<br>　願令一切群生類　　隨順修行諸佛教<br>　饒益安樂眾生心　　歡喜不捨眾生心<br>　大悲救護我所心　　起大師心如來心<br>　發如是等勝妙心　　精勤學問求多聞<br>　寂然定意正思惟　　心常親近善知識<br>　隨順奉行修其教　　柔軟善語不放逸<br>　善能了知一切時　　達深法義無所畏<br>　明解深義了正法　　則離一切諸癡冥<br>　已離愚癡心安住　　是則名為真佛子<br>　亦名治地摩訶薩　　一向堅固求菩提<br>　如是善學諸佛教　　是則名為真佛子<br>　第三修行真佛子　　應當如是觀諸法<br>　無常苦空無堅固　　無我無主不自在<br>　一切諸法不可樂　　無作虛誑不真實<br>　無有積集亦無散　　如是觀者是菩薩<br>　分別觀察眾生界　　亦當解了諸法界<br>　善能分別方便觀　　無量無邊諸世界<br>　一切十方國土中　　地水火風四大界<br>　欲界色界無色界　　悉能觀察分別知<br>　善能明達一切界　　真實究竟無有餘<br>　如是真諦正法教　　隨順學者是菩薩<br>　第四生貴真佛子　　從諸賢聖正法生<br>　有無諸法無所著　　捨離生死出三界<br>　信佛堅固不可壞　　究竟淨心不退轉<br>　明了觀察甚深法　　一切眾生無真實<br>　行業世界諸佛剎　　生死果報及涅槃<br>　佛子若能如是觀　　是名如來法化生<br>　過去未來現在世　　諸佛如來及正法<br>　無量方便求究竟　　成就一切大聖法<br>　一切三世諸如來　　平等觀察無異相<br>　分別差別不可得　　如是觀者達三世<br>　如我所說讚歎者　　是名四住摩訶薩<br>　若能如是修學者　　速成無上佛菩提<br>　第五菩薩真佛子　　微妙具足方便住<br>　深入清淨巧方便　　究竟一切功德業<br>　所修無量諸功德　　悉為一切作歸依<br>　饒益安樂大慈悲　　哀愍度脫諸群生<br>　為一切世除眾難　　永拔生死令歡喜<br>　調伏一切諸群生　　具足功德趣涅槃<br>　普為一切諸群生　　分別演說清淨法<br>　是名第五摩訶薩　　成就方便度眾生<br>　具足一切功德者　　演說五住淨妙法<br>　第六正心真佛子　　解真實法離愚癡<br>　於一切世天人中　　正念思惟滅虛妄<br>　聞讚毀佛及佛法　　一切菩薩所行道<br>　眾生有量若無量　　於佛法中心不動<br>　眾生有垢若無垢　　或有易度或難度<br>　法界有量若無量　　世界有成或有敗<br>　或聞法界若有無　　過去未來今現在<br>　菩薩於此一切法　　寂然觀察心不動<br>　觀一切法無性相　　其義真實如虛空<br>　猶若幻化夢所見　　是人於法為真解<br>　第七不退真佛子　　聞有諸佛菩薩法<br>　聞無諸佛菩薩法　　若出非出不退轉<br>　過去未來及現在　　一切諸佛有以無<br>　若法起滅不起滅　　若有一相若異相<br>　若一即多多即一　　義味寂滅悉平等<br>　遠離一異顛倒相　　是名菩薩不退住<br>　若有法相及無相　　若<span class='corr'>有</span>法性及無性<br>　二俱無實等虛空　　如是知者必究竟<br>　第八童真真佛子　　身口意行悉具足<br>　微妙清淨無染污　　隨意所欲自在生<br>　悉知一切眾生心　　善能觀察諸欲性<br>　了眾生法無差別　　十方世界成敗相<br>　速逮一切妙神通　　往詣十方諸佛剎<br>　隨意自在無障礙　　聞說妙法悉受持<br>　六種震動一切國　　皆悉能持諸世界<br>　梵音遍滿十方剎　　度脫無量群生類<br>　諮問佛義不可數　　變化其身無有量<br>　隨受化者演法言　　如佛所說無有異<br>　第九王子摩訶薩　　悉能分別諸群生<br>　善知輕重煩惱行　　隨其所應方便度<br>　善分別知諸法相　　明達世界先後際<br>　善解俗諦第一義　　具足方便無有餘<br>　善能了達法王處　　隨順法王威儀法<br>　善知安入法王位　　善知分別法王界<br>　第十灌頂真佛子　　方便善持一切法<br>　如法隨順入深義　　悉能究竟分別說<br>　悉度眾生無有餘　　而於眾生不取相<br>　寂然不動學正念　　悉在十方諸佛前<br>　灌頂菩薩真佛子　　悉能究竟諸勝法<br>　十方無量諸世界　　悉能震動光普照<br>　能持十方諸世界　　嚴淨一切眾生心<br>　悉知一切眾生根　　演梵音聲滿十方<br>　調伏化度諸群生　　悉令修習菩提心<br>　普入十方諸佛國　　觀察法界無有餘<br>　灌頂色身及身業　　神足自在不思議<br>　觀察三世佛國智　　乃至王子所不測<br>　三世諸佛及佛法　　分別了知無障礙<br>　法界無量無有邊　　諸佛聲聞悉充滿<br>　盡於一切諸世界　　皆悉能持光普照<br>　盡於一切群生類　　為說究竟正覺智<br>　如是十住諸菩薩　　悉從如來法化生<br>　隨其方便及境界　　一切天人莫能知<br>　初發無上菩提心　　充滿十方悉無餘<br>　了達三世諸法相　　具足成就一切智<br>　無邊佛剎及世間　　無量無數眾生類<br>　煩惱業報菩提心　　如是一切無所著<br>　初求佛道發一念　　世間眾生及二乘<br>　斯等一切莫能知　　何況菩薩餘功德<br>　十方一切諸世界　　能以一毛悉稱舉<br>　彼知菩薩具足行　　疾得如來一切智<br>　十方一切大海水　　能以一毛渧令盡<br>　於一念中悉知數　　如是行者真佛子<br>　一切世界末為塵　　悉能分別知其數<br>　菩薩所行等微塵　　是則名為真佛子<br>　過去未來現在佛　　一切緣覺及聲聞<br>　分別解說不能盡　　發心菩薩諸功德<br>　菩薩初發菩提心　　廣大無量無有邊<br>　大慈大悲覆一切　　何況菩薩餘功德　</p><p><b>　　<A NAME="n248"></A>大方廣佛華嚴經梵行品第十二</b><p>爾時正念天子。白法慧菩薩言。佛子。一切世界中。諸菩薩摩訶薩。信家非家出家學道。捨離俗飾被服法衣。彼諸菩薩。云何方便修習梵行。具足菩薩十住道地。速成無上平等菩提。爾時法慧菩薩。答正念天子言。正士。此菩薩摩訶薩。一向專求無上菩提。先當分別十種之法。何等為十。所謂身身業。口口業。意意業。佛法僧戒。應如是觀。為身是梵行耶。乃至戒是梵行耶。若身是梵行者。當知梵行則不清淨。當知梵行則為非法。當知梵行則為渾濁。當知梵行則為臭惡。當知梵行則為穢污。當知梵行則為塵垢。當知梵行則為諂曲。當知梵行則為八萬戶蟲。若身業是梵行者。當知身四威儀則為梵行。左右顧眄舉足下足。則為梵行。若口是梵行者。當知音聲則為梵行。當知語言則為梵行。當知心觸則為梵行。當知舌動則為梵行。當知脣齒和合則為梵行。若口業是梵行者。當知語言則為梵行。當知所說作無作稱譏毀譽。則為梵行。若意是梵行者。當知覺觀憶念不忘思惟幻夢等。悉為梵行。若意業是梵行者。當知想是梵行。施設是梵行。寒熱飢渴苦樂憂喜等。悉是梵行。若佛是梵行者。為色是佛耶。為受想行識是佛耶。為三十二相八十種好是佛耶。為一切神通業報是佛耶。若法是梵行者。為正教是法耶。為寂滅離涅槃是法耶。為生非生是法耶。為實非實是法耶。為虛妄是法耶。為合散是法耶。若僧是梵行者。為向須陀洹果是僧耶。為得須陀洹果是僧耶。為向斯陀含阿那含阿羅漢果是僧耶。為得斯陀含阿那含阿羅漢果是僧耶。為三明六通是僧耶。為時解脫是僧耶。為非時解脫是僧耶。若戒是梵行者。為戒場是戒耶。為十眾是戒耶。為問清淨不清淨是戒耶。為戒師是戒耶。為三羯磨和尚是戒耶。為剃髮法服乞食是戒耶。菩薩摩訶薩。當如是觀察十種法。又知過去無所至。未來無所有。現在無作者。無知者無受報者。此世不至彼世。彼世不至此世。為何等法是梵行。梵行法為在何處。誰有是梵行法。此梵行法為是有耶。為是無耶。為是色法耶。為非色法耶。為是受想行識法耶。為非受想行識法耶。菩薩摩訶薩。正念無障礙。觀察分別三世諸法平等。猶如虛空無有二相。如是觀者智慧方便無所罣礙。於一切法而不取相。一切諸法無自性故。於一切佛及諸佛法。平等觀察猶如虛空。是名菩薩摩訶薩方便修習清淨梵行。又復修習增上十法。何等為十。所謂是處非處智。去來現在諸業報智。一切諸禪三昧正受解脫垢淨起智。眾生諸根智。隨諸欲樂智。種種性智。至一切處道智。無障礙宿命智。無障礙天眼智。斷習氣智。是為十。如是觀察如來十力甚深無量。具足長養大慈悲心。悉分別眾生而不捨眾生。亦不捨寂滅。行無上業不求果報。觀一切法。如幻如夢如電如響如化。菩薩摩訶薩。如是觀者。以少方便。疾得一切諸佛功德。常樂觀察無二法相。斯有是處。初發心時便成正覺。知一切法真實之性。具足慧身不由他悟<p class='juan'>
大方廣佛華嚴經卷第八</p>
</body></html>
