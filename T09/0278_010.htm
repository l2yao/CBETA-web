<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第十</p>
<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n252"></A>明法品第十四</b><p>爾時精進慧菩薩。問法慧菩薩言。佛子。初發心菩薩。成就如是無量功德之藏。以大莊嚴而自莊嚴。乘一切智乘入菩薩離生道。遠離世間志求正覺。諸佛所住皆以得住。決定成就無上菩提。彼菩薩摩訶薩。云何修習功德轉勝。令諸如來皆悉歡喜。具足菩薩所住功德清淨之行。大願成滿得菩薩藏。隨其所應而化度之。已能不捨諸波羅蜜。隨所請眾生皆悉度脫。興隆三寶永使不絕。一切所為善根境界。諸行方便皆悉不虛。善哉佛子。當為我等演說此法。願樂欲聞。如諸菩薩所修功德。滅除癡闇降伏眾魔。制諸外道。離於塵垢。具足成就一切功德。究竟永離惡道諸難。具足清淨甚深智慧。菩薩一切諸地功德諸波羅蜜三昧總持六通三明清淨之法。莊嚴一切諸佛世界。具足相好。微妙音聲。清淨心行。一切如來力無所畏。十八不共。薩婆若智。具足佛剎隨成熟眾生。隨時隨根。無量佛事。及諸菩薩無量功德。菩薩正法菩薩所行。菩薩之道菩薩境界。皆悉滿足。速成如來一切諸佛無量法藏。悉能守護。分別廣說開示顯現。眾魔外道所不能壞。攝持正法而無窮盡。於一切世界。悉能演說天王。龍王。夜叉王。乾闥婆王。阿脩羅王。迦樓羅王。緊那羅王。摩[<a href='javascript:showpic("../fontimg/023523.gif")'>目*侯</a>]羅伽王。人王。梵王。諸佛法王。皆悉守護此菩薩摩訶薩。一切世間恭敬供養尊重讚歎。常為諸佛之所護念。一切菩薩皆亦愛敬。得善根力增長白法。能開諸佛甚深法藏。以大正法而自莊嚴。次第演說菩薩所行。爾時精進慧菩薩。欲重宣此義。以偈頌曰<p class='lg'><br>　善哉願說大乘法　　菩薩所成諸功德<br>　深入廣大無量行　　具足清淨無師智<br>　若有菩薩初發心　　成就功德智慧乘<br>　入離生道出世間　　決定疾得佛菩提<br>　云何於佛正法中　　修習功德轉增勝<br>　令諸如來悉歡喜　　佛所住地而得住<br>　所行清淨大願滿　　具足菩薩智慧藏<br>　悉能度脫一切眾　　而於群生無所著<br>　不捨一切波羅蜜　　諸所施為悉不虛<br>　所請眾生皆能度　　興隆佛法永不絕<br>　淨眼境界無障礙　　具足功德求佛道<br>　人雄所行清淨道　　悉為具足分別說<br>　滅除一切愚癡闇　　降伏眾魔制外道<br>　離垢功德皆成就　　得人中尊妙智慧<br>　永離眾難惡道苦　　清淨智慧皆具足<br>　無量甚深大功德　　成就最勝諸道力<br>　得人中上妙智慧　　隨其所應而度之<br>　不可思議諸佛剎　　自在無量作佛事<br>　一切殊勝甚深行　　分別人雄功德藏<br>　常能護持最勝法　　世間諸難莫能壞<br>　云何無畏如師子　　功德具足如滿月<br>　猶如蓮華不著水　　功德清淨如最勝　</p><p>爾時法慧菩薩。告精進慧菩薩言。善哉善哉。佛子。多所饒益。多所安樂。多所惠利。哀愍世間諸天人故。能問如是菩薩甚深清淨之行。佛子。汝住甚深真實智慧大精進力。一心修習得不退轉。超出世間。所問自在與如來等。佛子。汝今諦聽善思念之。我當承佛神力為汝少說。佛子。此菩薩摩訶薩。已得發心功德之藏。應離癡闇精勤守護滅諸放逸。佛子。菩薩摩訶薩。有十種法得不放逸。何等為十。一者持戒清淨。二者遠離愚癡淨菩提心。三者捨離諂曲哀愍眾生。四者勤修善根得不退轉。五者常樂寂靜遠離在家出家一切凡夫。六者心不願樂世間之樂。七者專精修習諸勝善業。八者捨離二乘求菩薩道。九者常習功德心無染污。十者善能分別自知己身。佛子。是為菩薩修十種行住不放逸。佛子。菩薩摩訶薩。已能住此不放逸法。又復正行十種淨法。何等為十。佛子。此菩薩摩訶薩。如說修行念智成就。捨離調戲諸放逸行。安住甚深微妙善法。常樂求法心無厭足。隨所聞法得真實觀。具足出生巧妙智慧。能入佛自在。心常寂定未曾散亂。聞好聞惡心無憂喜。猶如大地。等視眾生。上中下類悉如佛想。恭敬供養和尚諸師及善知識菩薩法師。念念次第如一切智。佛子。是為菩薩十種淨法。佛子。菩薩摩訶薩。如是精勤修習念知。不捨方便。心無所倚。修甚深法入於無諍。無量無邊深妙佛法。皆悉了知。令諸如來皆悉歡喜。佛子。菩薩摩訶薩。行十種法。能令一切諸佛歡喜。何等為十。一者所行精勤而不退轉。二者不惜身命。三者不求利養。四者修一切法猶如虛空。五者巧方便慧觀察諸法等同法界。六者分別諸法心無所倚。七者常發大願。八者成就清淨忍智光明。九者善知一切損益諸法。十者所行法門皆悉清淨。佛子。是為菩薩行十種法能令一切諸佛歡喜。佛子。菩薩復安住十法。能令一切諸佛歡喜。何等為十。安住不放逸。安住無生法忍。安住大慈。安住大悲。安住滿足諸波羅蜜。安住菩薩清淨之行。安住滿足無量大願。安住巧方便。安住一切力。安住一切法。猶如虛空無所依止。佛子。是為菩薩安住十法能令一切諸佛歡喜。佛子。菩薩摩訶薩。行十種法。能速成就一切諸地。何等為十。一者心常樂行諸功德事。二者行大莊嚴諸波羅蜜道。三者智慧明達不隨他語。四者琱˙溘鰳u善知識。五者常修精進而不退轉。六者善取佛意受持諸法。七者行諸善根心無憂慼。八者以大乘莊嚴而自莊嚴明利慧光普照一切。九者安住一切諸地法門。十者同三世佛善根正法。佛子。是為菩薩行十種法能速成就一切諸地。佛子。彼菩薩摩訶薩。住諸地已。先應修習巧妙方便。隨其所得諸地法門。隨其所得甚深智慧。隨其行業。隨其依果。隨其境界。隨其自在。隨其示現。隨其分別諸勝法門。得諸勝法門已。悉善分別。於一切法而無所著。所有諸法皆由心造。菩薩摩訶薩。若能如是明了觀察。則能具足一切諸地。彼菩薩摩訶薩。作如是念我應速成一切諸地。何以故。我於諸地如說行時。逮得無量諸功德藏。得無量功德藏已。漸到佛地。到佛地已能作佛事。是故菩薩摩訶薩。常勤修習不捨方便心無憂慼。得大莊嚴住菩薩住。佛子。菩薩摩訶薩。復行十法。悉能清淨菩薩諸行。何等為十。一者悉捨一切滿眾生意。二者持戒清淨無所毀犯。三者具足忍辱無有窮盡。四者勤修方便而不退轉。五者離癡正念常定不亂。六者分別明了一切諸法。七者具足成滿一切眾行。八者功德尊重心如山王。九者為一切眾生作清涼池。十者令一切眾生同諸佛法。佛子。是為菩薩行十種法悉能清淨菩薩諸行。佛子。菩薩摩訶薩。如是修行清淨之行。復得十種轉勝妙法。何等為十。一者他方諸佛皆悉護念。二者修習長養超勝善根。三者安住如來巧密方便。四者常樂親近依善知識。五者安住精進修不放逸。六者分別諸法非總非別。七者安住具足無上大悲。八者觀法如實出生智慧。九者能善修行巧妙方便。十者一切方便觀如來力。佛子。是為菩薩十種清淨轉勝妙法。佛子。菩薩摩訶薩。復有十種清淨之願。何等為十。願成就眾生心無憂慼。願長養善根嚴淨佛剎。願恭敬供養一切如來。願不惜身命守護正法。願以種種諸智慧門悉令眾生生諸佛剎。願諸菩薩入不二法門入佛法門分別諸法。願令一切所欲見佛悉得見之。願盡未來際一切諸劫如須臾頃。願具足普賢菩薩所願。願淨一切種智之門。佛子。是為菩薩摩訶薩十種清淨之願。佛子。菩薩摩訶薩。修行十法。悉能滿足一切諸願。何等為十。一者生大莊嚴心無憂慼。二者轉向勝願念諸菩薩。三者所聞十方嚴淨佛剎悉願往生。四者究竟未來際。五者究竟成就一切眾生滿足大願。六者住一切劫。不覺其久。七者於一切苦不以為苦。八者於一切樂心無染著。九者悉善分別無等等解脫。十者得大涅槃無有差別。佛子。是為菩薩摩訶薩悉能滿足一切諸願。菩薩摩訶薩。滿諸願已。逮得十種無盡法藏。何等為十。得見諸佛無盡之藏。得陀羅尼無盡之藏。得分別法無盡之藏。得大悲心覆護一切無盡之藏。得諸三昧無盡之藏。得滿眾生意功德無盡之藏。得深智慧解法真實無盡之藏。得出生諸通分別眾寶無盡之藏。得一切諸佛威神守護無盡之藏。得分別無量無邊世界智慧無盡之藏。佛子。是為菩薩摩訶薩得十種無盡之藏。成就無量無邊功德之藏。具足淨慧。隨其所應而化度之。佛子。云何菩薩摩訶薩。隨其所應而化眾生。此菩薩。知諸眾生所宜方便。知諸眾生種種因緣。知諸眾生心心所念。知心念已教對治法。貪欲多者教不淨觀。瞋恚多者教大慈觀。愚癡多者教令分別一切諸法。三毒等分教以具足勝智法門。樂生死者教三種苦。著諸有者教空法門。懈怠眾生教行精進。我慢眾生教平等觀。心諂曲者教菩薩心寂靜非有。如是一切諸煩惱患。教以無量對治法門。具足次第演說義味。分別智慧平等觀法先後無違。演說諸法破壞之性。而於法界無所散滅。斷除疑惑令悉歡喜。隨其諸根教入真諦。教諸功德入如來海。說真實際以壞眾相。教等法界開示法藏。教一切依心無所染。教平等念。一切諸佛恭敬親近。教柔軟音而無所著。教一切音而無差別。教殊勝法而無倫匹。教具足一切如來平等智身。菩薩如是。常能化度一切眾生。而心寂定未曾散亂。不捨一切諸波羅蜜。具足莊嚴六波羅蜜。普為一切群生類故。悉能捨離內外所有。而未曾起慳吝之心。是名清淨檀波羅蜜。又復不生持戒相故於戒無著。是名清淨尸波羅蜜。悉能堪忍一切諸苦。聞好聞惡心無憂喜。未曾傾動猶如大地。是名清淨羼提波羅蜜。勇猛精進方便修習。其心堅固而不退轉。究竟成就佛智慧門。是名清淨毘梨耶波羅蜜。捨一切欲離生喜樂。清淨次第。入於正受而無所染。燒滅煩惱生無量定。具大神通。次第超越。入於無量諸三昧門。於一三昧門入無量三昧。悉知一切三昧境界。漸具諸佛智慧之地。是名清淨禪波羅蜜。於諸佛所聞法受持。恭敬親近諸善知識心無疲倦。常樂聞法無有厭足。所聞諸法能正觀察。入真實定。捨離一切顛倒邪見。妙善方便。分別了知諸法相海無有自性。修習如來深智慧門。具足一切智慧之力。乘普門慧。能入一切智慧之門。是名清淨般若波羅蜜。示現一切世間威儀。教化眾生心無憂慼。隨其所應示現其身。一切所行心無染著。示現童蒙黠慧所行。示現生死及解脫門。善能分別諸方便行。示現無量諸莊嚴事。能入一切諸生趣中。解了一切眾生所行。是名清淨方便波羅蜜。究竟成就一切眾生。究竟嚴淨一切世界。究竟供養一切如來。究竟解達諸法真實而無障礙。究竟修行具足法界。究竟未來劫住如須臾頃。究竟未來劫猶如一念。究竟解達一切成壞。究竟示現一切佛剎。究竟逮得諸佛智慧。是名具足願波羅蜜。自專正力。離眾煩惱。具足清淨。能正他力。具足成就無能壞者。大悲力滿足。大慈力平等。悉能覆護一切眾生。陀羅尼力。能持一切諸方便義。妙辯才力。令諸眾生皆悉歡喜。諸波羅蜜力。莊嚴大乘。弘誓願力。未曾斷絕。諸神通力。出生無量具佛神力覆護一切。是名清淨力波羅蜜。知貪欲增。知瞋恚增。知愚癡增。又知等分分別學地。於一念中。悉知眾生心心所行。能知眾生諸所希望。能知一切諸法真實。解達諸佛深智慧力。普知一切諸法界門。是名清淨智波羅蜜。佛子。菩薩摩訶薩。如是清淨諸波羅蜜。滿足諸波羅蜜。不捨諸波羅蜜。乘大莊嚴悉能度脫所請眾生。教化一切修習善行。悉令一切永離惡道。勤修精進超出眾難。貪欲多者教離欲觀。瞋恚多者教平等觀。邪見多者教因緣觀。欲界眾生。教離欲恚惡不善法。色界眾生。教增上觀。無色界眾生。教細微智慧。樂聲聞緣覺教寂靜行。樂大乘者教以十力莊嚴大乘。如初發心時。見有眾生墮諸惡道。大師子吼。我當知其心病。以諸法門而濟度之。菩薩具足如此智慧。皆能度脫一切眾生。佛子。菩薩摩訶薩。能如是行者。則能興隆三寶永使不絕。所以者何。菩薩摩訶薩。教化眾生發菩提心。是故能令佛寶不斷。開示甚深諸妙法藏。是故能令法寶不斷。具足受持威儀教法。是故能令僧寶不斷。復次悉能讚歎一切大願。是故能令佛寶不斷。分別解說十二緣起。是故能令法寶不斷。行六和敬。是故能令僧寶不斷。復次下佛種子於眾生田。生正覺芽。是故能令佛寶不斷。不惜身命護持正法。是故能令法寶不斷。善御大眾心無憂惱。是故能令僧寶不斷。去來今佛所說正法不違其教。是故能令三寶不斷。菩薩如是不斷三寶。一切所行無有不善。彼能悉行一切迴向。決定究竟無上菩提。菩薩如是安住清淨身口意業已。所說善根教化眾生。種種方便所言不虛。能令眾生皆得歡喜。彼菩薩摩訶薩諸所施行。乃至無有一念錯謬。如是一切諸深妙行。皆為智慧方便攝持。悉能迴向無上菩提。如是菩薩安住離癡清白法已。於念念中。具足出生十種莊嚴。何等為十。色身莊嚴。隨應示現。語言莊嚴。除眾疑惑悉令歡喜。意行莊嚴。於一念中入諸正受。佛剎莊嚴。滅除一切諸煩惱跡。光明莊嚴。普照十方。眷屬莊嚴。能集勝眾悉令歡喜。神力莊嚴。隨其所應自在示現。佛教莊嚴。皆能攝取諸黠慧者。涅槃地莊嚴。一處成道悉能充滿示現十方。持法莊嚴。隨眾隨時隨其器量而為說法。菩薩如是於念念中。具足出生十種莊嚴已。身口意行悉皆清淨。永離愚癡智慧成就。如此菩薩若有親近恭敬。隨逐出家聽受法教。隨喜憶念乃至見聞。此等眾生。必定究竟無上菩提。佛子。譬如阿伽陀藥。眾生見者眾病悉除。菩薩成就如是無量法藏。眾生見者煩惱諸病皆悉除愈。於白淨法心得自在。佛子。菩薩摩訶薩。若得成就如是方便。安住此法。除滅愚癡具足智慧故降伏眾魔。大慈悲心故制諸外道。具足智慧功德力故。除滅一切心垢煩惱。入金剛定故。具足善根心無憂慼。於先佛所修功德力故。能離一切惡道諸難。清淨智慧悉滿足故。出生菩薩清淨諸地諸波羅蜜一切三昧六通三明四無所畏次第方便智慧力故。淨諸佛剎。相好莊嚴身口意淨白淨法力故。得佛十力四無所畏十八不共平等佛法。智慧分別速解諸法。一切種智平等正覺諸大願力。如來神力大智慧力。隨順眾生現諸佛剎。隨應受化轉大法輪。度脫無量無邊眾生。佛子。菩薩摩訶薩。如是修行無量法藏。次第具足得如來處。於無量剎修菩薩行。護持正法為大法師。守護攝持如來法藏。成就四辯。於大眾中演暢深法。身相端嚴說法周備。於四辯才。具足無量巧妙方便。能得無盡諸智慧門。音聲殊妙。演一法言能悅一切。隨宜順導令得開解入智慧門。菩薩以如是等無量方便。普為眾生開闡法藏。而未曾生懈怠之心。於大眾中而無所畏。一切世間無能壞者。具足增上般若波羅蜜。次第分別一切法相而無斷絕。勝妙四辯說一切法。種種譬諭不可窮盡。具足大悲。能令一切清涼悅樂。修習大慈充遍十方。處師子座。廣為眾生說微妙法。唯除如來無能過者。無能見頂。無能觀察。無能屈者。無能問難。若能窮其言論之辯。無有是處。佛子。菩薩摩訶薩。成就如是勝妙法已。無邊世界滿中大眾。彼一一身。猶如三千大千世界。菩薩摩訶薩。處彼眾中其身殊特。映蔽大會。皆悉不現。以大慈心普覆一切。甚深智慧分別彼心。成就無畏具足辯才。廣為說法皆令歡喜。何以故。菩薩摩訶薩。成就無量淨智慧故。成就無量巧方便故。成就無量正念力故。成就無盡巧方便故。成就分別諸法陀羅尼故。成就分別諸法深智慧故。成就諸佛威神力故。成就三世諸佛實智慧故。成就三世諸佛清淨巧方便故。成就廣說一切諸佛甚深法藏護持法故。成就三世諸佛勝妙智慧菩薩大願智慧力故。爾時法慧菩薩說是漸增功德藏已。欲重宣此義。承佛威神。以偈頌曰<p class='lg'><br>　菩薩住初地　　長養功德藏<br>　修習不放逸　　慧光照十方<br>　菩薩菩提心　　守護常不妄<br>　十方諸如來　　心皆大歡喜<br>　勤修行精進　　正念力堅固<br>　所行不退轉　　不著於世間<br>　常樂甚深法　　成就無諍定<br>　十方諸最勝　　一切皆歡喜<br>　諸佛歡喜已　　究竟精進度<br>　成就功德藏　　無量深智慧<br>　一切行清淨　　具足於諸地<br>　十方佛本願　　皆悉具足滿<br>　如是智慧成　　得諸深法藏<br>　得是法藏已　　隨順於世間<br>　成就巧方便　　分別眾生心<br>　隨所應教化　　而為演說法<br>　已能廣說法　　不捨於自行<br>　具足波羅蜜　　成就大功德<br>　已具波羅蜜　　本所請眾生<br>　無量生死海　　皆悉究竟度<br>　如是常修習　　日夜無休懈<br>　興隆佛法僧　　永使不斷絕<br>　所修無量行　　清白悉具足<br>　一切皆究竟　　成就最勝地<br>　菩薩所修行　　真實無虛偽<br>　度脫眾生類　　離諸煩惱垢<br>　成就如是法　　除滅愚癡闇<br>　降伏一切魔　　究竟得菩提<br>　佛子如是行　　具足如來智<br>　悉能分別說　　諸佛甚深藏<br>　若能如是說　　法師中第一<br>　等為諸群生　　普雨甘露法<br>　無極大慈悲　　充滿十方界<br>　悉能分別知　　一切眾生心<br>　已了眾生心　　及諸餘心行<br>　為彼說深法　　無量無有數<br>　進止常安諦　　猶如大象王<br>　威猛如師子　　一切莫能害<br>　不動如須彌　　智慧如大海<br>　普雨甘露水　　除滅煩惱熱　</p><p>法慧菩薩。說是偈已。如來隨喜。大眾奉行<p><b>　　<A NAME="n253"></A>大方廣佛華嚴經佛昇夜摩天宮自在品第十五</b><p>爾時如來威神力故。十方一切諸佛世界。諸四天下一一閻浮提。皆有如來坐菩提樹下。無不顯現。彼諸菩薩。各承佛神力說種種法。皆悉自謂在於佛所。爾時世尊。威神力故。不離道樹及帝釋宮。向夜摩天寶莊嚴殿。時彼天王遙見佛來。即於殿上敷蓮華藏寶師子座。十萬種寶以為莊嚴。十萬寶帳彌覆其上。十萬寶網以為珓珞。次上十萬眾妙寶蓋。又復十萬天諸華蓋。天繒雜寶以為垂帶。十萬瓔珞而莊嚴之。十萬寶衣。以敷其上。十萬天子在前立侍。十萬梵天而圍遶之。十萬菩薩在前讚歎。十萬光明以為照耀。十萬妓樂自然演出。十萬正法娛樂音聲。十萬善根妙相顯現。十萬如來威神護持。十萬功德藏而長養之。十萬三昧而嚴淨之。十萬願藏以為清淨。十萬奇特未曾有法勝相顯出。十萬妙法而現在前。十萬自在處處普現。十萬功德妙相等起。十萬音聲演出諸法。時彼天王。莊嚴寶蓮華藏師子座已。合掌恭敬白佛言。善來世尊。唯願哀愍處此宮殿。時佛受請即昇寶殿。一切十方夜摩天宮亦復如是。爾時天王。無量音樂寂然無聲。即自憶念過去佛所所種善根。以偈頌曰<p class='lg'><br>　名稱如來聞十方　　諸吉祥中最無上<br>　來入摩尼莊嚴殿　　是故此處最吉祥<br>　寶王如來世間燈　　諸吉祥中最無上<br>　來入甘露上味殿　　是故此處最吉祥<br>　喜王如來慧無量　　諸吉祥中最無上<br>　來入雜寶莊嚴殿　　是故此處最吉祥<br>　慧眼如來世間燈　　諸吉祥中最無上<br>　來入殊特最勝殿　　是故此處最吉祥<br>　饒益如來義無量　　諸吉祥中最無上<br>　來入清淨寶山殿　　是故此處最吉祥<br>　無師如來世間尊　　諸吉祥中最無上<br>　來入微妙寶香殿　　是故此處最吉祥<br>　天人中尊世間燈　　諸吉祥中最無上<br>　來入輕微妙香殿　　是故此處最吉祥<br>　無去如來論師子　　諸吉祥中最無上<br>　來入明淨普眼殿　　是故此處最吉祥<br>　分別如來功德持　　諸吉祥中最無上<br>　來入娛樂莊嚴殿　　是故此處最吉祥<br>　苦行如來利世間　　諸吉祥中最無上<br>　來入等色普照殿　　是故此處最吉祥　</p><p>如此間夜摩天王佛神力故憶念過去諸等正覺以偈讚歎。如是十方一切世界。夜摩天王。各自憶念過去佛所所種善根。以偈讚歎亦復如是。爾時世尊昇其寶殿寶蓮華藏師子座上。結跏趺坐。爾時寶殿忽然廣博。猶如夜摩天處。十方世界亦復如是<p><b>　　<A NAME="n254"></A>大方廣佛華嚴經夜摩天宮菩薩說偈品第十六</b><p>爾時十方各過十萬佛剎塵數世界。有世界名無量慧。次名幢慧。次名地慧。次名勝慧。次名燈慧。次名金剛慧。次名安樂慧。次名日慧。次名清淨慧。次名梵慧。其佛號常住眼。次號無量眼。次號真實眼。次號不動眼。次號天眼。次號清淨眼。次號安諦眼。次號明相眼。次號無上眼。次號淨光澤眼。其菩薩名功德林。次名慧林。次名勝林。次名無畏林。次名慚愧林。次名精進林。次名力成就林。次名堅固林。次名如來林。次名智林。此諸菩薩。各於其國佛所淨修梵行。爾時佛神力故。彼諸菩薩。各與一佛世界塵數菩薩。來詣佛所恭敬禮拜。佛神力故隨所來方。化作寶藏師子之座。結跏趺坐。充滿十方。如此世界夜摩天上菩薩雲集。十方世界亦復如是。爾時世尊從兩足指。放百千億妙色光明。普照十方一切世界。諸四天下菩提樹下。夜摩天宮蓮華藏寶師子座。如來神力及諸大會。皆悉顯現。爾時功德林菩薩。承佛神力普觀十方。以偈頌曰<p class='lg'><br>　普放淨光明　　遍照十方界<br>　一切悉睹佛　　通達無障礙<br>　佛處夜摩宮　　蓮華寶座上<br>　一切諸世間　　奇特未曾有<br>　讚歎十如來　　眾生皆悉聞<br>　世尊大眾會　　一切無不見<br>　普於十方界　　演說無上法<br>　亦悉同名字　　如我菩薩眾<br>　各從十方界　　來詣於此處<br>　彼諸上人等　　清淨修梵行<br>　彼諸如來等　　亦各同名號<br>　見佛清淨剎　　自在神通力<br>　一切見如來　　人中或道場<br>　又復見世尊　　處此夜摩宮<br>　一切諸世間　　莫能思議佛<br>　隨彼眾生願　　一切皆悉見<br>　眾生見如來　　無量自在力<br>　離世大仙人　　功德藏無量<br>　遊行十方界　　一切無障礙<br>　一身為無量　　無量身為一<br>　功德甚深妙　　一切莫能測<br>　無著無所依　　清淨如虛空　</p><p>爾時慧林菩薩。承佛神力普觀十方。以偈頌曰<p class='lg'><br>　不可思議劫　　天人師難值<br>　離垢諸大人　　此會亦難遇<br>　悉皆一切智　　慧光靡不照<br>　演說深妙法　　饒益於眾生<br>　一切諸世間　　常為癡冥蔽<br>　如來世燈明　　皆悉能除滅<br>　施戒忍精進　　禪定三昧藏<br>　修習深妙智　　普照於一切<br>　如來無與等　　何況有勝者<br>　顛倒取諸法　　是故不見佛<br>　自在神通力　　無量難思議<br>　無來亦無去　　說法度眾生<br>　若有得聞見　　清淨天人師<br>　永出諸惡道　　遠離一切苦<br>　無量無數劫　　修習求菩提<br>　逮成等正覺　　廣度諸群生<br>　不可思議劫　　供養無量佛<br>　若能解是義　　功德勝於彼<br>　雖施無量剎　　滿中諸珍寶<br>　不能解此義　　終不成正覺　</p><p>爾時勝林菩薩。承佛神力普觀十方。以偈頌曰<p class='lg'><br>　猶如春後月　　虛空無雲曀<br>　日曜清淨光　　一切無不照<br>　光明無限量　　世間無能數<br>　有眼尚不知　　何況盲冥者<br>　如來亦如是　　功德光無量<br>　無量無數劫　　莫能分別知<br>　光明無來處　　去亦無所至<br>　不生亦不滅　　空寂無所有<br>　未來一切法　　悉無有來者<br>　無生無現在　　是故無過去<br>　一切法無生　　亦復無有滅<br>　若能如是解　　斯人睹如來<br>　諸法無生故　　當知無所有<br>　如是分別知　　此人達深義<br>　諸法無自性　　一切無能知<br>　若能如是解　　是則無所解<br>　所言有生者　　當知由所生<br>　解彼真實性　　是則無疑惑<br>　一切諸所生　　正觀亦如是<br>　菩薩如是觀　　具足一切智　</p><p>爾時無畏林菩薩。承佛神力普觀十方。以偈頌曰<p class='lg'><br>　此處無邊際　　廣大如法界<br>　一切無不至　　湛然不遷變<br>　若聞如是法　　恭敬信樂者<br>　永離三惡道　　一切諸難苦<br>　往詣諸世界　　無量不可數<br>　聞此甚深法　　憶念善受持<br>　聞受大仙人　　清淨深妙法<br>　一向求菩提　　究竟無上道<br>　深信過去佛　　及彼諸佛法<br>　一切世間燈　　除滅眾癡闇<br>　若有得聞佛　　無量自在力<br>　決定信向者　　具足人中雄<br>　若能一心信　　現在一切佛<br>　彼成等正覺　　開示無量義<br>　無量無數劫　　此法甚難值<br>　若有得聞者　　當知本願力<br>　如是佛深法　　悉能善受持<br>　廣為眾生說　　是人難思議<br>　是故勤精進　　修行大莊嚴<br>　聞持是正法　　究竟得菩提　</p><p>爾時慚愧林菩薩。承佛神力普觀十方。以偈頌曰<p class='lg'><br>　得聞真諦法　　殊特未曾有<br>　歡喜信樂者　　除滅眾疑惑<br>　一切知見人　　自說深妙法<br>　佛慧靡不照　　是故難思議<br>　非從智慧生　　亦非無智生<br>　了達一切法　　除滅世間闇<br>　色法非色法　　此二不為一<br>　愚智亦如是　　其性各別異<br>　生死及涅槃　　此二悉虛妄<br>　愚智亦如是　　二俱無真實<br>　世界始成立　　無有敗壞相<br>　愚智亦如是　　二俱相乖違<br>　菩薩初發心　　及以最後心<br>　愚智亦如是　　二俱不相應<br>　譬如六情識　　迭用互不同<br>　愚智亦如是　　究竟不和合<br>　譬如伽陀藥　　消滅一切毒<br>　智慧亦如是　　除滅諸癡闇<br>　法王無上尊　　是勝莫能過<br>　所說皆真實　　以故難值遇　</p><p>爾時精進林菩薩。承佛神力普觀十方。以偈頌曰<p class='lg'><br>　諸法無差別　　唯佛分別知<br>　一切無不達　　智慧到彼岸<br>　如金及金色　　其性無差別<br>　如是法非法　　其性無有異<br>　眾生非眾生　　二俱無真實<br>　如是法非法　　其性無所有<br>　譬如未來世　　無有過去相<br>　一切法如是　　無有真實相<br>　譬如過去法　　無有生起相<br>　諸法亦如是　　皆悉無有相<br>　涅槃不可取　　說時有二種<br>　諸法亦如是　　無有差別相<br>　譬如種種數　　皆悉是數法<br>　諸法亦如是　　其性無別異<br>　譬如數法十　　增一至無量<br>　皆悉是本數　　智慧故差別<br>　譬如諸世界　　劫燒有終敗<br>　虛空無損減　　無師智亦然<br>　十方空無異　　眾生起分別<br>　如是取如來　　虛妄不見佛　</p><p>爾時力成就林菩薩。承佛神力普觀十方。以偈頌曰<p class='lg'><br>　一切眾生類　　悉皆三世攝<br>　三世諸眾生　　皆為五陰攝<br>　五陰從業起　　諸業因心起<br>　心法猶如幻　　眾生亦如是<br>　世間非自作　　亦復非他作<br>　不知真實性　　生死輪常轉<br>　所謂世間轉　　皆悉是苦轉<br>　眾生不知故　　生死輪常轉<br>　世間非世間　　二俱非真實<br>　眾生愚癡故　　妄取諸法相<br>　三世五陰法　　說名為世間<br>　斯由虛妄有　　無則出世間<br>　何等是五陰　　五陰有何相<br>　不見五陰壞　　妄取謂常住<br>　五陰虛妄法　　真實無所有<br>　空寂不遷變　　究竟離眾相<br>　世間既虛寂　　佛及法亦然<br>　斯等三種法　　其性無所有<br>　除滅諸顛倒　　明了見真實<br>　一切知見人　　常現在其前　</p><p>爾時堅固林菩薩。承佛神力普觀十方。以偈頌曰<p class='lg'><br>　譬如地種性　　自性無所有<br>　一切佛自在　　其性亦如是<br>　一切諸世間　　咸共偁讚佛<br>　求彼偁讚法　　十方無來處<br>　眾生虛妄取　　謂之為真實<br>　分別離眾生　　業性不可得<br>　業性無所有　　眾生身非真<br>　種種無量色　　亦復無來處<br>　一切諸形色　　業性難思議<br>　雖見無所有　　識性亦如是<br>　諸佛身如是　　不可得思議<br>　無量妙色身　　普現一切剎<br>　無量身非佛　　佛非無量身<br>　清淨妙法身　　究竟度彼岸<br>　若有能得見　　清淨妙法身<br>　是人於佛法　　其心無癡惑<br>　過去一切法　　觀察等涅槃<br>　彼人見如來　　究竟常安住<br>　修習正憶念　　明了見正覺<br>　無相無所有　　是名法王子　</p><p>爾時如來林菩薩。承佛神力普觀十方。以偈頌曰<p class='lg'><br>　譬如工畫師　　分布諸彩色<br>　虛妄取異色　　四大無差別<br>　四大非彩色　　彩色非四大<br>　不離四大體　　而別有彩色<br>　心非彩畫色　　彩畫色非心<br>　離心無畫色　　離畫色無心<br>　彼心不常住　　無量難思議<br>　顯現一切色　　各各不相知<br>　猶如工畫師　　不能知畫心<br>　當知一切法　　其性亦如是<br>　心如工畫師　　畫種種五陰<br>　一切世界中　　無法而不造<br>　如心佛亦爾　　如佛眾生然<br>　心佛及眾生　　是三無差別<br>　諸佛悉了知　　一切從心轉<br>　若能如是解　　彼人見真佛<br>　心亦非是身　　身亦非是心<br>　作一切佛事　　自在未曾有<br>　若人欲求知　　三世一切佛<br>　應當如是觀　　心造諸如來　</p><p>爾時智林菩薩。承佛神力普觀十方。以偈頌曰<p class='lg'><br>　所取不可取　　所見不可見<br>　所聞不可聞　　所思不可思<br>　於有量無量　　不應作限量<br>　有量及無量　　二俱無所取<br>　不應說而說　　是為自欺誑<br>　己事不成就　　不能悅眾生<br>　若有能讚歎　　無量諸如來<br>　不可思議劫　　功德不可盡<br>　猶如隨意珠　　能現無量色<br>　此色非真色　　諸佛亦如是<br>　如虛空清淨　　非色不可見<br>　能現一切色　　其性不可見<br>　如是大智人　　示現無量色<br>　非識之所識　　一切莫能睹<br>　雖聞如來聲　　音聲非如來<br>　離聲復不知　　如來等正覺<br>　是處甚深妙　　若能分別知<br>　莊嚴無上道　　遠離諸虛妄<br>　一切諸如來　　無有說佛法<br>　隨其所應化　　而為演說法　</p><p class='juan'>
大方廣佛華嚴經卷第十</p>
</body></html>
