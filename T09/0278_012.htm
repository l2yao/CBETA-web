<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第十二<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n258"></A>功德華聚菩薩十行品第十七之二</b></p>
<p>爾時佛神力故。十方世界六種震動。如來威神法應如是雨天華雲。雨天香雲。雨天末香雲。雨天鬘雲。雨天衣雲。雨天寶雲。雨天莊嚴雲雨。又自然出天妓樂音。天妙光明普照一切。演出諸天微妙音聲。如此四天下夜摩天宮說十行法。佛神力故。十方世界亦復如是。爾時十方各過十萬佛剎塵數世界。有十萬佛剎塵數菩薩。充滿十方來詣此土。到已。語功德林菩薩言。善哉佛子。乃能演說諸菩薩行。我等諸來菩薩。皆同一字名功德林。我等世界皆名功德幢。佛同號普功德。我等佛所亦說十行。名味句身次第義味眾會眷屬亦復如是。不增不減。是故佛子。我等承佛神力。來詣此土。為汝作證。如此四天下夜摩天宮寶莊嚴殿說十行法我來為證。十方世界亦復如是。爾時功德林菩薩。承佛神力。普觀十方一切法界及諸眷屬。欲令佛種永不斷絕。欲令菩薩種性清淨。欲令菩薩願種不轉。欲令行種不斷。欲令攝取三世佛種。欲分別說眾生善根種。欲觀察一切眾生時根。欲樂垢淨心所行種。欲普照一切諸佛菩薩種。以偈頌曰<p class='lg'><br>　敬心頂禮十力尊　　清淨離垢慧無礙<br>　境界深遠無等倫　　其道清淨如虛空<br>　人中最勝無障礙　　功德無量無所畏<br>　智慧無二無等等　　一切所行皆清淨<br>　十方現在諸導師　　解真實義無所畏<br>　無等功德離諸惡　　彼速究竟無上道<br>　一切如來人中雄　　先已具發大慈悲<br>　遊心清淨法界中　　所行饒益諸群生<br>　十方三世無與等　　自然正覺滅癡冥<br>　一切佛法悉平等　　彼之功德不可壞<br>　十方一切世界中　　悉得睹見諸如來<br>　於諸如來無虛妄　　彼人所行不退轉<br>　若見清淨真法界　　甚深微妙第一義<br>　一切癡妄莫能惑　　彼行能成功德藏<br>　方便善知眾生類　　入於真實妙法界<br>　自然覺悟不由他　　彼人所行如虛空<br>　無量無邊諸世界　　觀察究竟悉寂滅<br>　一切諸法無障礙　　彼人所行勝牟尼<br>　具足堅固不可轉　　成就尊重最勝法<br>　清淨願滿到彼岸　　諦聽菩薩諸所行<br>　無量無邊一切地　　智慧明達無障礙<br>　甚深微妙為境界　　是名無畏論師行<br>　句句廣分別　　深入妙智慧<br>　真實解諸法　　彼修大牟尼<br>　遠離一切惡　　常能利眾生<br>　彼人功德藏　　等諸調御師<br>　普於諸群生　　常施以無畏<br>　清淨無染著　　所行無倫比<br>　意淨無所著　　寂靜無口過<br>　具足妙功德　　彼修最勝行<br>　究竟度深義　　功德定無盡<br>　彼修不死行　　諸佛常護念<br>　離我瞋恚心　　妙音滿十方<br>　安住正法教　　所行無可諭<br>　布施到彼岸　　百福自莊嚴<br>　彼慧最第一　　能令眾歡喜<br>　善入深智地　　安住心不動<br>　彼行如金剛　　堅固不可沮<br>　悉入諸法界　　隨順到彼岸<br>　究竟得自在　　法日之所行<br>　無等等牟尼　　修習不二法<br>　心常樂寂靜　　智慧無障礙<br>　細微世界中　　容受大世界<br>　境界無不了　　智慧山王行<br>　普於諸世間　　心淨無所著<br>　持戒到彼岸　　淨行之所行<br>　智慧不可量　　虛空法界等<br>　深入具足智　　是勝金剛行<br>　智慧悉充滿　　三世諸法界<br>　心常無懈怠　　入於最勝境<br>　一切所至道　　分別十力法<br>　身行無障礙　　勝智之所行<br>　一切十方界　　無量眾生類<br>　菩薩悉救護　　離癡之所行<br>　修習諸佛法　　精勤無懈怠<br>　普令世間淨　　大龍之所行<br>　悉知眾生根　　究竟種種欲<br>　了達無量性　　平等之所行<br>　普於十方界　　久受無量苦<br>　其心無憂惱　　歡喜之所行<br>　放諸光明網　　普照諸世間<br>　具足智慧明　　善修慧所行<br>　皆悉能震動　　十方無量界<br>　常能利一切　　不令生恐怖<br>　善解語言法　　分別到彼岸<br>　離垢智慧明　　不動之所行<br>　善解俯仰國　　分別到彼岸<br>　成就無盡地　　最勝慧所行<br>　無量諸功德　　常行求菩提<br>　到彼功德岸　　大稱無盡行<br>　無上大論師　　最勝師子吼<br>　令眾悉清淨　　離垢之所行<br>　佛甘露灌頂　　授以法王記<br>　究竟方便法　　大心之所行<br>　分別一切眾　　其心無染著<br>　決定持法藏　　法王之所行<br>　一一語言中　　能出無量音<br>　眾生各各解　　無礙慧所行<br>　究竟語言法　　分別悉了知<br>　遠離諸虛妄　　真實見所行<br>　安住法海印　　善印一切法<br>　了法無實相　　方便身所行<br>　能於一一剎　　無量無數劫<br>　窮盡諸劫行　　其心無憂厭<br>　無數諸如來　　名號各不同<br>　見之一毛孔　　善修之所行<br>　如一毛端處　　普見無量佛<br>　一切諸世界　　見佛亦如是<br>　無量無數劫　　能作一念頃<br>　非長亦非短　　解脫人所行<br>　見者悉不虛　　所修皆真實<br>　業行不可壞　　最勝之所行<br>　無量無數劫　　觀佛無厭足<br>　能令眾歡喜　　無礙慧所行<br>　無量無數劫　　觀察眾生界<br>　眾生非眾生　　堅固士所行<br>　具足智慧藏　　清涼功德池<br>　饒益一切眾　　第一人所行<br>　法界無邊際　　無量如虛空<br>　語言無所著　　無畏論師行<br>　於一三昧中　　入無量三昧<br>　昇彼無上堂　　淨月論師行<br>　究竟忍彼岸　　堪忍寂滅法<br>　遠離瞋恚心　　無量智所行<br>　不離一世界　　不起一坐處<br>　普現十方剎　　無量身所行<br>　無量諸佛剎　　能入一世界<br>　佛剎不增減　　不思議所行<br>　分別處非處　　審諦入諸力<br>　無上力成就　　第一力所行<br>　去來現在世　　一切諸業報<br>　智慧不退轉　　明智之所行<br>　善知時非時　　調伏一切眾<br>　教化不失時　　善知時所行<br>　身行悉皆善　　口意行亦然<br>　一切無所著　　淨智意所行<br>　智慧善分別　　法辯無窮盡<br>　境界等如實　　如來之所行<br>　無礙功德藏　　喜樂總持門<br>　深入諸法界　　隨入之所行<br>　悉與三世佛　　等心無異想<br>　一相無差別　　無礙境界行<br>　深入智慧海　　除滅諸癡闇<br>　能與清淨眼　　淨眼之所行<br>　一切諸導師　　常行不二法<br>　神通力自在　　具足行所行<br>　十方佛剎中　　普雨妙法雨<br>　令眾解實義　　法雲之所行<br>　普於諸佛所　　逮得堅固信<br>　一切智解脫　　所學悉究竟<br>　彼於一念中　　悉知眾生心<br>　究竟解心性　　無性性所行<br>　不思議世界　　變化無量身<br>　無等遍遊行　　諸行中無比<br>　無量世界中　　現在諸如來<br>　菩薩摩訶薩　　常現彼佛前<br>　菩薩入三昧　　眾生見一身<br>　菩薩出三昧　　眾見無量身<br>　所行甚深妙　　未曾有口過<br>　悅樂心無量　　令眾悉歡喜<br>　逮得無著智　　分別知諸根<br>　其心無所染　　無上調伏行<br>　方便分別法　　於法得自在<br>　一切世界中　　常作諸佛事<br>　菩薩微妙行　　所行如虛空<br>　何人得聞此　　其心不欣悅<br>　彼智無與等　　慧眼見一切<br>　方便無倫匹　　無等智所行<br>　無盡妙功德　　能滅一切惡<br>　到彼清淨岸　　無比之所行<br>　成就莊嚴法　　安住不退轉<br>　度脫無量眾　　而無眾生想<br>　所修無諍行　　一切智微妙<br>　正法化眾生　　淨眼之所行<br>　恭敬一切佛　　具足究竟慧<br>　成就無所畏　　方便智所行<br>　普能入一切　　世界及諸法<br>　亦入群生類　　度脫無量眾<br>　遍於十方界　　擊無上法鼓<br>　常施無量法　　不死之所行<br>　一身跏趺坐　　充滿無量剎<br>　眾生不迫迮　　清淨法身力<br>　一味一義中　　分別無量義<br>　演說無窮盡　　無邊慧所行<br>　修習佛解脫　　智慧無障礙<br>　成就無所畏　　無量方便德<br>　了諸世界海　　一切佛剎海<br>　法海智慧海　　度脫眾生海<br>　或有見菩薩　　入胎及出生<br>　或見成正覺　　無量功德行<br>　處處佛剎中　　示現般涅槃<br>　真實無涅槃　　無畏師常住<br>　金剛身無異　　隨應現眾生<br>　真實無差別　　一身行所行<br>　平等法界一　　具足無量義<br>　常樂觀三世　　一相無相法<br>　到彼諸持岸　　正法安眾生<br>　逮得諸佛持　　最勝之所行<br>　無染妙法身　　慧眼清淨耳<br>　是悉無障礙　　無礙之所行<br>　究竟諸神通　　具足深智慧<br>　智慧最殊勝　　方便智所行<br>　心定未曾亂　　智慧不可量<br>　境界無不照　　一切見所行<br>　到彼功德岸　　度脫無量眾<br>　其心無疲厭　　常修之所行<br>　一切知見人　　在諸佛家生<br>　普於三世佛　　法中而化生<br>　語言法成就　　摧伏諸論師<br>　究竟無量行　　隨入佛菩提<br>　能放一光明　　普照無量剎<br>　世間大明曜　　除滅一切暗<br>　隨其所應見　　為現如來身<br>　調伏群生類　　嚴淨一切剎<br>　菩薩行無量　　一切莫能知<br>　示現一切行　　欲度眾生故<br>　無量不可數　　眾生法界等<br>　無數劫讚歎　　菩薩德無盡<br>　菩薩德無量　　究竟一切德<br>　諸佛無量劫　　歎此德無盡<br>　何況世間人　　聲聞及緣覺<br>　無量劫讚歎　　而能得窮盡　</p><p><b>　　<A NAME="n259"></A>大方廣佛華嚴經菩薩十無盡藏品第十八</b><p>爾時功德林菩薩摩訶薩。復告諸菩薩言。佛子。菩薩摩訶薩。有十種藏。三世諸佛之所演說。何等為十。信藏。戒藏。慚藏。愧藏。聞藏。施藏。慧藏。正念藏。持藏。辯藏。是為十。何等為菩薩信藏。此菩薩信一切法空無真實。信一切法無相。信一切法無願。信一切法無作者。信一切法不實。信一切法無堅固。信一切法無量。信一切法無上。信一切法不可度。信一切法不生。若菩薩成就如是隨順淨信。聞諸佛法不可思議。心不驚怖。聞一切佛不可思議。心不驚怖。聞眾生不可思議。心不驚怖。聞法界不可思議。心不驚怖。聞虛空界不可思議。心不驚怖。聞涅槃界不可思議。心不驚怖。聞過去世不可思議。心不驚怖。聞未來世不可思議。心不驚怖。聞現在世不可思議。心不驚怖。聞入一切劫不可思議。心不驚怖。何以故。菩薩於諸佛所一向堅信不可沮壞。佛如是知佛無盡無邊智。十方一切世界。一一世界中三世無量無數諸佛。出興於世。施行佛事。而般涅槃。彼諸佛智慧。不增不減。不生不滅。不盡不去。不近不遠。不智不亂。菩薩成就如是等無邊無盡信藏。則能乘如來乘。此菩薩成就如是等無量無邊信。不退轉信。不亂信。不壞信。不著信。有根信。隨順聖人信。如來家性信。則能護持一切佛法。長養一切菩薩善根。隨順一切如來善根。從一切佛善方便生。是名菩薩摩訶薩無盡信藏。菩薩住此信藏。悉能聞持諸如來法。廣為一切眾生演說。佛子。何等為菩薩摩訶薩戒藏。此菩薩成就饒益戒。不受戒。無著戒。安住戒。不諍戒。不惱害戒。不雜戒。離邪命戒。離惡戒。清淨戒。何等為饒益戒。此菩薩先當饒益安樂眾生。何等為不受戒。此菩薩不受外道戒。具足奉持三世諸佛平等淨戒。何等為無著戒。此菩薩不著欲界戒。不著色界戒。不著無色界戒。何以故。不迴向彼故。何等為安住戒。此菩薩成就清淨無疑悔戒。何以故。菩薩不作五無間罪。永不故犯一切戒故。何等為不諍戒。此菩薩不非先制。不更造立。心常隨順向涅槃戒。皆具足持無所毀犯。不由此戒惱亂眾生共相違諍。菩薩持戒。但饒益眾生令歡喜故。何等為不惱害戒。此菩薩不因持戒學諸咒術藥草惱害眾生。何以故。菩薩欲救護眾生故。持清淨戒。何等為不雜戒。此菩薩離斷常見。不持雜戒。但觀察十二緣起。持清淨戒。何等為離邪命戒。此菩薩不作持淨戒相。欲使他知內無實德現實德相。但持淨戒一向求法。究竟薩婆若。何等為不惡戒。此菩薩不自貢高言我持戒。見犯戒人。不輕賤訶罵令其憂惱。但一其心持清淨戒。何等為清淨戒。此菩薩捨離殺盜邪婬妄語惡口麤言兩舌雜語貪恚邪見。具持十善。此菩薩持如是等清淨戒時作是念。若有眾生犯淨戒者。斯由顛倒諸煩惱故。一切諸佛悉分別知是一切眾生。因諸顛倒毀犯淨戒。是故我當專求佛道。究竟無上菩提。廣為眾生說真實法。令離顛倒淨持禁戒。悉令究竟無上菩提。是為菩薩摩訶薩第二無盡戒藏。佛子。何等為菩薩摩訶薩慚藏。此菩薩自憶宿命。無數世來。於六親所行無慚行。或侮慢無禮。或婬亂無節。忍害無親興師相伐。迷惑顛倒無惡不造。斯由三毒邪疑使纏虛偽諂曲諸不善故。一切眾生亦復如是。皆悉積習諸無慚行。斯由無智乃至諂曲故。尊卑失序不相敬順。不能謙下遵奉明哲。常懷毒念怨結滋甚。更相屠害曾無恥懼。自惟我身及餘眾生。去來現在行無慚法。三世諸佛無不知見。我當云何猶行無慚。甚為不可。是故我應修習慚法。究竟菩提。廣為眾生說真實法。令其永離諸無慚法。成就菩提。是為菩薩摩訶薩第三無盡慚藏。佛子。何等為菩薩摩訶薩愧藏。此菩薩自愧昔來貪求色聲香味觸法妻子眷屬錢財寶物僮僕車乘。心無厭足。我不應行是諸非法事。因是生長貪恚愚癡乃至諂曲。復作是念。眾生所行無愧之法。皆以無智乃至諂曲諸惡法故。不相承順尊敬供養。常懷毒心迭相殘害。我及眾生。去來現在愛樂貪求。集行是法。因是法故。受胎生死無量諸苦。三世諸佛皆悉知見。我猶行是無愧法者。三世諸佛皆不歡喜。我當修習愧法。究竟菩提。廣為眾生說如是法。令離無愧成就佛道。是為菩薩摩訶薩第四無盡愧藏。佛子。何等為菩薩摩訶薩多聞藏。此菩薩多聞者。所謂知是事有故是事有。是事無故是事無。是事起故是事起。是事滅故是事滅。是世間法。是出世間法。是有為法。是無為法。是有記法。是無記法。何等為是事有故是事有。所謂有無明故有行。何等為是事無故是事無。所謂無識故無名色。何等為是事起故是事起。所謂愛起故苦起何等為是事滅故是事滅。所謂有滅故生死滅。何等為世間法。所<span class='corr'>謂</span>色受想行識。何等為出世間法。所謂戒身定身慧身解脫身解脫知見身。何等為有為法。所謂欲界色界無色界眾生界。何等為無為法。所謂虛空涅槃。數緣滅非數緣滅。十二緣起及法界。何等為有記法。所謂四真諦。四沙門果。四辯。四無所畏。四念處。四正勤。四如意足。五根。五力。七覺支。八聖道分。何等為無記法。所謂世間有邊世間無邊。世間有邊無邊。世間非有邊非無邊。世間有常世間無常。世間有常無常。世間非有常非無常。如來滅後如去不受。如來滅後不如去亦不受。如來滅後如去不如去亦不受。如來滅後非如去非不如去亦不受。有我有眾生。無我無眾生。有我無我。有眾生無眾生。非有我非無我。非有眾生非無眾生。過去有幾如來滅度。幾聲聞緣覺滅度。未來有幾如來幾聲聞緣覺幾眾生生。現在有幾佛幾聲聞緣覺。何等如來最初出世。何等聲聞緣覺最初出世。何等眾生最初生。何等如來最後出世。何等聲聞緣覺最後出世。何等眾生最後生。何等諸法最在初。何等諸法最在後。世間從何處來去至何所。有幾世界成。有幾世界敗。世界從何所來去至何所。何等為生死最初際。何等為生死最後際。是名無記法。菩薩摩訶薩。作如是念。眾生長夜流轉生死。童蒙凡夫不知修道。我當晝夜精勤學問。受持一切諸佛法藏。究竟成就無上菩提。廣為眾生說真實法。普令一切成無上道。是為菩薩摩訶薩第五無盡多聞藏。佛子。何等為菩薩摩訶薩施藏。此菩薩修行十種施。所謂施法。最後難施法。內施法。外施法。內外施法。一切施法。過去施法。未來施法。現在施法。究竟施法。何等為菩薩修習施法。此菩薩從本以來習平等施。珍饌美味不自貪著。惠施一切。其餘諸物亦復如是。所施之餘然後自食。作是念言。為我身中八萬戶蟲故。我身安樂彼亦安樂。我身飢苦彼亦飢苦。是故菩薩有所服食皆為諸蟲。欲令安樂不貪其味。菩薩復作是念。我長夜為身貪求飲食。當勤精進速離此身。是為菩薩修習施法。何等為菩薩最後難施法。此菩薩若得種種上味飲食香華衣服資生之具。若自己受用則快樂長壽。若盡以施人則窮苦夭命。時有乞人一切求索。菩薩自念。吾從本際以來喪身無數。未曾損己利一眾生令獲大利希有之慶。當捐棄身命。悉捨一切饒益眾生。究竟大施。是為菩薩最後難行施法。何等為菩薩內施法。此菩薩於少壯時形體端嚴。顏容殊特澡浴清淨。服上妙衣嚴飾之具。受灌頂轉輪王位。七寶具足王四天下。時有乞人來詣王所。而自陳曰。大王當知。我今衰老身嬰重疾。煢獨苦厄無人贍救。生路既窮必之死地。若得王身隨所應用。或須手足或須血肉。或須頭目。或須髓腦。若大王慈仁矜哀窮老。捨離貪身以救我者。必蒙天施得全性命。菩薩即作是念。今我此身。亦當如彼會應歸死。無一饒益。宜時捨身以濟其命。念已歡喜施彼眾生。是為菩薩內施法。何等為菩薩外施法。此菩薩於少<span class='corr'>壯</span>時形體端嚴。顏容殊特澡浴清淨。服上妙衣嚴飾之具。受灌頂轉輪王位。七寶具足王四天下。時有乞人來詣王所。作如是言。大王當知。我今衰老身又嬰疾。餘命無幾終此貧苦。而王具足一切快樂。善哉大王。願捨天位哀施於我。我當統領天下受王福樂。菩薩即作是念。富貴無常必歸貧賤。若在貧賤無所饒益。不能滿遂眾生所願。是故我今宜時捨位稱悅其意。念已歡喜即捨與之。是為菩薩外施法。何等為菩薩內外施法。此菩薩於少壯時形體端嚴。顏色殊特澡浴清淨。服上妙衣嚴身之具。受灌頂轉輪王位。七寶具足王四天下。時有乞人來詣王所。作如是言。大王當知。今我老邁身又嬰疾。不以衰賤竊希美號。善哉大王。願以王身七寶天下轉輪王位。以授於我。令我具足受王慶樂。菩薩即作是念。我身財寶俱非堅固。無常危脆磨滅之法。我今盛壯富有天下。乞者現前。三事具足。是故於此不堅固法當求堅固。作是念已倍大歡喜。即捨內外而施與之。是為菩薩內外施法。何等為菩薩一切施法。此菩薩於少壯時形體端嚴。顏容殊特沐浴香湯。服上妙衣嚴身之具。受灌頂轉輪王位。七寶具足王四天下。時有乞人來詣王所。作如是言。大王當知。大王名稱普聞十方。我乃在彼國服承王問。自遠而來欲有所請。善哉大王。願隨所欲充滿我意。爾時乞者。或求國城妻子眷屬肢節血肉頭目髓腦。爾時菩薩作是思惟。一切恩愛會當別離。無所饒益不能果遂眾生諸願。我今應當離貪貧行。一切速捨饒益眾生。作是念已倍大歡喜。悉捨一切惠施眾生。是為菩薩一切施法。何等為菩薩修習過去施法。此菩薩聞過去諸佛菩薩所行具足功德。聞已不著了達非有。不起妄想不貪不味。觀察諸法心無所猗。諸法如夢無有堅固。於諸善根不起有想。心無所著。但為化眾生故。示現其身廣說道教。欲令眾生成就佛法。又復觀察過去諸法。十方推求都不可得。菩薩如是觀已。復作是念。過去諸法皆悉捨離。是為菩薩修習過去施法。何等為菩薩修習未來施法。此菩薩聞未來世諸佛菩薩所行善根具足功德。聞已而不取相心無所有。不求往生彼方佛剎。無諸求想不生行願。攝心不散不味不厭。不以善根迴向於彼。不為生彼專修善根。亦不廢捨。但因彼境界教化眾生。欲令眾生具足佛法。觀察真實。此真實法。非有處所非無處所。非內非外非遠非近。復作是念。若法非有不可不捨。是為菩薩修習未來施法。何等為菩薩修習現在施法。此菩薩聞四天王三十三天。夜摩天。兜率陀天。化樂天。他化自在天。梵天。梵身天。梵輔天。梵眷屬天。大梵天。光天。少光天。無量光天。光音天。淨天。少淨天。無量淨天。遍淨天。密身天。少密身天。無量密身天。密果天。不煩天。不熱天。善現天。善見天。色究竟天。聞聲聞緣覺具足功德。聞已心不惑亂正念不忘。不懈不沒亦不憂慼。其心寂滅而無所取。菩薩唯作是念。一切諸行皆悉如夢。一切所行皆非真實。眾生不知故流轉惡道。菩薩於彼廣為說法。遠離諸惡成就佛法。修菩薩道心無惑亂。是為菩薩修習現在施法。何等為菩薩究竟施法。此菩薩摩訶薩。有無量眾生形類不同。往詣其所作如是言。我有所須幸垂周給。我意既足仁願亦滿。菩薩聞是語已歡喜踊躍。隨其所求施令滿足。菩薩摩訶薩內自觀察。從初入胎不淨微形。胞段諸根生老病死。又具觀此身。無有真實無所有相。無慚愧物賢聖所棄。惡露臭處猶如死屍。骨節相持血肉泥塗。九竅之門常流不淨。菩薩見身無量過患。乃至不起一念貪惜是身。復作是念。此身危脆我當云何。既見此身無量過患。而生貪著。應當棄捨施彼眾生充滿其願。我當於此不堅法中。求堅固法。令一切眾生隨其所願悉得滿足。開悟示導。皆令逮得清淨法身。住無所住離身心相。是為菩薩摩訶薩第六無盡施藏。佛子。何等為菩薩摩訶薩無盡慧藏。此菩薩知色苦如實。知色集如實。知色滅如實。知色道如實。知受想行識苦如實。知識集如實。知識滅如實。知識道如實。知無明苦。知無明集。知無明滅。知無明道。知愛苦。知愛集。知愛滅。知愛道。知聲聞。知聲聞法。知聲聞集。知聲聞涅槃。知緣覺。知緣覺法。知緣覺集。知緣覺涅槃。知菩薩。知菩薩法。知菩薩集。知菩薩涅槃。云何知。知從業報因緣所造。諸行非我非堅固。無真實空無所有。不取諸法堅固之相。不取諸法所有之相。知一切法悉無所有。廣為眾生。說真實法。云何為說說一切法不可壞。何等不可壞。色不可壞。受想行識不可壞。無明不可壞。聲聞法。緣覺法。菩薩法。不可壞。何以故。一切諸法。不自作不他作。言語道斷離一切處。不生不起不施不受。無有心意。菩薩成就如是等無盡慧藏。以少方便。則能逮得一切諸法善妙方便。自然明達不由他悟。此智慧藏有十種不可盡。何等為十。多聞善方便不可盡。親近善知識不可盡。演一句法不可盡。入深法界不可盡。入無量智慧莊嚴不可盡。出生長養諸功德藏心無憂厭不可盡。入一切陀羅尼門不可盡。分別了知一切眾生語言音聲不可盡。得普令眾生離諸疑惑不可盡。得一切佛自在示現教化眾生所行成就不可盡。是為十種不可盡法。是為菩薩摩訶薩第七無盡慧藏。菩薩住此無盡慧藏。疾得無上平等正覺。佛子。何等為菩薩摩訶薩無盡念藏。此菩薩捨離癡冥。憶念過去一生十生百生千生萬生。乃至阿僧祇不可思議無分齊。不可說億那由他生成劫壞劫成壞劫非一成劫。非一壞劫。非一成壞劫。百劫千劫百千億那由他劫。乃至阿僧祇不可思議無分齊。不可說億那由他劫。念知一佛名號。乃至不可說不可說諸佛名號。念知授一佛記。乃至授不可說不可說諸佛記。念知一佛出世。乃至念知不可說不可說諸佛出世。念知從一佛所受一修多羅。乃至不可說不可說佛所受不可說不可說修多羅。祇夜。授記。伽陀。因緣。憂陀那。本事。本生。方廣。未曾有。譬諭。憂波提舍。亦復如是。念知一會眾一時說法。乃至不可說不可說時會說法。念知一根乃至不可說不可說諸根。念知一煩惱乃至不可說不可說諸煩惱。念知一三昧乃至不可說不可說諸三昧。菩薩作如是念。妙念。淨念。不濁念。遍淨念。離塵念。離種種塵念。離垢念。光曜念。樂念。無障礙念。此菩薩住是念時。一切世間不能嬈亂。諸根清淨不復染著。一切世間眾魔外道所不能壞。念持一切諸佛法藏。決定明了未曾錯亂。是為菩薩摩訶薩第八無盡念藏。佛子。何等為菩薩摩訶薩無盡聞持藏。此菩薩於諸佛所。聞持一品修多羅。乃至聞持不可說不可說修多羅。未曾忘失一字一句。於一生中而不忘失。乃至不可說不可說生。未曾忘失一字一句。聞持一佛名號。乃至聞持不可說不可說佛名號。聞持一世界名字。乃至聞持不可說不可說世界名字。聞持一劫名字。乃至聞持不可說不可說劫名字。聞持一如來記。乃至聞持不可說不可說如來記。聞持一修多羅。乃至聞持不可說不可說修多羅。聞持一會名字。乃至聞持不可說不可說會名字。聞持一時說法。乃至聞持不可說不可說時說法。聞持一根。乃至聞持不可說不可說諸根。聞持一煩惱。乃至聞持不可說不可說煩惱。聞持一三昧。乃至聞持不可說不可說三昧。是為菩薩摩訶薩第九甚深無盡聞持藏。此聞持藏。唯佛境界餘無能及。佛子。何等為菩薩摩訶薩無盡辯藏。此菩薩成就甚深智慧。廣為眾生演說諸法。不違一切諸佛經典。說一品法。乃至說不可說不可說品法。說一佛名號。乃至說不可說不可說諸佛名號。說一世界名字。說一佛記。說一修多羅。說一會。說一時。說法。說一根。說一煩惱。說一三昧。乃至說不可說不可說諸三昧。或一日說一句一味法無盡。乃至不可說不可說劫。說一句一味法而無窮盡。一切諸劫尚可窮盡。說一句一味不可窮盡。何以故。此菩薩成就十種無盡藏故。成就此藏故。得攝一切法。陀羅尼門現在前。百萬阿僧祇陀羅尼以為眷屬。此菩薩成就百萬阿僧祇陀羅尼眷屬已。以法光明辯才。廣為眾生演說深法。以廣長舌出妙音聲。充滿一切十方世界隨順諸根除滅煩惱。皆令歡喜。善入一切音聲。於一切文字。得不斷辯。入普照法門。說一切眾生如來種子不可斷故。不捨菩薩一切諸行。心無憂厭。何以故。此菩薩成就充滿虛空法界清淨法身故。是為菩薩摩訶薩第十無盡辯藏。此藏無量無分齊。無間不可壞。無斷不可斷。不退轉。甚深無底。以一切法門。入一切佛法。佛子。是為菩薩摩訶薩十種無盡藏。令一切眾生究竟成就無上菩提。此藏有十種無盡深法。何等為十。饒益一切眾生善迴向故。不斷本願一切劫行故。心無量無邊觀察平等如虛空故。迴向有為不著無為故。一切法無盡念念知境界故。大願不可壞究竟諸力陀羅尼行故。諸佛護念入一切法如幻化故。是為十種無盡法。能令一切世間。得無盡藏<p class='juan'>
大方廣佛華嚴經卷第十二</p>
</body></html>
