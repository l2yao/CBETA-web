<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第十四</p>
<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n263"></A>兜率天宮菩薩雲集讚佛品第二十</b><p>爾時佛神力故。十方各過萬佛世界塵數剎外。彼有世界。名堅固寶。次名堅固樂。次名堅固寶王。次名堅固金。次名堅固摩尼。次名堅固金剛。次名堅固蓮華。次名堅固青蓮華。次名堅固栴檀。次名堅固香。其佛號壽無盡幢。次號風幢。次號清白幢。次號威儀幢。次號明相幢。次號常幢。次號上幢。次號自在幢。次號梵幢。次號寧泰幢。彼諸菩薩名字悉同。其名曰金剛幢。次名堅固幢。次名勇猛幢。次名夜光幢。次名智幢。次名寶幢。次名精進幢。次名離垢幢。次名真實幢。次名法幢。彼諸菩薩。各於其國佛所。淨修梵行。一一菩薩。各將萬佛世界微塵數等菩薩眷屬。來詣佛所稽首禮敬。佛神力故。隨所來方。化作如意寶藏師子之座。充滿十方。結跏趺坐。白淨寶網以履其身。又放阿僧祇千億那由他光明。離垢光明無量光明。普照十方。以正直心攝取三寶。遠離諸惡。菩薩大願之所興起。一切眾生觀無厭足。見者不虛無不調伏。顯一切佛自在淨法。為一切眾生作歸依處。勸化令發菩薩大願。此諸菩薩。皆悉成就無量法門。所謂遍遊十方一切佛剎無所障礙神足法門。見淨法身無著法門。住持慧身能為無數變化之身。往詣無量佛所法門。入無量無邊不可思議如來自在法門。無量無邊一切智法門。無量光明普照諸法無畏方便法門。盡未來劫分別演說諸功德藏無盡辯法門。一切陀羅尼慧光普照法門。成就清淨慧眼普觀法界法門。智慧境界無量無邊無縛無著究竟如虛空法門。如此世界兜率天宮菩薩雲集。一切世界諸四天下兜率天宮雲集菩薩。所從來國諸佛名號亦復如是。爾時世尊。從兩膝放百千億那由他光明。普照十方虛空法界等一切世界諸四天下兜率天宮。一切如來神力自在皆悉顯現。彼諸菩薩其有得見如來神力自在者。皆是盧舍那如來應供等正覺。行菩薩道。修習無量諸法門時善知識也。是諸菩薩。常樂諸佛甚深解脫自在神力。得不壞法界身。得無礙三昧。見不思議佛心無所著。以無礙心充滿法界。離垢寶心。常為諸佛之所護念。得佛無量住持神力。決定究竟到於彼岸。清淨正念速成等覺。得諸如來心之原底。入深智慧而得自在。於甚深智究竟彼岸。清淨法身住佛所住。得一切智與如來等。從智寶起。皆於如來妙趣中生。開發清淨智慧法門。究竟金剛大智彼岸。成就金剛方便三昧。永離一切愚癡闇冥。教化成熟無量無邊無數眾生。諸佛一切決定自在。究竟彼岸。不著一切數。善學一切數。究竟一切數智。善住真實法。成就如是等無量無邊不可稱數不可窮盡不可言說諸功德藏。爾時金剛幢菩薩。承佛神力。普觀十方。以偈頌曰<p class='lg'><br>　如來不出世　　亦無有涅槃<br>　以本大願力　　顯現自在法<br>　是法難思議　　非心之境界<br>　究竟彼岸智　　乃見諸佛境<br>　色身非如來　　音聲亦如是<br>　亦不離色聲　　有佛自在力<br>　少智不能知　　甚深佛境界<br>　成就本業智　　乃達諸佛境<br>　諸佛無來處　　去亦無所至<br>　清淨妙法身　　顯現自在力<br>　無量世界中　　示現如來身<br>　廣說微妙法　　其心無所著<br>　無量無邊慧　　諸法無障礙<br>　入於深法界　　顯現自在力<br>　眾生及諸法　　了達無障礙<br>　變化身無量　　普現一切剎<br>　欲求一切智　　自然成正覺<br>　先當淨其心　　具修菩薩行<br>　如是見如來　　無量自在力<br>　除疑常親近　　無上善知識　</p><p>爾時堅固幢菩薩。承佛神力。普觀十方。以偈頌曰<p class='lg'><br>　最上無過者　　甚深不可說<br>　一切語言斷　　清淨如虛空<br>　諦觀人師子　　無量自在力<br>　諸佛無虛妄　　世間生妄想<br>　導師所演說　　其法甚深妙<br>　隨順因緣起　　如來清淨身<br>　斯等大乘智　　諸佛之境界<br>　若欲求此智　　常應親近佛<br>　清淨心供養　　一切諸導師<br>　心常無厭足　　究竟成佛道<br>　無盡功德藏　　增長菩提心<br>　遠離諸疑惑　　觀佛無厭足<br>　究竟一切法　　法化生佛子<br>　彼悉能解了　　諸佛自在力<br>　智慧王所說　　欲為諸法本<br>　應起清淨欲　　志求無上道<br>　若能敬諸佛　　知報如來恩<br>　彼人未曾離　　一切諸導師<br>　如是得見聞　　諸佛及佛法<br>　具足清淨願　　究竟無上道　</p><p>爾時勇猛幢菩薩。承佛神力。普觀十方。以偈頌曰<p class='lg'><br>　有眼有日光　　能見細微色<br>　最勝神力故　　淨心見諸佛<br>　勇猛勤方便　　能盡海原底<br>　智慧力如是　　究竟諸佛海<br>　譬如好良田　　植種必滋繁<br>　如是淨心地　　出生諸佛法<br>　如貧得寶藏　　除滅飢寒苦<br>　菩薩得佛法　　離垢心清淨<br>　譬如伽陀藥　　能消一切毒<br>　天尊亦如是　　滅除煩惱毒<br>　因緣善知識　　生長信佛心<br>　因緣善知識　　得聞諸佛法<br>　無量無數劫　　常行無上施<br>　若能化一人　　功德超於彼<br>　如來相莊嚴　　功德難思議<br>　諸佛功德藏　　一切莫能知<br>　如來等正覺　　不起于一座<br>　悉能遍十方　　一切諸世界<br>　譬如虛空性　　不生亦不滅<br>　諸佛法如是　　亦復無生滅　</p><p>爾時夜光幢菩薩。承佛神力。普觀十方。以偈頌曰<p class='lg'><br>　十方諸世界　　一<span class='corr'>切</span>群生類<br>　普見天人尊　　清淨妙法身<br>　譬如一心力　　能生種種心<br>　如來一法身　　出生諸佛身<br>　菩提無二法　　亦無有自性<br>　無二淨法身　　莊嚴無不現<br>　究竟如虛空　　猶如幻化現<br>　功德不可盡　　其唯諸佛境<br>　三世一切佛　　法身悉清淨<br>　隨其所應化　　普現妙色身<br>　未曾生想念　　我為如是像<br>　遠離諸希望　　自然應眾生<br>　不壞諸法性　　亦不著法界<br>　應現種種形　　教化眾生故<br>　法身非變化　　亦非非變化<br>　諸法無變化　　示現有變化<br>　正覺不可量　　究竟等法界<br>　深廣無涯底　　言語道悉斷<br>　一切趣道法　　如來知實義<br>　遊行一切剎　　未曾有障礙</p><p>爾時智幢菩薩。承佛神力。普觀十方。以偈頌曰<p class='lg'><br>　入於深智慧　　一切無障礙<br>　其心無齊限　　修習菩薩行<br>　普於十方剎　　常見一切佛<br>　彼佛無處所　　法亦無所著<br>　一一諸如來　　自在力無量<br>　不可思議劫　　說之無窮盡<br>　三世諸眾生　　悉可知其數<br>　導師功德藏　　其數不可盡<br>　無二不思議　　應現種種身<br>　十方無不見　　未曾有別異<br>　譬如淨滿月　　普現一切水<br>　影像雖無量　　本月未曾二<br>　如是無礙智　　成就等正覺<br>　應現一切剎　　佛身初無二<br>　非一亦非二　　亦復非無量<br>　隨其所應化　　示現無量身<br>　佛身非過去　　亦復非未來<br>　一念現出生　　成佛入涅槃<br>　譬如幻化色　　不生亦不滅<br>　佛身亦如是　　寂然無生滅　</p><p>爾時寶幢菩薩。承佛神力。普觀十方。以偈頌曰<p class='lg'><br>　如來身無量　　眾生見有量<br>　隨彼所應化　　導師為現身<br>　法身無處所　　充滿十方界<br>　佛身難思議　　如空無分際<br>　彼無心意識　　亦無起心想<br>　諸佛之境界　　究竟無生滅<br>　譬如無目人　　不睹內外色<br>　如來不出世　　不見一切法<br>　饒益眾生故　　如來出世間<br>　眾生見有出　　而實無興世<br>　佛剎非如來　　晝夜亦如是<br>　年月至一念　　悉非等正覺<br>　眾生咸說言　　佛日出世間<br>　導師自覺悟　　如來非淨日<br>　虛妄無所有　　言語道悉斷<br>　三世諸如來　　出世亦如是<br>　譬如清淨日　　不與昏夜俱<br>　而說日夜相　　諸佛亦如是<br>　三世一切劫　　不與如來俱<br>　而說三世佛　　導師法如是　</p><p>爾時精進幢菩薩。承佛神力。普觀十方。以偈頌曰<p class='lg'><br>　一切諸導師　　身同義亦然<br>　普於十方界　　隨應各別異<br>　觀察牟尼尊　　境界甚深妙<br>　充滿諸法界　　一切悉無餘<br>　如來淨法身　　非是內身數<br>　如來淨法身　　亦非外身數<br>　隨彼眾生行　　種種無量業<br>　是故見如來　　各各悉不同<br>　如來妙法身　　一切莫能數<br>　甚深難思議　　唯是佛境界<br>　如我非境界　　思量所不及<br>　佛法身如是　　一切莫能測<br>　如剎難思議　　而見淨莊嚴<br>　佛身亦如是　　妙相無不現<br>　猶如一切法　　因緣和合生<br>　如是因緣會　　得見諸如來<br>　譬如隨意珠　　悉滿眾生意<br>　諸佛法如是　　能滿一切願<br>　無量世界中　　導師興於世<br>　如來本願力　　普應十方界　</p><p>爾時離垢幢菩薩。承佛神力。普觀十方。以偈頌曰<p class='lg'><br>　諸佛智慧光　　圓滿淨世間<br>　能淨世間已　　令入諸佛法<br>　設有人欲見　　眾生數等佛<br>　如來一切應　　而實無來處<br>　專念佛境界　　生起無量心<br>　所見諸如來　　其數與心等<br>　具足白淨法　　名聞滿十方<br>　彼於一切智　　其心安不動<br>　導師為眾生　　如應演說法<br>　隨所宜見處　　普現最勝身<br>　佛身非我所　　世界亦如是<br>　說心非我所　　覺無我菩提<br>　一切人師子　　無量自在力<br>　示現念等身　　種種相莊嚴<br>　世間則是身　　身即是最勝<br>　知身真實性　　是佛無礙智<br>　一切知見人　　普明照諸法<br>　佛法及菩提　　求悉不可得<br>　導師無來去　　亦復無所住<br>　遠離諸顛倒　　清淨等正覺　</p><p>爾時真實幢菩薩。承佛神力。普觀十方。以偈頌曰<p class='lg'><br>　正覺遊十方　　一切諸世界<br>　不離於一剎　　普現諸國土<br>　如來自在力　　應現一切身<br>　得道轉法輪　　究竟般涅槃<br>　誰為思議佛　　誰為不思議<br>　誰見諸如來　　誰為等正覺<br>　一切法皆如　　諸佛境亦然<br>　乃至無一法　　如中有生滅<br>　眾生虛妄故　　是佛是世界<br>　若解真實者　　無佛無世界<br>　令眾歡喜故　　普現一切前<br>　如來所現身　　畢竟不可得<br>　遠離一切障　　無礙安隱住<br>　除滅諸留難　　具足諸佛法<br>　一切諸如來　　神通力自在<br>　悉於三世中　　求之不可得<br>　如是知心識　　明解一切法<br>　一切知見人　　速成等正覺<br>　如來自在力　　但有假言說<br>　諸佛及自在　　一切言語斷　</p><p>爾時法幢菩薩。承佛神力。普觀十方。以偈頌曰<p class='lg'><br>　寧於無量劫　　具受一切苦<br>　終不遠如來　　不睹自在力<br>　無量生死中　　未曾發道心<br>　若聞見如來　　具足佛菩提<br>　聰達明慧者　　若發一道心<br>　汝莫生疑惑　　自謂不成佛<br>　無量無數劫　　菩提心難得<br>　若能一心求　　究竟無上道<br>　設於念念中　　供養無量佛<br>　不知是方便　　彼猶非供養<br>　若聞如是法　　諸佛從此生<br>　無量劫受苦　　決定求菩提<br>　一聞摩訶衍　　諸佛所乘乘<br>　一切法界中　　三世為導師<br>　雖盡未來劫　　一切諸佛剎<br>　不解方便者　　終不成菩提<br>　過去無量劫　　流轉於生死<br>　不知真實法　　如來所起處<br>　諸法不可壞　　亦無壞法者<br>　照明諸世間　　示現自在法　</p><p><b>　　<A NAME="n264"></A>大方廣佛華嚴經金剛幢菩薩十迴向品第二十一之一</b><p>爾時金剛幢菩薩。承佛神力。入菩薩明智三昧正受。入正受已。十方各過百萬佛剎微塵數等世界之外。各見百萬佛剎微塵數諸佛。是諸如來悉號金剛幢。時彼諸佛告金剛幢菩薩言。善哉善哉。佛子。乃能入是菩薩明智三昧正受。善男子。十方各百萬佛剎微塵數等世界諸佛<span class='corr'>加</span>汝神力故。乃能入是三昧正受。又盧舍那佛本願力故。威神力故。汝智慧清淨故。諸菩薩善根力故。欲令菩薩得清淨無所畏故。得無礙不斷辯故。入無礙智地故。入佛一切智廣大心故。具足無盡諸善根故。滿足無礙白淨法故。入普門法界故。顯現一切佛神力變化故。淨念過去際智慧不斷故。分別一切佛住持諸根故。以無量法門廣說法故。聞持了知無量法故。具足演說十迴向故。攝取一切菩薩諸善根故。安住出世間法故。一切智不斷絕故。開發大願故。入真實義故。知法界故。令一切菩薩悉歡喜故。修一切佛同善根故。護持一切如來性故。善男子。汝當承佛神力演說此法。安住佛家故。長養出世間諸功德故。入陀羅尼光明故。入諸佛不滅度法故。普照法界故。積集白淨離惡法故。住廣智慧境界住故。住無障礙法光明住故。爾時諸佛。即與金剛幢菩薩無量智慧。與善方便分別句身無留礙辯。與無障礙法明。與一切如來所共之身。與無量微妙音聲。與諸菩薩不可思議三昧方便。與等心迴向善根智慧。與觀察一切法出生無量方便。與一切處說法無斷辯才。何以故。彼三昧善根力故。爾時諸佛。各申右手。摩金剛幢菩薩頂。摩其頂已。時彼菩薩即從定起。告眾菩薩言。佛子。是菩薩摩訶薩不可思議大願。悉普救護一切眾生。菩薩摩訶薩。立此願已。修學三世諸佛迴向。佛子。何等為菩薩摩訶薩迴向。菩薩摩訶薩迴向有十。去來今佛悉共演說。何等為十。一者救護一切眾生離眾生相迴向。二者不壞迴向。三者等一切佛迴向。四者至一切處迴向。五者無盡功德藏迴向。六者隨順平等善根迴向。七者隨順等觀一切眾生迴向。八者如相迴向。九者無縛無著解脫迴向。十者法界無量迴向。佛子。是為菩薩摩訶薩十種迴向。三世諸佛所共演說。佛子。何等為救護一切眾生離眾生相迴向。此菩薩摩訶薩。行檀波羅蜜。淨尸波羅蜜。修羼提波羅蜜。行毘梨耶波羅蜜。入禪波羅蜜。分別般若波羅蜜。修行積集慈哀愍悲歡悅喜堪忍捨。修如是等無量善根。修善根已。作如是念。我所修習善根。悉以饒益一切眾生究竟清淨。以此所修善根。令一切眾生皆悉除滅地獄餓鬼畜生閻羅王等無量苦惱。復作是念。我以此善根迴向。為一切眾生作舍。令滅苦陰故。為一切眾生作護。令解脫煩惱故。為一切眾生作歸。令離恐怖故。為一切眾生作趣。令至一切智地故。為一切眾生作安隱。令得究竟安隱處故。為一切眾生作大明。令滅癡冥得慧光故。為一切眾生作炬。令滅無明闇故。為一切眾生作燈。令得安住究竟明淨故。為一切眾生作導。令入方便法故。為一切眾生作主寶臣。令得無礙淨智身故。佛子。菩薩摩訶薩。以如是等無量善根迴向。令一切眾生究竟一切智。佛子。此菩薩摩訶薩為怨親故。以諸善根迴向等無差別。何以故。菩薩摩訶薩。入平等觀無怨親故。常以愛眼視諸眾生。若眾生懷惡。於菩薩所起怨逆心。菩薩摩訶薩。為一切眾生作善知識。廣為分別諸深妙法。譬如大海一切眾毒所不能壞。菩薩亦復如是。一切童蒙愚癡無智不知報恩。瞋恚貢高破戒生盲。如是等類無量過惡。不能動亂菩薩道心。譬如日天子出普照天下。不以盲人故隱而不現。又復不以乾闥婆城四域塵曀。阿脩羅障閻浮樹蔭及餘山障。如是等類無量障蔽故。隱而不現。菩薩摩訶薩亦復如是。常正憶念未曾散亂。深廣安諦心無憂慼。正意思惟。悉欲究竟功德智慧。清淨法光普照世間。示真實義。淨修一切諸法智門。為諸眾生常修善根。一切眾生有無量惡。菩薩摩訶薩。不以惡眾生故嫌恨退沒不行迴向。不以難調伏眾生故退捨善根不行迴向。雖有眾生邪見瞋濁。於大莊嚴其心不轉。不捨大願救護眾生。若見眾生濁惡無信不知報恩。修習菩提未曾懈廢。若與愚癡童蒙共事。心無憂惱。何以故。我以明淨圓滿慧日。出於世間。清淨調伏一切眾生。菩薩摩訶薩。不為一眾生故發心求阿耨多羅三藐三菩提。善根迴向。不為嚴淨一佛剎故。不為信一佛故。不為見一佛故。不為聞一佛法故。不為滿足一願故。菩薩摩訶薩。悉欲救護一切眾生故。以善根迴向。具足嚴淨一切佛剎。信一切佛見一切佛。恭敬供養一切諸佛。聞一切佛所說正法。滿足一切大願故。以諸善根。迴向阿耨多羅三藐三菩提。菩薩摩訶薩。復作是念。發菩提心寶。即是如來境界之力。廣大平等無有懈怠。於一切劫修學難得與諸佛等。菩薩摩訶薩。如是觀諸善根。信心清淨。長養大悲。以諸善根。普為眾生深心迴向。非但口言。於諸眾生發歡喜心。明淨心。柔軟心。慈心。愛念心。攝取心。饒益心。安樂心。最勝心。以諸善根迴向。菩薩摩訶薩。以諸善根迴向時。作如是念。若我所有迴向功德。令一切眾生。得清淨趣。得清淨生。功德滿足。一切世間無能壞者。不可窮盡。常得尊重心不錯謬。分別了知一切諸趣。思量諸佛。具足莊嚴身口意業。具足莊嚴一切功德。復作是念。以此善根迴向功德。令一切眾生常見諸佛。於彼佛所得不壞信。於諸佛所聽受正法離諸疑惑。憶持不忘如說修行。於如來所得柔軟心淨身口業。心常安住勝妙善根。永離貧法七財滿足。修學一切諸佛所學。得諸善根。成就平等淨妙解脫。一切種智。於一切眾生得慈愛眼。其身清淨相好莊嚴。言論辯慧功德具足。調伏諸根成就十力。發起諸善。心住滿足。無所染著。令一切眾生具佛快樂。得無量住住佛所住。此菩薩摩訶薩。復作是念。一切眾生造作無量諸不善業。因是業故受無量苦。不見如來。不聞正法。不識淨僧。此諸眾生。具有無量大惡罪業。應受無量無邊楚毒。我當於彼三惡道中悉代受苦令得解脫。我當代受無量苦惱。不以苦故其心退轉恐怖懈怠捨離眾生。何以故。我為眾生荷負重擔。滿平等願。度脫一切生老病死愁憂苦惱無量諸難。流轉生死一切邪見。失諸善法愚癡無智。我當悉度免此眾苦。眾生常為愛網所纏。無明覆蔽染著有愛。為之走使不得自在。縛在苦獄隨諸魔業。於諸佛所心生疑惑。不得出世道。不見安隱處。常馳無量生死曠野。受無量苦。菩薩摩訶薩。見彼眾生沒生死泥受眾楚毒。起大悲心。饒益眾生令得善利。免度苦難。善根迴向。以大迴向迴向。如三世菩薩迴向。如諸佛所說大迴向經迴向。令一切眾生悉得清淨。具足善根究竟一切智。復作是念。我當悉令一切眾生得無上智王。安隱住處。不為自度。但欲令彼出生死淵。得一切智心。拔出眾生惡道嶮谷。救無量苦度生死流。復作是念。我當為一切眾生受無量苦。令諸眾生悉得免出生死沃焦。我當為一切眾生。於一切剎一切地獄中。受一切苦。終不捨離。我當於一一惡道盡未來劫。代諸眾生受無量苦。何以故。我寧獨受諸苦。不令眾生受諸楚毒。當以我身免贖一切惡道眾生。令得解脫。菩薩摩訶薩。復作是念。我悉當為一切眾生。作誠實語者。離惱害心不捨眾生。何以故。我因眾生發菩提心。度脫一切。不求尊貴。不求五欲。不求世間種種樂故。行菩薩道。何以故。五欲是世間法。諸魔境界。愚人所行諸佛訶責。彼能出生一切苦惱地獄餓鬼畜生閻羅王處。忿恚鬥諍更相訟說。皆由五欲。積習五欲遠離諸佛。能障生天況無上道。菩薩明見五欲有如是等無量過患。是故不以五欲修菩薩行。但欲饒益安隱眾生。發菩提心求無上道。令一切眾生得一切利具諸大願。斷絕眾生煩惱鉤餌。離無量苦。菩薩摩訶薩。復作是念。我當以諸善根迴向。令一切眾生得種種樂。究竟樂。饒益樂。不共樂。寂靜樂。無染樂。無動樂。無量樂。不死不轉樂。不滅樂。一切智樂。我當為一切眾生作調御師。作主藏臣。作大明炬示安隱趣。令離諸難解一切法。我當令解諸甚深義。我當為作一切智船度生死海。我當令知無量善根迴向。我當悉為示現彼岸。菩薩摩訶薩。以是無量善根迴向。救護一切度生死海。令諸如來皆悉歡喜得一切智。捨離眾魔遠惡知識。親近菩薩勝善知識。成就淨業盡滅眾惡。具足菩薩無量願行一切善根。菩薩摩訶薩。以諸善根正迴向已。作如是念。不以四天下一一眾生故一一日出。但一日出世。悉能普照一切天下。又諸眾生。不以自身光明知有晝夜。遊行觀察興造諸業。皆由日天子出普照天下。一切眾生無業不就。菩薩摩訶薩亦復如是。修諸善根迴向。普為眾生作如是念。彼諸眾生無智慧光。尚不自照何況照他。唯我一人志獨無侶。修諸善根迴向。欲為度脫一切眾生。普照一切眾生。分別一切眾生。了達一切眾生。令一切眾生入甚深法。攝取一切眾生。成就一切眾生。悅樂一切眾生。柔軟一切眾生。滅除一切眾生疑惑。菩薩摩訶薩。復作是念。我當修學如日天子普照一切不求恩報。不為惡眾生故捨大莊嚴。亦不以一惡眾生故捨離一切而不度脫。但勤修習善根迴向。欲令眾生得一切樂。攝少善根迴向廣大。若諸善根不能饒益眾生者。我終不以善根迴向。以諸善根悉與眾生發心迴向。令一切眾生不著諸法故迴向。以眾生性迴向而無所至。菩薩如是迴向。亦無所著不取所有性。安住諸善根。不取相迴向。業報虛妄無所有。亦無所著。不取五陰相迴向。不壞五陰相迴向。不取虛妄業迴向。不求報。不起虛妄因緣。不生不起不住。不住堅固相。不住虛妄法。不取眾生相。不分別世界。不住心顛倒想顛倒見顛倒。不著語言道。但欲令眾生解真實法迴向。觀察一切眾生平等迴向。法界印印諸善根迴向。離欲等法觀察善根迴向。解一切法。離於顛倒。得諸善根。以無二法觀察法界迴向。彼迴向不生諸法。不滅諸法。以如是等善根迴向。修行清淨諸對治法迴向。觀一切善根。皆悉迴向出世間法。於彼善根不作二相。薩婆若非即是業。亦不離業迴向。觀察薩婆若。不即是業。亦不離業。得薩婆若。願智業照明清淨故。報亦照明清淨。報照明清淨故。薩婆若亦照明清淨。捨離一切動亂覺觀憍慢放逸。隨方便智。以諸善根迴向。令一切眾生。悉得真實究竟解脫。不著法性。無量無邊善根迴向。諸法無業報。而出生業報。菩薩摩訶薩。以如是等善根迴向。則能永離一切諸惡。佛所讚歎。佛子。是名菩薩摩訶薩第一救護一切眾生離眾生相迴向<p>爾時金剛幢菩薩。承佛神力。普觀十方及一切眾。觀察法界入深句義味。大悲普覆一切眾生。護持三世佛種不斷。入一切佛諸功德藏。出生諸佛清淨法身。善能分別諸眾生心。過去所種一切善根。知時不失。具足法身。善能示現清淨色身。以偈頌曰<p class='lg'><br>　不思議劫所修行　　常為饒益諸群生<br>　精進堅強意無礙　　常求諸佛妙功德<br>　其心清淨離瞋恚　　恭敬供養調御師<br>　深解諸法救眾生　　彼能善入迴向藏<br>　勇猛精進力具足　　智力照明甚清淨<br>　忍心堅固不傾動　　常能救護諸群生<br>　於無等所心安住　　踊悅歡喜意清淨<br>　菩薩忍力如大地　　悉能饒益諸眾生<br>　不以苦行自求樂　　大慈悲起無量行<br>　常能救護諸群生　　彼人速入無礙地<br>　十方一切諸世界　　其中眾生皆攝取<br>　常為眾生心安住　　修學無量諸迴向<br>　以歡喜心行布施　　具足護持清淨戒<br>　勇猛精進心堅固　　清淨智慧善迴向<br>　其心廣大不可量　　忍力堅強常迴向<br>　淨修一切諸禪定　　智慧深妙難思議<br>　十方一切世界中　　具足修習清淨行<br>　智慧迴向諸功德　　以一切樂益眾生<br>　彼人積集眾善業　　無量無邊不可數<br>　欲令眾生具修習　　住不思議深妙智<br>　普為一切眾生故　　不思議劫住地獄<br>　菩薩心常無懈怠　　決定功德常迴向<br>　不求色聲諸香味　　亦不希望一切觸<br>　常求無上最勝智　　度脫一切諸群生<br>　菩薩智淨如虛空　　普行無量大士行<br>　最勝所行淨業道　　無量名稱常修行<br>　菩薩遊行諸世界　　常能安隱群生類<br>　悉令一切皆歡喜　　修菩薩行無厭足<br>　除滅一切心垢穢　　思惟修習無上智<br>　不自為己求安樂　　常欲利益諸群生<br>　菩薩迴向到彼岸　　除滅無量心穢毒<br>　具足修習三世佛　　無量清淨諸功德<br>　菩薩未曾染著色　　受想行識亦如是<br>　不住一切諸三界　　所有功德悉迴向<br>　諸佛所知眾生類　　皆悉攝取無有餘<br>　究竟度脫諸群萌　　是名菩薩殊勝行<br>　菩薩一切心安住　　開悟彌廣不可稱<br>　離癡正念伏諸根　　身口意業常寂然<br>　一切內外所有法　　皆悉虛妄無真實<br>　如風行空無所礙　　菩薩心行亦如是<br>　所起身業常清淨　　能令諸佛悉歡喜<br>　於最勝所言不虛　　意常專向諸如來<br>　十方無量諸世界　　所有最勝悉往詣<br>　於彼睹見大悲尊　　悉能恭敬供養之<br>　心常遠離一切惡　　處大眾中無所畏<br>　心常安住如來道　　彼為三有清涼池<br>　善修分析一切法　　具足了達諸有無<br>　善能趣向真法性　　深入無諍勝三昧<br>　修習菩薩堅固行　　一切眾生莫能壞<br>　明學了達甚深義　　於三世法無所著<br>　究竟迴向到彼岸　　普令眾生悉清淨<br>　遠離一切諸染著　　菩薩所行無所倚<br>　一切眾生語言法　　於彼智慧無障礙<br>　談論巧妙無愛著　　心常安處無礙住<br>　菩薩如是行迴向　　無量善心功德藏<br>　能令十方諸世界　　一切如來皆歡喜　</p><p>佛子。何等為菩薩摩訶薩第二不壞迴向。此菩薩摩訶薩。於去來今諸如來所得不壞信。一切諸佛皆悉歡喜。於諸菩薩所。乃至初發一念求菩薩善根及一切智。於彼菩薩得不壞信。悉於一切諸佛法中。一向直心而不可壞。於諸佛教得不壞信。守護一切諸如來法得不壞信。常以愛眼等觀一切。以善根迴向。令彼眾生獲諸善利得不壞信。於白淨善根得不壞信。何以故。修集一切諸善根故。於一切菩薩迴向得不壞信。直心解脫得滿足故。於一切菩薩諸法師所得不壞信。具足起如來想故。於如來自在神力得不壞信。諦信諸佛難思議故。於一切菩薩方便得不壞信。攝取種種無量無數行境界故。佛子。菩薩摩訶薩。如是安住不可壞信。於諸佛菩薩聲聞緣覺如來正教。一切眾生如是等無量境界。種諸善根。分別諸善根。長養菩提心。修習大慈所生善根。廣修大悲平等觀察。學佛所學隨順諸佛。攝取一切清淨善根。深入實義。集功德藏。行大惠施。修諸功德。等觀三世。菩薩摩訶薩。如是等善根功德。迴向一切智。常見諸佛親近善知識。常與無量諸菩薩會。念薩婆若心無散亂。受諸佛教興護法心。教化成熟一切眾生。心常不離出世迴向。供養守護一切法師。解了諸法。修習滿足一切大願。菩薩摩訶薩。如是精勤修習無量善根。積集長養善根。正念思惟觀察境界真實等義。恭敬供養。威儀具足。善根迴向。菩薩摩訶薩。善根迴向已。作如是念。以此善根迴向所得依果。令我修行菩薩行時。於念念中見一切佛。令彼諸佛皆悉歡喜。於諸如來應供等正覺。如佛所應而以供養。以阿僧祇寶。阿僧祇華。阿僧祇香。阿僧祇塗香。阿僧祇鬘。阿僧祇衣。阿僧祇蓋。阿僧祇幢。阿僧祇幡。阿僧祇莊嚴。阿僧祇莊嚴具。阿僧祇供給。阿僧祇末香。阿僧祇信樂。阿僧祇敬念。阿僧祇淨信。燒阿僧祇堅固香。阿僧祇上味飯食。阿僧祇恭敬。阿僧祇禮拜。阿僧祇一切寶座。阿僧祇一切華座。阿僧祇一切香座。阿僧祇一切鬘座。阿僧祇一切清淨栴檀座。阿僧祇一切衣座。阿僧祇一切金剛座。阿僧祇一切摩尼寶座。阿僧祇一切寶繒座。阿僧祇一切寶色座。阿僧祇一切寶輪。阿僧祇一切華輪。阿僧祇一切香輪。阿僧祇一切鬘莊嚴輪。阿僧祇一切寶衣輪。阿僧祇一切寶莊嚴輪。阿僧祇一切寶繒敷輪建立。阿僧祇一切寶多羅高顯輪。阿僧祇一切寶欄楯輪。阿僧祇一切寶網輪羅覆其上。阿僧祇一切妙寶宮殿。嚴飾殊特出過諸天。阿僧祇一切華宮殿。阿僧祇一切香宮殿。阿僧祇一切寶鬘宮殿。阿僧祇一切栴檀宮殿。阿僧祇一切堅固香藏宮殿。阿僧祇一切金剛宮殿。阿僧祇一切摩尼寶宮殿。皆悉殊妙出過諸天。阿僧祇諸雜寶樹。阿僧祇種種香樹。阿僧祇諸寶衣樹。阿僧祇妙音樂樹。阿僧祇妙音聲樹。阿僧祇無厭寶樹。阿僧祇垂寶繒幡樹。阿僧祇寶莊嚴樹。阿僧祇一切華。一切鬘一切香。一切塗香。一切蓋。一切幢。一切幡樹。如是等諸妙寶樹。莊嚴殊特。以用莊嚴無數宮殿。阿僧祇寶欄楯莊嚴。阿僧祇寶窗莊嚴。阿僧祇寶偏樓閣莊嚴。阿僧祇內帳莊嚴。阿僧祇半月莊嚴。阿僧祇樓閣莊嚴。阿僧祇寶帳莊嚴。阿僧祇白寶網。羅覆其上。燒阿僧祇堅固香。阿僧祇寶衣以敷其地。以如是等諸莊嚴具。莊嚴無數宮殿。出過諸天。以如是等上妙供養。於無量無數不可說不可說劫。調伏諸根。敬心供養一切如來。此諸最勝般涅槃後。供養舍利。欲令一切眾生皆悉歡喜。攝取一切眾生善根。令一切眾生離無量苦發菩提心。令一切眾生以大莊嚴而自莊嚴。無量莊嚴超出一切眾生境界示現佛法難可值遇。滿足阿僧祇諸如來力。清淨信心供養導師。受持守護一切佛法。如是供養現在諸佛。及涅槃後供養舍利。於無量阿僧祇劫。說供養具不可窮盡。諸佛成就無量功德。教化度脫一切眾生。我常供養彼諸如來。心不退轉。無有休息未曾懈怠。不懷憂惱亦無所著無有心想。於諸法中而無所染無所依止。不昧善根離一切著。以實法印印業法門。生一切法。住佛所住。觀無生性。境界法印印彼發心。受持如來清淨迴向。觀察平等法性迴向。入無行方便出生諸行心捨一切迴向。無量方便迴向。離一切有迴向。安住離相方便修習法門善根迴向。菩薩從初發心修習一切諸妙善根皆悉迴向。以此善根於生死中而不可壞。求一切智心不退轉。處一切有寂定不亂。度脫一切眾生。不著生死。得無礙智門。修菩薩行。而彼善根不可窮盡。世間諸法所不能壞具足清淨諸波羅蜜。究竟一切智力。菩薩摩訶薩。如是捨離癡闇成菩提心。普照一切長白淨法。善根迴向具足眾行。清淨直心觀察平等。深入諸法知業如幻。業報如電。諸行如化。因緣生法如響。菩薩行如影。無著法眼之所出生。無作所作。其性寂滅。入有為無為。於一切法了達無二解如實性。分別菩薩一切行相。不著諸相。善知方便入同事業。不捨一切白淨善法。離一切障無礙無著。常為諸佛之所護念。遠離愚癡。如是菩薩摩訶薩。成就善根出生善法。不壞業報明見真實。善解迴向。以方便力。出生業報。<span class='corr'>究</span>竟法性。得到彼岸。了達諸法。迴向大智。諸業善根。其心清淨行無所行。菩薩摩訶薩。如是善根迴向。欲度脫一切眾生佛種不斷。滅諸惡業業報。迴向一切眾生。得無量智成一切智。離世境界滅諸煩惱。究竟清淨成就智慧。入深方便捨生死苦。成就諸佛無量善根。摧伏魔業。得平等法印以印諸業。隨順薩婆若無上菩提。菩薩摩訶薩。行如是善根迴向。善根明淨普照一切。具足成就薩婆若乘。佛子。是名菩薩摩訶薩第二不壞迴向。菩薩摩訶薩。安住此迴向。得見無量阿僧祇佛。悉得無量清淨妙法。普於眾生得平等心。捨離愚癡入一切法。得諸如來自在神力。降伏眾魔滅諸魔業。具足生貴菩提之心。得無礙智不由他悟。於一切法見真實義。於一切佛剎悉能受持分別其相。智慧具足普照眾生菩薩摩訶薩。以此不壞迴向力。攝取一切善根迴向。爾時金剛幢菩薩。承佛神力普觀十方。乃至以偈頌曰<p class='lg'><br>　修習無量無數業　　所乘堅固不可壞<br>　能令諸佛悉歡喜　　是名智者所迴向<br>　所供養佛難思議　　布施持戒伏諸根<br>　彼為一切修迴向　　清淨無量眾生故<br>　一切上妙諸華香　　無量無數眾寶衣<br>　種種莊嚴及寶蓋　　供養一切諸如來<br>　如是無量諸供具　　不可思議曠劫中<br>　恭敬供養調御師　　心常歡喜無厭足<br>　專心觀察諸最勝　　一切世間大明燈<br>　現在十方一切佛　　皆悉睹見如目前<br>　不可思議無量劫　　修行布施無厭足<br>　不可思議無量劫　　修諸善根亦無厭<br>　善分別知諸心想　　如實觀察無虛妄<br>　悉知諸根無有餘　　常能饒益一切眾<br>　心大歡喜無有量　　信心清淨而恭敬<br>　不思議劫忍住世　　饒益救度一切眾<br>　一切諸佛滅度已　　供養舍利無厭足<br>　悉以無量妙雜寶　　建立琩F諸塔廟<br>　造作無數尊形像　　寶藏淨金而莊嚴<br>　巍巍高大如山王　　其數無量不思議<br>　修學積集諸功德　　勝妙堅固不可壞<br>　菩薩善知行迴向　　分別非有亦非無<br>　若能如是修迴向　　功德無量不可盡<br>　勝妙智慧觀諸法　　皆能了達無所生<br>　方便修習令心淨　　悉與一切如來等<br>　以不可盡諸方便　　迴向無盡如來藏<br>　發起無上菩提心　　一切世間無所依<br>　普至十方諸世界　　於一切眾心無礙<br>　方便啟導眾生心　　悉令出生佛菩提<br>　觀察眾生心平等　　推求真實不可得<br>　一切諸法悉無餘　　了達其性無所有<br>　迴向無著清淨眼　　永離一切世間苦<br>　欲令諸有悉清淨　　心不妄取諸法相<br>　分別所有無所有　　能令心淨大歡喜<br>　於一佛剎無所著　　了諸佛土無堅固<br>　不取一切有為法　　亦不染著法自性<br>　方便迴向薩婆若　　無上智慧自莊嚴<br>　普令諸佛悉歡喜　　是為菩薩迴向業<br>　菩薩一心念諸佛　　無上智慧巧方便<br>　如諸如來無所著　　令我悉獲此功德<br>　常欲救護一切眾　　遠離無量諸惡業<br>　常行饒益眾生心　　於饒益心無虛妄<br>　隨所住地守護法　　示現涅槃實不滅<br>　一切如來無二法　　願我迴向亦如是<br>　一切世界諸趣中　　於有為法無所著<br>　菩薩不緣語言道　　亦不染著無語言<br>　十方一切諸如來　　悉攝諸法無有餘<br>　離一切趣而受生　　於所離生無虛妄<br>　以一莊嚴一切嚴　　亦不分別此諸法<br>　了達世間悉虛妄　　一切所行無所有　</p><p class='juan'>
大方廣佛華嚴經卷第十四</p>
</body></html>
