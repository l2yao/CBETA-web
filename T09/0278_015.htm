<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第十五<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n266"></A>金剛幢菩薩十迴向品第二十一之二</b></p>
<p>佛子。何等為菩薩摩訶薩第三等諸佛迴向。此菩薩摩訶薩。隨順學過去未來現在諸佛迴向。此菩薩。修菩薩行時。見好惡色。其心清淨而無憎愛。歡喜悅樂起無壞心。離諸憂惱得正直心。身意柔軟諸根清涼。此菩薩。得如是樂時。迴向諸佛。作如是念。一切諸佛。雖有無上淨妙快樂。復願諸佛具不思議佛所住樂。具足攝取不可稱量佛三昧樂。成就無量大悲快樂。具足成就不可計議佛解脫樂。具足攝取諸佛神足自在快樂。無上尊重最妙快樂。普覆如來常令具足諸佛無量力樂。永離一切諸覺之樂。無上寂靜不變易樂。具足無礙法門。心常寂定而無散亂。佛無二行不可壞樂。菩薩摩訶薩。以如是善根。迴向諸佛已。又復迴向一切菩薩。令願未滿者悉令滿足。未淨直心者令淨直心。未滿諸波羅蜜者悉令滿足安住金剛菩提之心。於一切智得不退轉。不捨大莊嚴。守護菩提門及諸善根。能令一切眾生捨離放逸。發菩提心所願成滿。安住一切菩薩所住。得諸菩薩明利諸根。修習善根。證薩婆若。如是菩薩摩訶薩。以諸善根迴向菩薩已。又復迴向。一切眾生迴向。一切眾生見佛聞法敬心近僧迴向。具足專心念佛迴向。具足念淨妙法迴向。念僧尊重恭敬迴向。見佛未曾遠離迴向。成就諸清淨心迴向。分別諸如來法迴向。成就無量功德迴向。清淨諸通善根迴向。除滅一切疑惑如佛迴向。開化一切眾生聲聞緣覺及諸菩薩菩薩善根迴向。一切眾生亦復如是。令一切眾生。永離地獄餓鬼畜生閻羅王處一切惡趣無量眾難。菩薩摩訶薩。令彼一切眾生。悉發無上菩提之心。長養無上菩提之心。一心專求一切種智。捨離誹謗諸佛正法。常樂具足一切智地。令一切眾生。究竟清淨得一切智。菩薩摩訶薩所行善根。以諸大願。攝取行等行。積聚等積聚。長養等長養。皆悉廣大具足充滿。菩薩摩訶薩。若在家時。與妻子俱未曾暫離菩提之心。正念思惟薩婆若境界。自度度彼。直心平等。方便示現妻子眷屬菩薩善方便智皆悉成就究竟解脫。雖與同止心無所著。以本大悲故處在家屬。以大慈故隨順妻子。於菩薩淨道無所障礙。菩薩摩訶薩。若在家時。應以如是薩婆若心善根迴向。所謂被著衣裳。若飲若食。服諸湯藥。行住坐臥身口意業具足清淨。諸根調伏皆悉安諦。洗浴塗身寂靜徐步。迴旋顧眄舉足下足。若眠若覺不失威儀。善攝諸根未曾散亂。菩薩摩訶薩。以如是等一切諸行。未曾遠離薩婆若心善根迴向。饒益安樂一切眾生。無量諸願皆悉成就。攝取無量廣大善根。修習善根救護一切。除滅一切放逸憍慢。一心正念一切種智。欲覺一切諸佛菩提。捨離煩惱及順煩惱法修習一切菩薩所學。於一切智道無所障礙。樂修智地及諸善根。常樂愛語增長善根。令一切眾生永離苦惱不著所行。一心受持諸佛教法。是為菩薩摩訶薩處在家屬攝取善根一心迴向無上菩提。菩薩摩訶薩。復作是念。乃至小犬及餘畜生。當令此等具足修習不放逸行。離畜生趣得饒益樂。究竟解脫永度苦海。苦受。苦陰。苦覺。增上大苦。苦行。苦藏。苦根。苦舍。如是等無量無邊一切眾苦。菩薩摩訶薩。欲令眾生悉得除滅。以淨善根迴向無上菩提。教一切眾生迴向如是境界。正念思惟彼彼善根以為上首。所謂迴向一切種智。發菩提心。攝菩提心。遠離生死。修習善根。出生死淵。得諸如來無礙快樂。修如來慈充滿十方。大悲饒益一切眾生。普令一切得清淨樂。守護一切諸勝善根。令一切眾生究竟佛法。遠離一切諸魔境界。入彼甚深如來境界。普能拔出一切世間。具足一切如來善根。住三世佛平等法中。如是菩薩摩訶薩今集善根。已集善根。當集善根。皆悉迴向。復作是念。如彼過去菩薩所行。恭敬供養一切諸佛。度脫眾生。救護一切修諸善根。迴向菩提而無所著。不依色。不著受。不顛倒想不作行。不取識。離六入。不住世法。樂出世法。知法如空。究竟得至非趣彼岸。照解諸法不生不滅無真實相無所染著。一切諸法無有虛妄。無所歸趣。無所破壞。安住實際。無有自性。離諸性故。於一念中解一切法。無性為性。常樂習行普門善根。具足如來圓滿功德顯現一切。如彼過去一切如來善根迴向。我亦如是。樂如是法證如是法。如是發心。修習諸法不違法相。所有起法。猶如幻化電光水月鏡中之像。因緣和合假持諸法。悉分別知從業因起。唯如來地是究竟處。菩薩摩訶薩。如是隨學過去諸佛所學迴向。未來現在。亦復如是。菩薩摩訶薩。學三世佛所學迴向諸善根已。作如是念。如彼諸佛所知菩薩迴向。我亦如是迴向。第一迴向。勝迴向。最勝迴向。上迴向。無上迴向。無等迴向。無等等迴向。無比迴向。無對迴向。尊迴向。妙迴向。平等迴向。正直迴向。大功德迴向。大願迴向。明淨迴向。善迴向。清淨迴向。離惡迴向。不隨惡迴向。如是菩薩摩訶薩。以諸善根正迴向已。成就清淨妙身口意。所作行業皆悉清淨。住菩薩住。離諸惡住。修習善根。離身口惡業。心無選擇。修薩婆若。住無量住。入一切法空無自在。修出世法。於世間法心無染著。分別了知無量諸業。成就巧方便迴向諸法心無所倚。佛子。是為菩薩摩訶薩第三等諸佛迴向。菩薩安住此迴向已。深入一切諸如來業。趣諸如來勝妙功德。入深清淨智慧境界。不離一切諸菩薩業。善能分別巧妙方便。入深法界巧妙方便。次第成就菩薩善根。入於一切諸如來性。以巧方便分別了知無量無邊一切諸法。雖復示現世界中生。於諸世界心無所著。佛子。是為菩薩摩訶薩等諸佛迴向。爾時金剛幢菩薩。承佛神力普觀十方。以偈頌曰<p class='lg'><br>　彼諸菩薩摩訶薩　　修過去佛迴向法<br>　亦學未來現在世　　無量導師之所行<br>　一切種種微妙樂　　諸佛如來所讚歎<br>　成就明淨勝法眼　　迴向一切諸導師<br>　菩薩身根種種樂　　眼耳鼻舌諸情根<br>　種種上妙無量樂　　迴向一切諸最勝<br>　一切世間諸善根　　及諸如來所成就<br>　於彼悉攝無有餘　　隨喜迴向益眾生<br>　菩薩隨喜無有量　　亦以迴向一切眾<br>　人中師子所有樂　　願令眾生悉具足<br>　諸佛如來所知見　　一切眾生清淨樂<br>　欲令眾生皆悉得　　世界燈明所受樂<br>　菩薩所得種種樂　　迴向諸佛為眾生<br>　欲令眾生常安隱　　於彼迴向無所著<br>　菩薩修此迴向時　　興發無量大悲心<br>　如佛所知迴向德　　令我具足悉成滿<br>　如諸最勝所知見　　一切智乘微妙樂<br>　如我在世諸所行　　一切菩薩無量樂<br>　一切趣中眾快樂　　柔軟調伏諸根樂<br>　皆悉迴向為眾生　　普令成就無上智<br>　身口意淨離諸惡　　巧妙方便心平等<br>　以此迴向群生類　　悉令成就無上智<br>　菩薩所修諸行業　　積集無量淨功德<br>　隨順如來生佛家　　寂然不亂正迴向<br>　十方無量世界中　　攝取一切眾生類<br>　無量善根悉迴向　　普令眾生得安樂<br>　不為己身自求樂　　欲令一切悉安隱<br>　遠離一切虛妄心　　悉解諸法空無我<br>　十方無量諸最勝　　所見一切真佛子<br>　以諸功德迴向彼　　速令究竟無上道<br>　一切世間眾生類　　等心攝取無有餘<br>　以我所行諸淨業　　令彼眾生速成佛<br>　無量無邊清淨願　　無等最勝所演說<br>　皆悉清淨離諸垢　　普令佛子究竟滿<br>　一切功德盡迴向　　悉令十方諸佛剎<br>　種種淨妙而莊嚴　　菩薩如是學迴向<br>　心不稱量諸二法　　了達覺悟法無二<br>　諸法非二非不二　　不作虛妄是佛子<br>　一切世間所有想　　究竟悉度無有餘<br>　亦不壞想及非想　　決定了知眾生想<br>　彼諸菩薩身淨已　　則意清淨無瑕穢<br>　口業已淨無散亂　　當知意淨無所著<br>　一心正念過去佛　　分別未來諸導師<br>　現在十方天人尊　　菩薩遍學彼佛教<br>　三世無量諸最勝　　慧心明達無障礙<br>　所行無量求菩提　　迴向饒益諸世間<br>　彼勝妙慧廣大慧　　四真諦慧離倒慧<br>　平等實慧清淨慧　　無比慧等皆迴向　</p><p>佛子。何等為菩薩摩訶薩第四至一切處迴向。此菩薩摩訶薩。修習一切諸善根時。以彼善根。如是迴向。令此善根功德之力至一切處。譬如實際無處不至。至一切世間。至一切有。至一切眾生。至一切剎。至一切法。至一切虛空。至一切三世。至一切有為及無為法。至一切語言音聲。我此善根亦復如是。遍至一切諸如來所。供養三世一切諸佛。過去諸佛所願悉滿。未來諸佛具佛莊嚴。虛空法界等世界中現在諸佛。及無量大眾以為莊嚴。皆悉供養猶如諸天。於一念中。悉能充滿無量無邊一切世界廣大功德智慧無礙善根迴向故。菩薩摩訶薩。復作是念。以此善根虛空法界等一切世界。世界性種種業所起。十方不可說世界。不可說佛剎。種種世界諸佛境界。無分齊世界。轉[<a href='javascript:showpic("../fontimg/044009.gif")'>番*飛</a>]覆世界。伏世界。轉世界。一切無餘世界中。現在諸佛顯現無量自在神力。彼有菩薩。解虛空法界等一切諸法。為諸眾生。於一切世界中。現為如來出興於世。示現至一切處智。無量無邊自在受生。法身遍至不壞法界。平等普入同佛身藏。不生不滅普應一切。善巧方便出現世間。從真實法性起。堅固不轉無礙所持。諸佛無礙功德所生。菩薩摩訶薩。於諸如來應供等正覺所。種諸善根。以眾雜華種種諸香鬘蓋幢幡珍寶燈明。以如是等諸妙供具。供養尊像及諸塔廟。以此一切善根迴向。以一心。不亂心。不動心。尊重心。離瞋心。無住心。無著心。無眾生心。無諂害心。寂靜心迴向。復作是念。虛空法界等一切劫中去來今佛。相好具足而自莊嚴。以妙法界莊嚴。而自莊嚴。彼佛眷屬。充滿虛空法界等一切世界。隨時出世未曾失時。我以善根迴向。供養諸佛。以無量香蓋。無量香幢。無量香幡。無量香宮殿。無量香網。無量香像。無量香光。無量香焰。無量香雲。無量香座。無量香輪。無量香住處。無量香佛世界。無量香須彌山王。無量香海。無量香河。無量香樹。無量香衣。無量香蓮華。以如是等無量無數眾香莊嚴。以為供養以無量華蓋。廣說如上。乃至無量無數眾華莊嚴。以為供養。以無數鬘蓋乃至無數眾鬘莊嚴。以為供養。以不可思議塗香蓋乃至不可思議塗香莊嚴。以為供養。以不可稱末香蓋乃至不可稱末香莊嚴。以為供養。以無分齊妙衣蓋乃至無分齊妙衣莊嚴。以為供養。以無邊寶蓋乃至無邊眾寶莊嚴。以為供養。以無量燈蓋乃至無量眾燈莊嚴。以為供養。以不可說莊嚴具蓋乃至不可說眾莊嚴具。以為供養。以不可說不可說摩尼寶蓋。如是摩尼寶幢。摩尼寶幡。摩尼寶帳。摩尼寶網。摩尼寶鬘。摩尼寶光。摩尼寶焰。摩尼寶雲。摩尼寶座。摩尼寶輪。摩尼寶宮殿。摩尼寶世界。摩尼寶須彌山王。摩尼寶海。摩尼寶河。摩尼寶樹。摩尼寶衣。摩尼寶蓮華。如是等不可說不可說摩尼寶莊嚴。以為供養。於一一境界中。各有阿僧祇欄楯。阿僧祇莊嚴。阿僧祇宮殿。阿僧祇樓閣。阿僧祇偏樓閣。阿僧祇半月莊嚴。阿僧祇內小幃帳。阿僧祇窗牖。阿僧祇清淨寶。阿僧祇一切寶莊嚴。清淨一切世界悉無有餘。如是莊嚴。令一切眾生。超出生死。成就如來十種力地。於諸法中得無礙法明。教化眾生一切善根迴向。調伏眾生無量心。充滿虛空法界等一切佛剎法無所至。出生三世無量善根。令一切眾生悉得睹見無量諸佛。安住一切諸善根中。成就大乘不著諸法。具足諸善根。究竟無量行。普入無量無邊一切法界善根迴向。入一切如來自在神力。令一切眾生。因此善根得薩婆若成無上道。譬如無我不離諸法。我諸善根亦復如是。攝取一切佛。恭敬供養故。攝取一切法。離障礙故。攝取一切菩薩。究竟一切同善根故。攝取菩薩一切行。滿諸願故。攝取菩薩一切法明。決定無礙故。攝取一切佛自在神力。成就無量諸善根故。攝取一切佛力無所畏。發無量心滿一切故。攝取一切善薩三昧辯才陀羅尼門。解了世間無二法故。攝取一切佛巧妙方便。示現如來大神力故。攝取三世一切諸佛出生得道轉淨法輪示現涅槃。興發供養化眾生故。攝取一切世界。無上佛剎莊嚴故。攝取一切劫。不斷一切菩薩行故。攝取一切趣。示現受生故。攝取一切眾生。具足普賢菩薩行故。攝取一切眾生。淨煩惱習故。攝取一切眾生諸根。化度無量故。攝取一切眾生諸欲。淨諸煩惱故。攝取一切眾生。調伏成熟隨其所應為現身故。攝取一切眾生。令解眾生如變化故。攝取一切如來性。守護受持一切佛法故。菩薩摩訶薩。如是善根迴向。了無所有。業中不取虛妄報。報中不取虛妄業。離諸虛妄入深法界。心常安住勝妙善根。遠離散心修習善法。不信不入一切諸法。不見有法自性成就。作者壞者皆不可得。知一切法悉無自在。解了法界無有見者無有知者。如是菩薩摩訶薩。圓滿具足解了諸法。得一切法眾因緣地。見一切法身。離欲實際等觀諸法。解了世間猶如變化。明達眾生皆是一法分別無二。不捨諸業境界方便。於有為界出無為界。而亦不壞有為之性。於無為界出有為界。而亦不壞無為之性。如是菩薩摩訶薩。樂觀諸法寂滅之相。出生一切清淨善根。皆悉迴向救護眾生。精勤修習離愚癡法。深達明了一切法海。以虛空等一切善根迴向。具足無上堅固功德。得離癡冥明淨法眼。善知方便迴向功德。菩薩摩訶薩。如是善根迴向。令一切眾生淨一切剎得佛自在。教化眾生持諸佛法。一切世間最上福田。為諸眾生作採寶導師。為一切世間出明淨日。一一善根充滿法界。善根迴向救護眾生。令一切眾生悉皆成就清淨功德。菩薩摩訶薩。如是善根迴向。守護受持諸如來性。教化成熟諸眾生性。嚴淨一切諸佛剎性。不壞業性。分別法性。等觀不二性。遍遊十方性。廣說離欲性。具足解脫性。普照諸根性。佛子。是名菩薩摩訶薩第四至一切處迴向。菩薩摩訶薩。安住此迴向。能以一切善根迴向。得至一切處身業。善能應現一切世界故。得至一切處口業。微妙音聲充滿十方一切世界故。得至一切處意業。悉能受持一切諸佛所說法故。得至一切處神足。善能隨順一切世間行故。得至一切處法。隨順一切法故。得至一切處隨順法陀羅尼辯才。令一切眾生悉歡喜故。得至一切處順入法界。於一毛道悉能普入一切世界故。得至一切處身。令一切眾生身入一眾生身故。得至一切處劫。於一切劫中常見諸佛故。得至一切處剎那。於一剎那現一切佛興於世故。佛子。菩薩摩訶薩。得至一切處善根迴向。能以一切善根迴向。爾時金剛幢菩薩。承佛神力普觀十方。以偈頌曰<p class='lg'><br>　一切內外諸世間　　菩薩大士無所著<br>　不捨饒益眾生事　　如是妙智人中勝<br>　不著一切諸世界　　不取十方堅固性<br>　不取眾生壽命相　　亦不妄取諸世間<br>　一切十方世界中　　攝取眾生悉無餘<br>　觀察有無得自在　　至一切處善迴向<br>　攝取有為無為法　　心不妄取諸世間<br>　世間諸法無差別　　照世燈明如是覺<br>　一切所行諸業行　　上中下品各不同<br>　智者諸業悉迴向　　一切十方諸如來<br>　菩薩迴向到彼岸　　隨如來學悉成就<br>　分別甚深微妙智　　具足最勝殊特法<br>　清淨善根悉迴向　　常能利益諸群生<br>　悉令十方一切眾　　成就無上照世燈<br>　未曾虛妄取眾生　　亦不妄想念諸法<br>　不染不著一切世　　亦復不捨諸眾生<br>　菩薩常樂寂滅法　　隨順得至寂滅境<br>　亦不捨離眾生道　　得如是等微妙智<br>　不起諸業虛妄想　　於諸果報亦不著<br>　一切世間從緣起　　不離因緣見諸法<br>　如是境界隨順至　　遠離一切虛妄想<br>　一切眾生調御師　　具足明了善迴向　</p><p>佛子。何等為菩薩摩訶薩第五無盡功德藏迴向。此菩薩摩訶薩。修悔過善根。離一切業障。於去來今佛一切善根及三世一切眾生善根。皆悉隨喜。於諸如來尊重恭敬禮拜供養所生善根。勸請諸佛所生善根。佛所說法聞持憶念如說修行入不思議境界善根。三世諸佛無盡善根。一切菩薩所修善根。三世諸佛得菩提時無上善根。菩薩摩訶薩。於此一切善根。皆悉隨喜。隨喜已。安住彼善根。三世諸佛轉淨法輪。度無量眾生。彼諸眾生所得善根。菩薩摩訶薩。皆悉隨喜。三世諸佛從初發心修菩薩行。乃至成佛示現涅槃。於其中間所獲善根。皆悉隨喜。彼諸如來般涅槃已。受持守護諸佛正法。乃至法滅所修善根。念佛境界所修善根。自己境界所修善根。乃至無上菩提境界善根。菩薩摩訶薩。以此諸善根皆悉迴向。菩薩摩訶薩。作如是念。此諸善根。若修。若學。若積集。若開解。若隨喜。若具足。若成就。若有所行。若有所得。若正憶念。若受持。若堅固難壞。如此善根。盡過去際劫一切諸佛莊嚴世界。無量行業之所興起。佛智所知菩薩所識。應眾生起隨欲清淨。如來所持。如來出世淨業所成。普賢菩薩淨業所起。彼諸世界。若有眾生成無上道。現自在力。未來一切如來應供等正覺莊嚴佛剎與法界等。無量無邊虛空法界等。一切世界中盡未來際劫。一切諸佛。彼諸如來成就智慧。當淨佛剎。雜寶莊嚴一切無厭。上香莊嚴。雨一切華莊嚴。一切衣雲莊嚴。一切功德藏莊嚴。一切如來持智莊嚴。一切佛剎莊嚴。不可說莊嚴。修習不可思議功德莊嚴。如來等正覺淨威神莊嚴。未來一切諸佛莊嚴佛剎。一切世間所不能睹。菩薩淨眼之所照見。菩薩摩訶薩。修勝善根。悉入一切諸清淨法。受持一切諸清淨法。猶如變化。普行菩薩諸清淨業。入菩薩不可思議自在三昧。佛慧光明普照世間。如未來諸佛嚴淨佛剎。現在諸佛嚴淨世界亦復如是。種種莊嚴清淨具足功德普覆。無量妙色不可思議香。無量雜寶。無量寶樹。阿僧祇莊嚴。阿僧祇宮殿。阿僧祇微妙音聲。隨善知識顯現無量。一切功德殊勝莊嚴不可窮盡。一切香莊嚴。一切鬘莊嚴。一切華莊嚴。一切末香莊嚴。一切寶莊嚴。一切衣莊嚴。一切幢莊嚴。一切幡莊嚴。一切繒綵莊嚴。一切寶欄楯莊嚴。阿僧祇白寶網普覆莊嚴。阿僧祇河莊嚴。阿僧祇雲雨莊嚴。阿僧祇自然妙音無所不聞。以如是等無量無邊諸莊嚴具。莊嚴無量無邊不可思議諸佛世界。彼諸世界中。若佛剎莊嚴。佛剎清淨。佛剎平等。佛剎妙善。佛剎功德。佛剎殊勝。佛剎安樂。佛剎不壞。佛剎無盡。佛剎無量功德不可盡。佛剎不退。佛剎無所畏。佛剎光明。佛剎快樂。佛剎無厭。佛剎普照。佛剎照明。佛剎方正。佛剎第一。佛剎勝佛剎最勝。佛剎微妙。佛剎無比。佛剎無等。佛剎上。佛剎無上。佛剎無等等。如是等三世一切諸佛佛剎莊嚴。菩薩摩訶薩。以此善根皆悉迴向。普令一切佛剎清淨莊嚴。如是莊嚴於一世界中。三世一切莊嚴佛剎具足。清淨周遍。清淨積聚。等起莊嚴具足。莊嚴住持皆悉具足。如一世界中。無量無邊虛空法界等世界。悉以三世諸佛莊嚴佛剎而莊嚴之。佛剎功德。佛剎觀無厭足。佛剎無量。佛剎彌廣。佛剎無數。佛剎不可思議。佛剎無勝。佛剎不可稱。佛剎無邊。皆悉具足。菩薩摩訶薩。復如是迴向。令其所修一切佛剎。菩薩摩訶薩皆悉充滿。此諸菩薩。具足一切清淨功德。成就智慧。善能分別一切世界及眾生界。入深法界。捨離愚癡入空寂界。成就念佛念不思議法。念清淨僧成就念捨。法日圓滿慧光普照。深智無礙。從無所有寂滅法生。出生無量清淨佛法。成就殊特勝妙善根。清<span class='corr'>淨</span>善根。最勝善根。增上善根。建立無上菩提之心。善能隨順入如來力。心常志求一切種智。淨諸魔業。了眾生性知法空寂。捨離顛倒除滅愚癡。修諸善根滿足大願。成就如是等無量無邊功德。菩薩充滿其剎。悉從無量法門中生。安住如是一切功德。成就無等等勝妙善根。常作佛事。善巧方便得菩提光明。具足無癡法界智慧。一身充滿一切法界。現自在力。成就大智一切智境界。善巧方便出生智慧。分別無量法界。遍遊諸剎而無所著。心淨如空。悉能分別一切法界。於諸菩薩不可思議三昧正受。以巧方便善能入出。趣薩婆若住諸佛剎。善能了知諸佛威神。善能分別阿僧祇諸深妙法而無所畏。隨順三世諸佛善根。普照一切如來法界。悉能受持一切諸佛所說正法。善能演出不可思議清淨音聲。善能分別阿僧祇諸語言法。得無上道佛自在地。悉能周遍一切世界而無障礙。悉攝一切無諍之法。心無虛妄無所染著。修習增廣菩提之心。善解智慧。隨時應化權變無方。了真實義具足演說。成就如是等無量功德。諸大菩薩。莊嚴世界。充滿世界。種種莊嚴。順至安住。善修熏修。淳淨無雜。周遍清淨惔然宴寂。於一佛剎少分處。所有無量菩薩。無數菩薩。不思議菩薩。不可稱菩薩。不可量菩薩。無等菩薩。不可究竟菩薩。無分齊菩薩。不可說菩薩。不可說不可說菩薩。如一佛剎一一少分處有如是等大菩薩摩訶薩。虛空法界等一切世界。菩薩摩訶薩皆悉充滿亦復如是。菩薩摩訶薩。以諸善根方便迴向。迴向一切佛剎。一切菩薩摩訶薩。一切如來。一切無上菩提。一切大願。一切出要。一切眾生淨。一切世界常見如來。如來壽命無量。轉不退轉法輪與法界等。如是菩薩摩訶薩善根迴向。令一切佛剎清淨。令一切眾生界清淨。令一切菩薩清淨。令一切諸佛充滿法界。令如來清淨法身充滿一切佛剎。菩薩摩訶薩。以如是等無等等迴向。趣薩婆若。心淨如虛空。不動如大地。入不可思議迴向。樂觀一切業報皆悉寂滅。無盡功德迴向。平等隨順一切法界。菩薩摩訶薩。行如是迴向已。不虛妄取我及我所。不虛妄取<span class='corr'>佛</span>及諸佛法。不虛妄取佛剎及剎清淨。不虛妄取眾生及調伏眾生。不虛妄取諸業及取業報。不著意業及業果報。不壞因果。不取有法不壞有法。生死非雜亂。涅槃非寂靜。如來境界道非他所作無法同止。菩薩摩訶薩。如是起諸善根決定迴向。成熟具足等觀取相。善取境界分別稱量。離諸虛妄而無所著。菩薩摩訶薩。如是善根迴向已。得無盡善根。常念三世一切諸佛得一切無盡善根。度無量菩薩得無盡善根。淨諸佛剎得無盡善根。淨眾生界得無盡善根。入深法界得無盡善根。修無量心淨如虛空得無盡善根。解了一切諸佛境界得無盡善根。修習一切菩薩淨業得無盡善根。了達三世得無盡善根。以如是等善根迴向。悉能度脫一切眾生。入眾生界不見眾生迴向。解一切法無有壽命迴向。知一切法真實無有自在迴向。一切諸法無福伽羅迴向。觀察一切諸法離諸忿諍迴向。一切諸法從因緣起無有堅固迴向。知一切法真實無所著迴向。一切佛剎無所染著迴向。不取菩薩行堅固相迴向。分別了知一切境界空無所有迴向。菩薩摩訶薩。如是迴向。眼終不見不淨佛剎。亦復不見異相眾生行法不見法入智無所入。解了一切猶如虛空。於如來身得一切法。滿足成就無量諸功德力。具足至一切處善根安樂眾生。此菩薩摩訶薩於念念中。得不可說不可說十力地。具一切種清淨善根。悉能攝取一切眾生。彼菩薩摩訶薩。成就如意功德寶藏。隨所遊方悉能嚴淨一切佛剎。令不可說不可說眾生安住攝取諸功德力。菩薩摩訶薩。如是迴向時。以此迴向威力故。一切所行無有倫匹。一切世間所不能壞。威攝眾魔莫能瞻對。具足成就不退功德。無量大願皆悉成就。其心彌廣等一切智。於一念中悉能周遍無量佛剎。得無量智力。悉能了知諸佛境界。常樂受持一切佛法。安住無量無邊大智。菩薩初發菩提心力。悉與虛空諸法界等。佛子。是名菩薩摩訶薩第五無盡功德藏迴向。菩薩摩訶薩。安住此無盡功德藏迴向。復得十種無盡功德之藏。何等為十。一者常見諸佛無盡功德之藏。於一一毛孔中見無量阿僧祇諸佛。二者入無盡法功德之藏。以如來智慧。等觀一切法即是一法。三者受持正念無盡功德之藏。聞一切佛所說正法聞持不忘。四者得無盡慧功德之藏。於一切如來所說經法。善能次第解其句義。五者無盡趣法功德之藏。善能分別一切法趣。六者無盡佛願功德之藏。智慧如空。充滿三世一切諸法。七者無盡功德功德之藏。充滿一切諸眾生意猶不可盡八者無盡智功德之藏。一切眾生愚癡曀障悉能除滅。九者無盡辯才功德之藏。令一切眾生悉解一切佛法平等無二。十者無盡十力四無所畏功德之藏。具足修習菩薩所行。受法王職得一切智。佛子。是名菩薩摩訶薩得十無盡功德之藏。以此無盡功德之藏。皆悉迴向一切功德。爾時金剛幢菩薩。普觀十方以偈頌曰<p class='lg'><br>　菩薩成就直心力　　於一切法得自在<br>　隨喜所獲諸功德　　無礙方便善迴向<br>　三世一切諸最勝　　嚴淨剎土及世間<br>　具足一切勝功德　　迴向淨剎亦如是<br>　三世一切最勝法　　菩薩悉能諦分別<br>　淨心攝取一切法　　如是莊嚴諸佛剎<br>　窮盡三世無量劫　　讚一佛剎諸功德<br>　三世諸劫猶可盡　　佛剎功德無窮極<br>　如是一切諸佛剎　　一切最勝悉嚴淨<br>　菩薩嚴淨一切剎　　與諸導師等無異<br>　彼真佛子心清淨　　悉從如來法化生<br>　一切功德莊嚴心　　充滿一切諸佛剎<br>　彼諸菩薩悉具足　　無量相好莊嚴身<br>　一切諸辯悉成滿　　不可窮盡如大海<br>　觀察境界心平等　　安住一切三昧門<br>　成就清淨無等心　　光明普照十方界<br>　如是無餘諸佛剎　　此諸菩薩悉充滿<br>　未曾想念聲聞乘　　亦復不求緣覺道<br>　菩薩如是心清淨　　善根迴向諸群生<br>　普令眾生成正覺　　具足三世諸佛法<br>　十方一切諸魔王　　菩薩威德悉調伏<br>　勇猛安住莫能壞　　決定修行究竟法<br>　菩薩具足諸願力　　迴向功德無障礙<br>　深入無盡功德藏　　三世果報無窮盡<br>　善能觀察一切法　　了達其性不自在<br>　已能分別空無我　　是故不妄取業報<br>　無有色法及無色　　亦無有想無無想<br>　亦無有法及無法　　一切諸法無所有<br>　亦復非有亦非無　　亦復非因非無因<br>　於彼一切諸緣中　　其心了達無染惑<br>　一切眾生語言法　　悉能了知無所著<br>　悉知世間施設法　　決定諸法無有我<br>　平等觀察眾生類　　諦了諸法無二相<br>　普觀三世無差別　　佛剎諸業亦如是<br>　菩薩如是知迴向　　隨所行業功德生<br>　明達諸佛真實性　　解一切佛深妙法<br>　菩薩如是淨迴向　　心能分別善思量<br>　了知自性悉非性　　於一切法無所著<br>　攝取一切諸境界　　迴向一切群生類<br>　除滅一切愚癡闇　　於真實性覺如如<br>　菩薩一切虛妄見　　已滅已棄永無餘<br>　遠離世間煩惱熱　　得到究竟清涼趣<br>　不壞一切諸法性　　明達真實無所生<br>　解了諸法猶如響　　悉於一切無所著<br>　了知三世眾生類　　悉從因緣和合起<br>　善解煩惱諸習氣　　不壞諸法真實性<br>　了達業性非是業　　亦復不壞諸業性<br>　又亦不壞業果報　　宣揚讚歎緣起法<br>　眾生所生無有生　　亦無流轉生死中<br>　不著眾生說眾生　　善能隨順諸世間　</p><p class='juan'>
大方廣佛華嚴經卷第十五</p>
</body></html>
