<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第十九<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n274"></A>金剛幢菩薩十迴向品第二十一之六</b></p>
<p>復次菩薩摩訶薩作無量億那由他阿僧祇大眾施會。離惡清淨諸佛所歎。普淨眾生。永離眾惡。淨三業跡。生薩婆若。無量境界皆悉清淨。無量百千億那由他布施之具。皆悉莊嚴而以惠施。菩薩摩訶薩。以大施會所攝善根。迴向眾生。令一切眾生。悉得無上菩提之心。行無量施皆悉清淨。令一切眾生。皆悉究竟無量無邊清淨之道。令一切眾生。行無量慈。隨眾所須。悉令滿足。令一切眾生。行無量悲。悉能救護一切眾生。令一切眾生。隨順三世如來正教。令佛歡喜。令一切眾生。於諸佛所。修行布施。心不中悔。令一切眾生。皆悉長養勝妙信根。於念念中。修行增進無量布施。令一切眾生。得摩訶衍心。皆悉成就大乘施會。令一切眾生。成大善會施。究竟施。善施。勝施。隨願施。第一施。上施。無上施。無等施。出世間施。一切諸佛所讚歎施。令一切眾生。成第一施主。於諸惡道拔出眾生。安置無礙清淨智道。修平等願真實善根。得無等等如來智慧。令一切眾生。安住寂靜諸禪定智。趣不死道。究竟一切通明智慧。勇猛精進。具足諸地。莊嚴佛法。究竟彼岸永不退轉。令一切眾生。得不退轉大乘之會。給施眾生而無休息。究竟無上一切種智。令一切眾生種諸善根。悉到無量功德彼岸。令一切眾生。諸佛所歎。普為一切作大施主。功德具足充滿法界。普照十方。施無上樂。令一切眾生。悉為平等大布施主。究竟善根等攝眾生。令一切眾生。為勝施主。建立一切於無上乘。令一切眾生。為應時施主。悉離非時究竟時會。令一切眾生。為善施主。具大人施法到於彼岸。令一切眾生。為嚴淨施主。至一切佛薩婆若處。令一切眾生。為一切淨施主。出生積聚法界等功德。令一切眾生。為出過一切施主。滿足大願度脫眾生。安住如來處非處力。是為菩薩摩訶薩大施善根迴向。令一切眾生。行無上捨。究竟佛施。成就善施。不可壞施。諸佛法施。愛眼心施。救眾生施。薩婆若施。見諸佛施。具威儀施。具足菩薩所行功德佛智慧施。復次菩薩摩訶薩。悉捨一切資生之具。心無貪著。不求果報。世間富樂無所希望。捨離愚癡。深解諸法。饒益安立一切眾生。真實相心解一切法。種種莊嚴諸資生具。無量境界種種莊嚴。資生之具。饒益眾生。究竟施。一切施。內外施。增長直心。令一切眾生具功德寶心。善能饒益無量眾生。令一切眾生。成就寶心。令一切眾生。清淨善根等三世佛具一切智。菩薩摩訶薩以施資生之具。所攝善根。迴向眾生。令一切眾生。清淨調伏。令一切眾生。皆悉嚴淨一切佛剎。除滅煩惱。令一切眾生。以清淨心於念念中充滿法界。令一切眾生。智慧充滿虛空法界。令一切眾生。得一切智了達三世。於一切時轉不退法輪。令一切眾生。悉皆示現一切種智。巧妙方便饒益眾生。令一切眾生。悉悟一切諸如來道盡未來劫於一切剎。廣說佛法未曾休息。令一切眾生。於無量劫修菩薩行心無厭倦。令一切眾生。於一切世界。淨世界。不淨世界。小世界。中世界。大世界。微細世界。廣世界。[<a href='javascript:showpic("../fontimg/044009.gif")'>番*飛</a>]覆世界。伏世界。如是等一切世界皆悉嚴淨。菩薩充滿行大乘行。令一切眾生。於念念中。悉作三世一切佛事。調伏眾生。立薩婆若。此菩薩摩訶薩。以如是等無量阿僧祇劫饒益眾生。令佛法不斷以大悲心救護眾生。修習大慈具菩薩行。建立一切諸如來論。令一切眾生。皆悉不斷諸佛善根。有來求者悉滿其意而無患厭。能施一切心無有悔。捨一切物資生之具。隨所來方無不欣悅。於諸眾生如一子想。見來求者心大歡喜作是念言。是我善知識。爾時菩薩長養大悲心。歡喜心。不可壞心。大施心菩薩摩訶薩。見來求者隨其所須悉資給之。充滿其意。令無所乏。皆令歡喜。斷其貧苦。具足富樂。同聲稱美歎德而歸。菩薩爾時心大歡喜。於百千億那由他劫受帝釋樂所不能及。須夜摩天王。兜率陀天王。化自在天王。他化自在天王。百千億那由他劫所受喜樂所不能及。梵天王樂。乃至淨居天無量無邊阿僧祇劫禪定快樂亦所不及。無量無數不可稱說阿僧祇劫轉輪王樂亦不能及。菩薩摩訶薩。如是大喜無量。信心增長。直心清淨。諸根柔軟。定心增廣。生菩提心堅固不轉。菩薩摩訶薩。善根迴向。令一切眾生。離毒害心。令一切眾生。安隱快樂。令一切眾生。得真實義。令一切眾生。悉得清淨無上菩提。令一切眾生。悉得平等。令一切眾生。得賢善心。令一切眾生。逮得賢善摩訶衍心。令一切眾生。所行悉善。令一切眾生。具普賢菩薩所修願行。令一切眾生。覺十力乘。菩薩摩訶薩。以此善根迴向時。於身口意業無著無縛解脫迴向。無眾生想迴向。無命想。無人想。無福伽羅想。無男子想。無年少想。無禪頭想。無造想。無受想。無有想。無無想。無今世後世想。無死此生彼想。無有常想。無無常想。非三有想。非無三有想。非想。非無想。無縛無著解脫心迴向。無業迴向。無業報迴向。無虛妄迴向。無真實迴向。無思迴向。無思報迴向。無心迴向。無無心迴向。菩薩摩訶薩。如是迴向時。不著內。不著外。不著緣。不著境界。不著因。不著因和合。不著法。不著非法。不著思。不著思果。不著色。不著色取。不著色滅。不著受想行識。不著受想行識取。不著受想行識滅。菩薩摩訶薩。若於此法中心不著者。則不縛色。不縛色取。不縛色滅。不縛受想行識。不縛受想行識取。不縛受想行識滅。若於此法而不縛者。則於諸法亦無有解。何以故。一切諸法不生不滅。無有自性。無一無二。無多無少。無有量。無無量。無善無惡。無深無淺。無靜無亂。無著無離。無法無非法。無性無非性。無有無無故。菩薩如是見法。則是非法言語道斷故。非法為法而亦不壤一切業跡。具修菩薩行不退一切智。解知業緣如夢如響。如鏡中像。一切法如幻。而亦不違因緣業報。入甚深業。解法真實。無行無作。亦復不違業行之道。菩薩摩訶薩。以一切善根如是迴向一切種智。普遊十方教化眾生。迴向者何義。永度世間生死彼岸故說迴向。度諸陰彼岸故說迴向。度語言道彼岸故說迴向。度眾生相彼岸故說迴向。度身見彼岸故說迴向。度不堅固彼岸故說迴向。度諸行彼岸故說迴向。度諸有彼岸故說迴向。度諸取彼岸故說迴向。度諸世間法彼岸故說迴向。菩薩摩訶薩。若能以此善根迴向。則皆隨順一切諸佛。隨順法。隨順智。隨順菩提。隨順義。隨順迴向。隨順行。隨順真實。隨順清淨。菩薩摩訶薩。如是迴向已。令一切眾生。得如來法。諸佛歡喜。無佛不值。無法不了。於一切法無違無失。悉能分別一切佛法。不捨正法。不違因緣。內外諸法。法力具足。無有休息。佛子。是為菩薩摩訶薩第六隨順一切堅固善根迴向。菩薩摩訶薩。住此迴向。無量諸佛皆悉守護。得堅固法修一切智。解隨順義。解一切法。隨順真性。得一切法。隨順堅固善根。隨順滿足諸願。得隨順堅固法。一切金剛所不能壞。得隨順堅固願。於一切法中而得自在。爾時金剛幢菩薩。承佛神力。觀察十方。觀察一切大眾。觀察法界。深入諸法句味之義。修無量心。大悲普覆一切眾生。覺悟三世如來家法。入於一切諸佛功德。逮得諸佛自在之身。分別一切諸眾生心。隨所種善根。應受化時。隨順法身示現色身。以偈頌<p class='lg'><br>　一切世間諸大王　　菩薩現身於彼生<br>　處彼尊豪大王位　　悉能調伏諸群生<br>　其心柔軟常清淨　　於一切眾得自在<br>　常以正法治天下　　方便隨順樂世間<br>　菩薩清淨王家生　　常能如應轉法輪<br>　遠離諸惡正治國　　十方眾生無違教<br>　菩薩色相功德滿　　具足甚深妙智慧<br>　堅固安住不退轉　　悉能降伏一切魔<br>　常能具持清淨戒　　決定安住忍辱力<br>　除滅一切瞋恚毒　　常能修習最勝法<br>　菩薩具行布施法　　飲食華鬘乘衣服<br>　塗香房舍明淨燈　　如是等施無有量<br>　菩薩所施益眾生　　常能開發廣大心<br>　其意清淨大歡喜　　布施尊勝及世間<br>　菩薩悉能捨無量　　內外所有一切物<br>　所行布施常歡喜　　未曾暫有中悔心<br>　菩薩悉能施頭目　　手足肌肉及骨髓<br>　一切身分盡惠施　　其心未曾生中悔<br>　菩薩處在大王位　　清淨豪貴人中尊<br>　大悲以舌施群生　　楚毒無量不中悔<br>　菩薩施舌淨善根　　迴向一切諸群生<br>　悉令此等眾生類　　具足成就廣長舌<br>　菩薩歡喜施妻子　　其心未曾生憂悔<br>　又復欣悅施國土　　亦能捨身無所吝<br>　隨所樂求盡施與　　應時惠施無嫌恨<br>　一切所有能悉捨　　諸來求者皆滿足<br>　為法捨身無央數　　修諸苦行求菩提<br>　又為眾生受諸苦　　求無上智不退轉<br>　聽受如來正法故　　以身布施無疲厭<br>　內心歡喜無有量　　救護一切眾生故<br>　菩薩得見諸佛已　　慈心恭敬設供養<br>　饒益歡喜悉具足　　皆能聞持諸佛法<br>　迴向一切眾生類　　悉令世間得安樂<br>　普能救護一切眾　　永使究竟得解脫<br>　菩薩具足諸眷屬　　色身端嚴順教命<br>　妙莊嚴具為校飾　　聰叡仁賢巧智慧<br>　以饒益故悉布施　　而未曾有微吝心<br>　不為世間資生利　　饒益眾生求菩提<br>　具足修習淨功德　　履行無量諸勝業<br>　迴向一切眾生類　　亦不取業堅固相<br>　菩薩能捨大王位　　嚴飾京都諸城邑<br>　宮殿內外一切物　　遊觀園林諸池流<br>　無量無數百千劫　　以無上心行布施<br>　開悟世間示彼岸　　隨順化導群生類<br>　菩薩見有來求者　　悉從他方世界至<br>　隨彼所須滿其願　　菩薩大喜充遍身<br>　菩薩迴向施功德　　三世一切諸如來<br>　所學究竟到彼岸　　無上導師之境界<br>　菩薩觀察一切法　　誰為度脫眾生者<br>　為度脫誰至何處　　解空不捨布施心<br>　菩薩迴向智慧故　　菩薩迴向求正法<br>　菩薩迴向甚深義　　於一切法無所著<br>　心不分別一切業　　於諸業報不染著<br>　了達菩提從緣起　　於法真性無所壞<br>　解了己身不染著　　其心寂滅無所依<br>　智慧分別無業性　　善解因緣非無業<br>　不虛妄取過去法　　亦復不取未來法<br>　了達現在無所有　　觀察三世悉空寂<br>　菩薩究竟色彼岸　　受想行識亦如是<br>　永度一切到彼岸　　其心謙順常清淨<br>　觀察五陰十八界　　分別諸入及己身<br>　於此諸法求菩提　　皆悉空寂不可得<br>　不取諸法常住相　　於斷滅相亦不受<br>　一切諸法非有無　　諸業因緣和合生<br>　無有眾生得菩提　　一切諸法悉寂滅<br>　心不染著諸佛剎　　了達三世無所有<br>　若能如是解正法　　亦如一切諸最勝<br>　雖復推求無所得　　菩薩所行亦不虛<br>　是故緣中求諸法　　不違一切因緣道<br>　分別解說諸業跡　　欲令眾生悉清淨<br>　是為智者所修行　　一切諸佛之所說<br>　隨順思惟入正義　　自然覺悟無上道<br>　諸法無生亦無滅　　亦復無來亦無去<br>　不於此死而彼生　　深解一切諸佛法<br>　了達諸法真實性　　於法性中無所著<br>　永離諸法虛妄相　　彼人得見諸佛智<br>　分別解了諸法趣　　眾生諸趣佛國趣<br>　一切三世所有法　　皆悉了知無有餘<br>　三世諸佛所覺法　　悉能具足聞受持<br>　所說三世一切法　　如是等法悉非法<br>　隨順修行一切法　　而亦不壞諸法相<br>　菩薩迴向諸眾生　　令彼疾得一切智　</p><p>佛子。何等為菩薩摩訶薩第七等心隨順一切眾生迴向。佛子。此菩薩摩訶薩增長下品善根。中品善根。上品善根。無量善根。廣善根。種種善根。不可測量善根。不可思議善根。阿僧祇善根。無邊善根。佛境界善根。法境界善根。僧境界善根。善知識境界善根。一切眾生境界善根。方便境界善根。修習微妙境界善根。內境界善根。外境界善根。無量別異功德境界善根。修習一切施境界善根。清淨戒境界善根。菩薩內自專正於一切捨忍辱境界善根。精進不退轉境界善根。入種種禪定境界善根。修行諸地智慧境界善根。分別一切眾生心心境界善根。積集無量清淨功德善根。修習正念菩薩業境界善根。普覆一切眾生境界善根。菩薩摩訶薩。行如是等無量善根。修習究竟積集長養廣開解已。則能安住忍力閉惡趣門。善調諸根威儀具足。永離顛倒決定正趣。堪為一切諸佛法器。普為眾生作無上福田。常為諸佛之所守護。出生長養一切諸佛清淨善根。隨順具滿如來大願。深樂佛業心得自在。悉與三世諸如來等。普能供養一切諸佛。究竟一切諸如來力。常為諸佛之所讚歎。不求生天。不貪利養。不著諸行。一切善根皆悉迴向。為一切眾生作功德藏。具足諸道普覆一切。於生死中拔出眾生。教令修習一切善根。迴向一切境界而不斷絕。開一切智菩提之門。建立智幢。嚴淨大道。普示眾生。捨離一切世間塵垢。施心功德生如來家。清淨功德皆悉滿足。無上福田不著眾生。不依世間。令一切眾生皆悉清淨。修習攝取一切善根。菩薩摩訶薩。離垢清淨菩提心攝取善根。作如是念。此菩提心所起善根。菩提心思惟善根。菩提心所得善根。菩提心正希望善根。一向菩提心善根。憐愍一切眾生。攝取一切種智境界。究竟十力境界。積集十力境界。不壞法界善根。不退轉善根。菩薩摩訶薩。復作是念。如此善根若有果報。我當盡未來際行菩薩行。不捨眾生故修行大捨。迴向一切眾生悉無有餘。令無數世界珍寶充滿。令無數世界寶衣充滿。令無數世界妙香充滿。令無數世界莊嚴具充滿。令無數世界摩尼寶充滿。令無數世界勝摩尼寶充滿。令無數世界妙色雜華充滿。令無數世界上味充滿。令無數世界金銀充滿。令無數世界天床充滿。妙寶莊嚴敷以天衣。令無數世界雜寶莊嚴天冠充滿。若有一人盡未來劫常來求索。以此寶物而惠施之未曾厭倦。如一眾生一切眾生亦復如是。菩薩摩訶薩。如是施時。以平等心。無偏愛心。不求名心。無熱惱心。無中悔心。專求一切智心。清淨道心。一向施心。憐愍心。調伏心。安住一切智心。菩薩摩訶薩。善根如是迴向。盡未來劫常行布施。復次菩薩摩訶薩。善根如是迴向一切眾生。悉無有餘。我當以寶象充滿無數世界。七支具足。六瘤成滿。建大寶幡。真金莊嚴。白寶網覆。一切雜寶而莊嚴之。以用布施。我當以清淨寶馬。婆羅馬王等充滿無數世界。以一切馬寶莊嚴具而莊嚴之。以用布施。無數世界寶女充滿。娛樂具足。以用布施。無數世界男女充滿。以用布施。無數世界己身充滿。以用布施。無數世界己身頭首充滿。不放逸心。以用布施。無數世界己目充滿。以用布施。無數世界己身充滿。堪忍楚毒。破骨出髓。以用布施。無數世界大王座處。皆悉充滿。以用布施。無數世界給使僮僕。皆悉充滿。以用布施。修習平等一切施心。於一世界中盡未來劫修菩薩行。為一眾生。於一切世界中盡未來劫修菩薩行。為一眾生。為一切眾生。亦復如是。具足大悲。遠離眾惡。普念一切。令我布施究竟不退。行布施時。乃至不生一念憂悔之心。菩薩摩訶薩。復作是念。我行如是無量布施。以無著心。無縛心。解脫心。大心。甚深心。攝取心。離憎愛心。離壽命心。善調伏心。不亂心。無害心。安住一切智心。慧光普照一切法心。入一切智心。菩薩摩訶薩。以此善根念念迴向。令一切眾生。財寶滿足。令一切眾生。具足無盡大功德藏。令一切眾生。得安隱樂。令一切眾生。長養菩薩摩訶衍業。令一切眾生。滿足深法。令一切眾生。得不退轉一切智乘。令一切眾生。見一切佛。令一切眾生。普於眾生無所選擇。令一切眾生。悉得清淨平等之心。令一切眾生。離諸難處得一切智。令一切眾生。饒益安樂無量眾生。令一切眾生。普於一切得平等心。令一切眾生得柔軟施心。令一切眾生。攝取真實惠施之心。令一切眾生。不失施心。令一切眾生。具足施心。永滅貧窮。令一切眾生。悉攝世間諸妙財寶無所乏短。令一切眾生行無量施。令一切眾生。行一切施。令一切眾生。盡未來劫修行布施心無退轉。令一切眾生。悉捨一切心不中悔。令一切眾生。隨順行施饒益眾生。令一切眾生。行勝廣施。令一切眾生。行種種莊嚴施。令一切眾生。行無著施。令一切眾生。行平等施。令一切眾生。行大力金剛施。令一切眾生。行如日光明施。令一切眾生。得如來智。令一切眾生。善根眷屬具足成滿。令一切眾生善根智慧悉現在前。令一切眾生。得不可壞正直之心。令一切眾生。具足成就清淨善根。令一切眾生。於煩惱睡眠智慧覺悟。令一切眾生。疑惑悉除。令一切眾生得平等智清淨功德。令一切眾生。功德悉備無能壞者。令一切眾生。具足清淨不動三昧。令一切眾生。具不可壞薩婆若智。令一切眾生。具足菩薩無量清淨自在正行。令一切眾生。修習無著清淨善根。令一切眾生。淨修正念三世諸佛。令一切眾生。出生勝妙清淨善根。令一切眾生。除滅一切諸魔魔業障礙道法。令一切眾生。皆悉履行無量功德。生諸三昧清淨滿足。令一切眾生。常念諸佛未曾廢忘。令一切眾生。常見諸佛悉令歡喜初不遠離。令一切眾生。開淨法門出生善根。諸白淨法平等具足。令一切眾生。悉得無量平等正直之心。令一切眾生。成就清淨平等施心。令一切眾生。滿足諸佛尸波羅蜜。平等清淨。令一切眾生。具大精進波羅蜜。未曾懈怠。令一切眾生。得大羼提波羅蜜。令一切眾生。得無量禪智慧。分別滿足諸通。令一切眾生。於一切法得離身般若波羅蜜。平等滿足。令一切眾生。得清淨法界平等滿足。令一切眾生。悉具淨妙諸通善根。令一切眾生。修平等行具諸善法。令一切眾生。究竟永度諸佛境界。令一切眾生。身口意業平等清淨。令一切眾生。諸業行報平等清淨。令一切眾生。悉得諸法平等清淨。令一切眾生。悉得諸法清淨平等實義。令一切眾生。悉得清淨諸勝妙行。令一切眾生。悉得菩薩諸清淨願。令一切眾生。普得平等淨功德智。令一切眾生以諸善根迴向薩婆若乘平等滿足。令一切眾生。顯現一切嚴淨佛剎平等滿足。令一切眾生。得見諸佛除滅一切諸煩惱患。令一切眾生。具諸相好功德莊嚴平等滿足。令一切眾生。得八種聲百千妙聲而莊嚴之。如來無量功德清淨梵音皆悉具足。令一切眾生。十力莊嚴成就無礙平等之心。令一切眾生。得一切佛無盡法明。無量諸辯平等滿足。令一切眾生。得無上無畏人中之雄大師子吼。令一切眾生。得一切智轉不退法輪。令一切眾生。出生諸法平等滿足。令一切眾生。善根清淨應不失時平等滿足。令一切眾生。成就清淨調御師法平等滿足。令一切眾生。於淳一莊嚴。無量莊嚴。大莊嚴。諸佛莊嚴。平等滿足。令一切眾生。觀察三世分別平等。令一切眾生詣諸佛所。聞法受持解了平等圓滿具足。令一切眾生。慚愧智慧與諸佛等。令一切眾生。得平等智觀察諸法。令一切眾生。得不動業報離諸障礙平等滿足。令一切眾生。入甚深智悉分別知眾生諸根平等滿足。令一切眾生。得無分別平等智慧皆悉等一清淨滿足。令一切眾生。隨順無厭善根平等分別皆悉滿足。令一切眾生。於大神足而得自在。菩薩神力平等滿足。令一切眾生悉得諸佛無盡功德智慧之藏。究竟功德皆悉等一。令一切眾生。於諸法中得離虛妄隨順平等。入一切法知菩提心。令一切眾生。勝妙福田平等滿足。令一切眾生。得清淨大悲。普為世間最上福田。令一切眾生。堅固無壞平等滿足。令一切眾生。見真實法不可破壞平等滿足。令一切眾生。得最勝心。思惟正觀平等滿足。令一切眾生。離諸恐怖。入甚深法到於彼岸。令一切眾生。放一光明。普照十方等度一切。令一切眾生。悉得菩薩不退精進。同行同願平等滿足。令一切眾生。出一言音平等滿足。令一切眾生。於菩薩直心平等滿足。令一切眾生。悉得睹見諸善知識心大歡喜。令一切眾生。皆悉具足菩薩諸行。調伏眾生未曾休息平等滿足。令一切眾生。得不斷辯。普入諸音平等滿足。令一切眾生。能以一心知一切心。一切善根平等滿足。令一切眾生。修諸善根而不退轉。安立眾生於清淨智。令一切眾生。得一切智平等功德清淨法身。令一切眾生。悉捨愚癡。觀察善根平等滿足。令一切眾生。得一薩婆若。成等正覺平等滿足。令一切眾生。離諸惡趣出生一道。一切種智平等滿足。令一切眾生。得一眾清淨。悉能普淨一切大眾。平等智慧而莊嚴之。令一切眾生。於一佛剎普見一切諸如來剎平等滿足。令一切眾生。一切莊嚴。不可說莊嚴。不可量莊嚴。無盡莊嚴。莊嚴一切佛剎平等滿足。令一切眾生分別解了無量諸法。見甚深義平等滿足。令一切眾生得諸聖行。諸佛自在平等滿足。令一切眾生。非一非異。諸神通力平等滿足。令一切眾生。隨順善根。普為諸佛甘露灌頂。令一切眾生。清淨智身平等具足。如是菩薩摩訶薩。憐愍饒益眾生。大悲哀念眾生。令一切眾生。皆悉清淨。離慳嫉結。具足無量無邊善妙功德。常樂勝法。離瞋恚濁。及諸障礙。其心柔軟。離癡正直而無邪曲。所行堅實不可沮壞。得不退轉平等之心。白淨法力皆悉成就。不信不失。善解迴向。修習功德。調伏眾生。除滅一切諸不善業。專精苦行。普教一切具足修習苦行善根。為諸眾生具受眾苦。慧眼清淨觀察善根。智慧聖行善根迴向一切眾生。令一切眾生。安住清淨微妙功德。遠離熾然成就等心善根迴向。令一切眾生得薩婆若修習迴向。攝取眾生。一切善根平等具足。具足成就等心迴向。以如是等無量善根。迴向眾生。令一切眾生。常得安隱。令一切眾生。常得清淨。令一切眾生。常得安樂。令一切眾生。得究竟解脫。令一切眾生。得究竟平等。令一切眾生。得自在神力。令一切眾生安住白法。令一切眾生。得無障眼。令一切眾生。調伏諸根。令一切眾生。具足十力。教化眾生。菩薩摩訶薩。修行如是迴向時。不著業迴向。不著報迴向。不著身迴向。不著利養迴向。不著諸剎迴向。不著諸方迴向。不著眾生迴向。亦不離眾生迴向。不著一切迴向。不著法迴向。菩薩摩訶薩。如是迴向時。作如是念。令一切眾生。滿足佛智。得清淨心。智慧分別內心寂靜。外緣不亂得在三世諸佛家生。菩薩摩訶薩。行如是迴向。勝出一切無能壞者。一切眾生悉共讚歎所不能盡。普行一切諸菩薩行。以少方便遍詣諸剎。悉見諸佛無所障礙。又見諸剎一切菩薩。修習眾行。悉得一切巧妙方便。分別一切法陀羅尼。演說妙法。教化眾生。盡未來劫未曾斷絕。於念念中。不可說不可說諸佛世界悉現受生猶如電光。於念念中。悉能嚴淨不可說不可說諸佛世界。修行嚴淨佛剎智慧。而無厭足。令不可說不可說眾生。清淨成就平等滿足。隨其所住善根。悉能具足諸波羅蜜攝取眾生。除滅垢穢成就淨業。得無礙淨耳。於不可說不可說世界。佛轉法輪悉聞受持。於彼諸佛不生遠想。乃至未曾一彈指頃不聞正法。住無所有。無依無染。無著無行。堅固不壞菩薩神力。於念念中。不可說不可說一切佛剎。隨其所應。悉現其身。修菩薩行。常與同見從事不相違背。菩薩摩訶薩。修菩薩行時。成就如是無量無邊清淨功德。說不可盡。況成無上菩提。得最正覺。所謂一切佛剎清淨平等。一切眾生清淨平等。一切身清淨平等。一切根清淨平等。一切業報清淨平等。一切眷屬清淨平等。滿足諸行清淨平等。方便入一切法清淨平等。滿足一切如來諸願迴向清淨平等。示現一切諸佛境界自在清淨平等。菩薩摩訶薩。如是善根迴向已。得一切清淨功德法門。以諸功德而莊嚴之。菩薩摩訶薩。如是行迴向。不違一切剎。剎不違眾生。剎不違眾生業。眾生業不違剎。思不違心。心不違思。思不違心境界。心境界不違思。業緣不違報。報緣不違業。業不違業跡。業跡不違業。法不違相。相不違法。法生不違性。性不違法生。剎平等不違眾生平等。眾生平等不違剎平等。一切眾生平等不違一切法平等。一切法平等不違一切眾生平等。離欲際平等不違一切眾生安住平等。一切眾生安住平等不違離欲際平等。過去不違未來。未來不違過去。過去不違未來現在。未來現在不違過去。世平等不違佛平等。佛平等不違世平等。菩薩行不違薩婆若。薩婆若不違菩薩行。菩薩摩訶薩。行如是迴向。得平等業。得平等報。得平等身。得平等道。得平等願。得平等一切眾生心。得平等一切剎。得平等一切行。得平等一切智。得三世諸佛平等。得見諸佛。及諸菩薩。得一切善根。得滿一切願。得成就一切眾生。得善分別一切諸業。得見一切諸善知識。悉令歡喜。得清淨大眾。得究竟諸佛正教。得究竟一切白淨法迴向。佛子。是為菩薩摩訶薩第七等心隨順一切眾生迴向。菩薩摩訶薩。成就此迴向已。則能摧伏一切怨敵。悉能拔出一切欲刺。得無生道。到無二處。得無量自在功德之王。救<span class='corr'>護</span>眾生。神足無礙遍遊諸剎。常樂寂靜。於一切身而得自在。悉能出生菩薩大行。於諸行願得自在智。分別了知一切諸法。悉能遍生一切佛剎。得無礙耳。聞一切剎所有音聲。得淨慧眼。見一切佛。修諸善根未曾休息。具足成就一切諸法。菩薩摩訶薩。以此等心隨順一切眾生迴向。迴向諸善根。爾時金剛幢菩薩。承佛神力。普觀十方。以偈頌曰<p class='lg'><br>　菩薩具行諸功德　　深遠清淨甚微妙<br>　所行功德雖微小　　悉能迴向廣無量<br>　菩薩一切資生具　　珍妙奇特貴無價<br>　象馬寶王諸輦輿　　種種寶衣及眾珍<br>　己身頭目并手足　　破骨出髓割肌肉<br>　充滿無量諸世界　　悉以惠施無貪吝<br>　如是無量無邊劫　　一切普施不退轉<br>　以此功德悉迴向　　救度無量眾生故<br>　菩薩饒益一切眾　　清淨功德諸妙願<br>　安樂三有群生類　　悉令究竟證菩提<br>　菩薩平等發大願　　隨順修習清淨業<br>　令一切眾得平等　　於彼願中無所著<br>　普於世間無嫌恨　　悉能隨順行諸願<br>　悉能迴向群生類　　不違一切諸賢聖<br>　一切世間智慧日　　斯從布施淨戒生<br>　勤修精進無懈怠　　於一切願不退轉<br>　菩薩迴向到彼岸　　能開清淨妙法門<br>　得兩足尊勝智慧　　分別實義到彼岸<br>　菩薩梵音悉究竟　　具足堅固妙智慧<br>　深入正法離障礙　　菩薩於彼意無著<br>　菩薩心淨不作二　　亦復不作不二法<br>　捨離二法不二法　　覺悟眾生語言道<br>　菩薩覺悟世平等　　諸心音聲一切業<br>　一切眾生猶如化　　悉從因緣業報轉<br>　一切世間所造作　　十方無量業音聲<br>　悉從業緣之所起　　應滅彼業令無餘<br>　菩薩觀察一切眾　　身口意業悉平等<br>　普令眾生得平等　　猶如一切無等等<br>　菩薩善業悉迴向　　普令眾生色清淨<br>　具足一切諸功德　　悉同無上調御士<br>　一切眾生最殊勝　　具足功德妙法身<br>　功德大海悉迴向　　饒益安樂諸群生<br>　我所修行諸功德　　普令一切悉清淨<br>　諸佛清淨無倫匹　　普令世間亦如是<br>　平等善根悉迴向　　令一切眾知實義<br>　微妙智慧功德滿　　悉與一切如來等<br>　菩薩觀察一切法　　世間寂滅空無餘<br>　無有造作無造者　　亦復不壞諸業報<br>　於彼靜亂無有二　　悉以等心正觀察<br>　菩薩真實解世間　　遠離一切諸虛<span class='corr'>妄</span><br>　如是真實佛子等　　從諸如來法化生<br>　無量功德悉迴向　　一切疑惑悉除滅　</p><p class='juan'>
大方廣佛華嚴經卷第十九</p>
</body></html>
