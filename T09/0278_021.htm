<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第二十一<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n278"></A>金剛幢菩薩十迴向品第二十一之八</b></p>
<p>以此無縛無著解脫心善根。於一業分別知無量諸業種種緣造。如一業。一切諸業亦復如是。修習普賢菩薩行業智地。以此無縛無著解脫心善根。於一法中。悉分別知一切諸法。於一切法中。亦知一法。分別諸法而不違不著。以此無縛無著解脫心善根。於一語中。悉分別知無量言音。猶如呼響。如一語中。一切語言亦復如是。於彼言音無所依著。住菩薩行智慧成就。逮得普賢無礙淨耳。以此無縛無著解脫心善根。於一一法中。悉能演說不可說不可說諸法。長養善根。不可思議。應時說法一切時解脫決定了知眾生諸根。隨其所應聞佛音聲。佛一妙音悅無量眾。一如來所菩薩大眾充滿法界。究竟了知一切諸行。住普賢地。於念念中。如說入法。長養不可說妙智慧身。盡未來劫。於一切世界一切佛所。悉能修習虛空等行。勇猛如普賢。修習大智慧。具足一切行。安住普賢地。以此無縛無著解脫心善根。於一一根中。皆悉了知無量諸根。不可數意不思議境界。修普賢行法門諸根<p>以此無縛無著解脫心善根。具菩薩行。生真實妙智。知色微細。知身微細。知剎微細。知劫微細。知世間微細。知方微細。知時微細。知數法微細。知業微細。知報微細。知清淨微細。如是等一切微細。於一念中。皆悉了知。隨順普賢菩薩所行。成就普賢真實智慧。離恐怖心。離愚癡心。離散心。離亂心。調伏諸根心。一心。正受心。善分別諸法心。善安住智慧心。行普賢行。隨順普賢菩薩迴向心。以此無縛無著解脫心善根。知眾生趣微細。知眾生死微細。知眾生生微細。知眾生處微細。知眾生生微細。知眾生種類微細。知眾生界微細。知眾生行微細。知眾生取微細。知眾生境界微細。如是等一切微細。於一念中。悉能了知。修普賢行。而無懈倦。以此無縛無著解脫心善根。悉分別知初發意菩薩等。一切菩薩諸行微細。菩薩處微細。菩薩自在微細。菩薩遊行無量佛剎微細。菩薩法明微細。菩薩淨眼微細。菩薩具足深心微細。菩薩往詣諸如來大眾微細。菩薩諸陀羅尼智門微細。菩薩無量無邊無所畏地一切諸辯方便演說微細。菩薩無量無邊三昧相微細。菩薩見一切佛三昧微細。菩薩莊嚴三昧微細。菩薩法界三昧智慧微細。菩薩自在三昧智慧微細。菩薩三昧智慧微細。菩薩受持盡未來際三昧智慧微細。菩薩勝妙智慧分別一切菩薩三昧微細。菩薩無量無邊一切菩薩出生三昧分別了知微細。菩薩出生三昧智慧往詣一切諸如來所微細。修習一切菩薩廣大甚深無礙三昧。究竟一切種智。得方便地。一切通地。分別實義地。菩薩離癡智。修習普賢無量諸行微細。以此無縛無著解脫心善根。於一念中。悉知菩薩一切住微細。悉知菩薩地微細。菩薩種種行微細。菩薩出生迴向微細。菩薩得一切諸佛藏微細。菩薩分別智慧微細。菩薩大願神力自在微細。演說菩薩三昧微細。菩薩神力方便微細。菩薩印微細。菩薩一生補處微細。菩薩生兜率天微細。菩薩處天宮微細。菩薩嚴淨佛剎微細。菩薩觀察人中微細。菩薩放大光明微細。菩薩了達家法微細。菩薩眷屬法微細。菩薩一切世界受生法微細。菩薩一身示一切身命終微細。菩薩身入母胎微細。菩薩處母胎微細。菩薩在胎中顯現法界等大眾自在神力微細。菩薩在母胎顯現一切佛自在微細。菩薩生法微細。菩薩遊行七步無畏智微細。菩薩現在王宮方便法微細。菩薩出家求道調伏諸根修法微細。菩薩菩提樹下坐道場法微細。菩薩降魔成最正覺法微細。如來端坐道場放光明微細。普照十方一切世界微細。顯現如來無量無邊自在神力微細。如來師子吼大般涅槃微細。如來教化一切眾生未曾有失微細。知如來金剛菩提心微細。顯現如來住持一切世界微細。於一切世界盡未來劫施作佛事而無休息微細。究竟受持一切法界微細。<span class='corr'>虛</span>空界<span class='corr'>等</span>一切世界為化眾生故。普現佛身出興於世微細。一如來身現無量身微細。去來現在一切諸佛智慧眷屬微細。如是一切功德微細。我當悉知具足究竟得到彼岸。清淨示現一切眾生。於念念中。智慧周滿得不退轉。修菩薩行。具足普賢迴向功德之地。受持一切如來菩薩所行。不離菩薩諸智慧門。一切方便皆悉清淨。普能安隱一切眾生。修菩薩行。具足菩薩諸地功德。得金剛幢迴向之門。出生無量法界諸功德藏。常為諸佛之所護念。入諸菩薩深淨法門。演說一切微妙法義。無所違失。悉能慈愍一切眾生。於念念中。究竟了知思議不思議地諸功德藏。於不思議出生思議。示諸法門離語言道。得智慧地。一切菩薩皆悉同等。盡未來際。修菩薩行。未曾休息。具普賢行。遠離世間一切妄想。及語言道。具足受持大願自在。修菩薩行。未曾斷絕。以此無縛無著解脫心善根。入一切眾生性智微細。分別眾生性智微細。具足演說眾生性智微細。染著眾生性智微細。眾生不動性智微細。眾生動性智微細。無量無邊趣趣眾生性智微細。不可思議眾生種種行性智微細。眾生無量煩惱性智微細。眾生無量清淨性智微細。如是等一切眾生性境界智微細。於一念中。如實了知。調伏安隱一切眾生。如應說法而不失時。常轉法輪攝取眾生。說諸法門。修菩薩道。智慧具足。化身無量。安隱眾生。悉令歡喜。慧日普照。深入菩提。心得菩薩自在智覺悟。安住菩薩智境界。修習大乘智。究竟普賢行。以此無縛無著解脫心善根。悉能分別虛空法界等一切世界智微細。小世界智微細。中世界智微細。不淨世界智微細。清淨世界智微細。無比世界智微細。雜世界智微細。廣世界智微細。狹世界智微細。無礙莊嚴世界智微細。一切世界諸佛出世示現一切智微細。演說一切世界智微細。一身充滿一切世界智微細。放無量光普照一切世界智微細。一切世界一切諸佛顯現自在神力智微細。一妙音聲普聞十方一切世界智微細。一切世界現在諸佛大眾圍遶智微細。一切法界作一佛剎智微細。一佛剎作一切佛剎智微細。一切世界如夢智微細。一切世界如電智微細。如是等一切世界智微細。悉分別知。究竟了達菩薩諸行皆悉如幻。究竟普賢菩薩行自在智。得普賢菩薩明觀。行一切菩薩行無有休息。悉離顛倒。見一切佛。及佛自在。得無礙身智無所依。諸善根法無所染著。心之所行悉無所有。捨離諸方堅固之相。嚴淨菩薩所行之相。而未曾取一切智相。不著眾生三昧莊嚴智慧。隨順一切法界。於一切世界。修菩薩行。以此無縛無著解脫心善根。深入無量法界智微細。演說一切法界智微細。度廣法界智微細。分別不可思議法界智微細。分別一切法界智微細。於一念中。充滿一切法界智微細。等觀一切法界智微細。一切法界境界無所有智微細。觀察一切法界無礙智微細。解一切法界不生智微細。身持一切法界自在智微細。如是等一切法界智微細。皆悉究竟。成普賢行。受持智慧。得法自在。令眾生歡喜。不捨義身。不見法身。出生無礙平等之智。得無礙行。不著諸法。離一切有。真實無染。隨順世間。行語言法。常樂寂靜。不捨實義。智慧清淨。滅除虛妄。一切所有悉非堅固覺悟無量一切法界。一切世間平等不二。一切諸法亦復不二。無所依止。得入普賢菩薩行門。究竟成就平等智慧。以此無縛無著解脫心善根。悉能分別一切諸劫智微細。無量劫即是一念智微細。一念即無量劫智微細。阿僧祇劫即是一劫智微細。一劫即是阿僧祇劫智微細。長劫即是短劫智微細。短劫即是長劫智微細。入有佛劫無佛劫智微細。數知一切劫無餘智微細。說一切劫非劫智微細。一念中覺過去未來現在際一切諸劫無餘智微細。如是等一切諸劫。一念中。以如來智知。得一切菩薩行圓滿王心。得普賢菩薩究竟行心。得一切離虛妄心。得不退大願心。得示現無量無邊世界網中一切如來遍充滿心。得聞持諸佛善根菩薩行心。得與一切眾生大無畏心。得一切劫中示現諸佛出興世心。得一一世界中盡未來以行菩薩道無休息心。得一切世界中如來身業充滿菩薩身心。以此無縛無著解脫心善根。知無量甚深法智微細。勝法智微細。雜法智微細。莊嚴法智微細。廣說一切諸法智微細。一切法即是一法智微細。一法即是一切法智微細。一切法悉入非法智微細。非法入一切法亦不違法智微細。入一切佛法方便無有餘智微細。如是一切諸微細法。以無礙智悉能了知。得一切行同一行心。得究竟無量無邊法界心。得無畏力。分別法心。決定安住諸無礙行。以一切智充滿諸根。一切佛智。正念方便。皆悉現前。成就諸佛廣大功德。充滿世界。普入一切諸如來身。示現一切菩薩身業。出妙音聲普遍世界。一切佛所。得威神力智慧意業。出生無量分別方便一切種智。修普賢行。得不退轉智。以此無縛無著解脫心善根。知出生一切佛剎無餘智微細。出生一切眾生諸通智慧無餘智微細。出生諸法業報無餘智微細。出生一切眾生心無餘智微細。出生隨時說法無餘智微細。出生分別一切法界無餘智微細。出生虛空界等三世智慧無餘智微細。出生一切語言道法無餘智微細。出生一切世間諸法無餘智微細。出生離世間行法無餘智微細。如是等一切出生智微細。一切如來道。一切菩薩道。一切眾生道。出生智微細。修菩薩行。安住普賢行。隨義隨味。皆如實知。如夢如電如幻如響如化寂滅。一切法界無有真實。無所染著。出生諸佛平等智慧。皆悉究竟。修普賢行。出生微細智。菩薩摩訶薩以如此無縛無著解脫心善根。皆悉迴向。不妄取世間及世間法。不妄取菩提及菩薩。不妄取菩薩行及出生死道。不妄取一切佛及佛法。不妄取調伏不調伏眾生。不妄取善根及迴向。不妄取自己及他人。不妄取施物及受者。不妄取菩薩行及菩提。不妄取法及解法者。如是菩薩摩訶薩。無縛無著解脫心善根迴向。無縛無著解脫身。無縛無著解脫口。無縛無著解脫業。無縛無著解脫報。無縛無著解脫世間。無縛無著解脫佛剎。無縛無著解脫眾生。無縛無著解脫法。無縛無著解脫智。菩薩摩訶薩。如是迴向時。則與三世諸佛一切菩薩迴向同等。成就安住三世諸佛一切菩薩迴向。於三世諸佛菩薩迴向。得不退轉。隨順過去一切佛教。具足未來一切佛教。得現在一切佛教。滿足過去諸佛平等正法。成未來諸佛平等正法。向現在諸佛平等正法。與行過去一切佛境界。住未來一切佛境界。等現在一切佛境界。與三世諸佛善根無異。住三世諸佛所住。與三世諸佛同一境界。不違三世諸佛。佛子。是為菩薩摩訶薩第九無縛無著解脫心善根迴向。菩薩摩訶薩。安住此迴向。一切善根迴向。一切金剛山所不能壞。於一切眾生。第一殊勝。一切眾魔所不能壞。悉能摧滅眾魔邪業。普現一切世界。行菩薩行。以善方便。廣為眾生。說諸佛法。捨離愚癡。隨順一切佛法智慧。菩薩摩訶薩。隨所生處。行住坐臥。一切常得不壞眷屬。得清淨念。悉能聞持三世一切諸如來法。盡未來際劫。行菩薩行。未曾休息。而無染著。得普賢行。諸願滿足。得一切智施作佛事悉得諸佛菩薩無量自在。爾時金剛幢菩薩。承佛神力。普觀十方。以偈頌曰<p class='lg'><br>　菩薩未曾有慢心　　一切諸方無比尊<br>　隨本所修功德業　　亦復不起輕慢心<br>　所修一切諸功德　　不為自己及他人<br>　以無縛著解脫心　　迴向饒益一切眾<br>　永離一切自高願　　亦復棄捨憍慢心<br>　於最勝所起身業　　勸請說法種種行<br>　所作無量諸功德　　饒益一切眾生類<br>　安住無著解脫心　　迴向一切諸如來<br>　世間無量群生類　　種種方便諸技術<br>　勝妙甚深微細事　　悉能具足分別知<br>　世間所有種種身　　斯由身業之所得<br>　覺悟無量生死行　　逮得不退智慧門<br>　十方一切無量剎　　微細勝妙伏世界<br>　菩薩深入智慧門　　於一毛孔悉了知<br>　一切眾生無量心　　明者了知即一心<br>　菩薩覺悟智慧門　　不捨增長諸業行<br>　一切眾生種種根　　上中下品各不同<br>　所有甚深諸功德　　菩薩隨性悉了知<br>　一切眾生種種業　　上中下品差別相<br>　菩薩深入如來力　　悉能具足分別知<br>　不可思議無量劫　　悉能了知即一念<br>　一切十方所行業　　菩薩覺悟清淨知<br>　悉能逆順知三世　　分別其相各不同<br>　而亦不違平等相　　是即離癡菩薩行<br>　一切眾生無量行　　愛慢諸結各不同<br>　菩薩別相分別知　　亦復不捨無相觀<br>　十方世界諸如來　　具足示現大自在<br>　難見難得難思議　　菩薩悉能分別知<br>　兜率陀天大導師　　無比最勝人師子<br>　功德甚深廣清淨　　一切如實見其性<br>　示現降神處母胎　　無量自在大神變<br>　成佛涅槃轉法輪　　一切世間莫能轉<br>　人中師子初生時　　一切諸勝悉奉敬<br>　天王帝釋梵天王　　諸有智者悉敬侍<br>　十方一切無有餘　　無量無數諸法界<br>　無始無末無中間　　示現無量自在力<br>　人中尊導現生已　　遊行諸方各七步<br>　觀察一切眾生類　　無礙法門覺一切<br>　觀見眾生沒五欲　　人中師子現微笑<br>　眾生盲冥愚癡覆　　我當度脫三有苦<br>　大師子吼出妙音　　我為世間第一尊<br>　顯現明淨智慧燈　　永滅生死愚癡闇<br>　人中師子出世間　　放大光明無有量<br>　斷除一切諸惡道　　無量眾苦究竟滅<br>　或時示現處宮殿　　或現捨家行學道<br>　人中師子現自在　　饒益一切眾生故<br>　菩薩初坐道場時　　六反震動諸大地<br>　普放無量大光明　　遍照五道眾生類<br>　震動一切魔宮殿　　開發十方眾生心<br>　昔於菩薩有緣者　　皆悉覺悟真實義<br>　一毛道中無量乘　　十方一切諸佛剎<br>　眾生道乘無有量　　彼現最勝大神變<br>　如是方便隨順覺　　如一切佛所演說<br>　若諸如來所不說　　亦悉解了分別知<br>　除滅一切眾魔怨　　普覆三千大千界<br>　深入一切無礙門　　能壞一切諸魔道<br>　如來或在諸佛剎　　或復現處諸天宮<br>　或復現身梵宮殿　　菩薩悉見無障礙<br>　轉於清淨妙法輪　　如來法身無邊際<br>　悉於三世一切劫　　最勝演說無窮盡<br>　諸佛無等師子座　　悉皆充滿十方界<br>　種種妙相而莊嚴　　佛處彼座難思議<br>　真佛子等悉圍遶　　充滿法界無有餘<br>　說菩薩行無邊際　　隨順諸佛出要道<br>　智者能以一方便　　攝諸佛法無有餘<br>　種種莊嚴最勝法　　皆悉充滿於法界<br>　無等無量妙自在　　示現一切種種身<br>　又現諸趣無量生　　或現采女眾圍遶<br>　示現出家行學道　　欲令眾生諸根利<br>　乃至示現般涅槃　　分布舍利起塔廟<br>　如是種種無量行　　如來演說佛所住<br>　一切如來諸功德　　究竟遍知到彼岸<br>　如是種種無量行　　於一切劫無休息<br>　亦未曾生憂慼心　　菩薩皆悉善迴向<br>　一切諸佛自在力　　及佛無量諸功德<br>　菩薩隨順悉了知　　普為一切眾生說<br>　如是一切諸法王　　隨<span class='corr'>彼</span>無量諸境界<br>　於一念中悉覺悟　　而亦不捨菩薩行<br>　一切最勝甚深法　　及諸佛剎正法道<br>　隨順覺悟殊勝行　　究竟迴向到彼岸<br>　有數無數一切劫　　菩薩深解即一念<br>　具足修習菩薩行　　於彼勝道不退轉<br>　十方無量一切剎　　或有淨妙或垢穢<br>　及彼一切諸如來　　菩薩皆悉分別知<br>　於念念中悉明了　　不可思議無量劫<br>　如是了知三世劫　　具足安住究竟行<br>　深入了達心所行　　善方便行一切法<br>　一切佛剎菩薩行　　悉能明了分別知<br>　出生智慧無有量　　出生眾生及諸法<br>　出生菩提力自在　　一切皆悉無邊際<br>　深<span class='corr'>入</span>一切無有餘　　分別一切諸妙法<br>　悉分別知同異相　　具足廣修菩薩行<br>　十方一切諸佛剎　　彼有無量無數眾<br>　彼彼諸性各不同　　菩薩皆能分別知<br>　過去一切諸如來　　未來現在諸導師<br>　若能如是知迴向　　則與三世諸佛等<br>　若能如是知迴向　　則與最勝功德等<br>　則與最勝智慧等　　則與最勝所行等<br>　一切世間莫能壞　　諸所學者悉成就<br>　隨順一切諸最勝　　善能觀察於世間<br>　菩薩所行不可量　　無量功德悉具足<br>　堅固安住如來行　　具足分別自在力　</p><p>佛子。何等為菩薩摩訶薩第十法界等無量迴向。佛子。此菩薩摩訶薩。離垢繒繫頂。受大法師記。能廣法施。成大慈悲。安立眾生於菩提心。饒益眾生。未曾休息。以菩提心長養善根。為一切眾生作調御師。示諸眾生一切智道。為一切眾生作法藏日。善根淨光普照一切。等心普觀一切眾生。欲令眾生常行善根。未曾休息。增長清淨微妙智慧。不捨一切善根道業。為一切眾生作大智慧採寶導師。開示一切安隱正道。以一切眾生為首修行諸法。令一切眾生。得不可壞真善知識。長養善根。菩薩摩訶薩。行法施等一切善法。攝取薩婆若心。究竟正力到於彼岸。修行堅固難壞菩提之心。常樂大願。修習菩提。依善知識。離諂曲心。專求菩提。分別無量一切智門境界。菩薩摩訶薩。於彼善根迴向廣大而無限礙。乃至一句一味。佛所說法。若有能聞。若持若說。以此善根如是迴向。一心正念無量無邊虛空等世界中三世諸佛。行菩薩行。以此善根迴向。令一切佛。常守護念。於一世界。盡未來劫。為一眾生。修菩薩行。如一世界。乃至虛空法界等。一切世界盡未來劫。為一眾生。修菩薩行。為一切眾生。亦復如是。為一切眾生。以大莊嚴。而自莊嚴。不生離佛善知識想。得是想故。常見現在一切諸佛。乃至未曾違離一佛。諸佛菩薩。所讚梵行。皆悉滿足。行不缺梵行。具足不破梵行。不濁梵行。無垢梵行。不退梵行。不壞梵行。諸佛所讚梵行。無依梵行。無所有梵行。離倒清淨順行三世諸佛菩薩梵行。無礙梵行。無取梵行。無諍梵行。無擇梵行。安住梵行。無比梵行。不動梵行。不亂梵行。無恚梵行。如我行梵行。令一切眾生。皆悉安住此諸梵行。修習梵行。具足梵行。清淨梵行。離垢梵行。明照梵行。離塵梵行。離曀梵行。離熱梵行。離纏梵行。離一切疑梵行。離一切惱害梵行。得到彼岸。何以故。菩薩若自不修梵行。令他淨修梵行。無有是處。菩薩自退梵行。令他具足梵行。無有是處。菩薩自破梵行。令他安立梵行。無有是處。菩薩自離梵行。令他立梵行道。無有是處。菩薩自滅梵行。令他修習梵行。無有是處。菩薩不樂梵行。令他樂修梵行。無有是處。菩薩不住梵行。令他安住梵行。無有是處。菩薩不究竟梵行。令他究竟梵行。無有是處。菩薩自捨梵行。令他不捨安住梵行。無有是處。菩薩壞散梵行。令他攝取梵行。無有是處。何以故。菩薩摩訶薩。如說修行遠離顛倒。又能廣說離顛倒法。實語實行。修習清淨身口意業。離諸染污。行無礙處。滅一切障。菩薩摩訶薩。自正直心。令他正直心法。菩薩修習忍辱。以諸善根。調伏其心。令他修忍。以諸善根調伏其心。菩薩自離疑悔。令他離諸疑悔。菩薩自得歡喜信心。令他得不壞信。菩薩自行堅法。令他行堅法。菩薩摩訶薩。善根如是迴向。復次菩薩摩訶薩。以法施等諸善根門。如是迴向。以此善根。令一切眾生悉得諸佛無盡法門。分別解說諸佛法門。摧滅一切外道邪論。令辭理窮屈。悉得三世一切諸佛所說法海。於一一生法。一一方便法。一一語言法。一一施設法。一一教法。一一說法。一一法門。一一入法。一一決定法。一一住法。悉得無量無邊無盡法藏。得無畏法。深入四辯。廣為眾生。說微妙法。盡未來際。而無窮盡。成正直心。離諸顛倒。生無礙道。言無謬失。眾生聞法。悉皆歡喜。解了眾生一切言音。得不退轉一切法明。一切眾生歡喜無量。悉皆安住一切種智。具足離癡明淨法辯。聞持諸法。悉能分別一切世界。得法界等無量身。於一念中。悉能充滿一切法界。微妙音聲。遍滿無量無邊法界。示現眷屬。充滿法界。修法界等菩薩淨業。得法界等無量菩薩所住。得法界等無量決定法。學法界等無量諸法究竟。住法界等無量菩薩行。迴向法界等無量菩薩內法。菩薩摩訶薩。善根如是迴向。令一切眾生。具足薩婆若。安住薩婆若。復次菩薩摩訶薩。善根如是迴向。見法界等無量一切佛。調伏法界等無量眾生。嚴淨法界等無量佛剎。得法界等無量菩薩智。得法界等無量無所畏。得法界等無量深妙辯。得法界等無量一切菩薩陀羅尼。得法界等無量不可思議菩薩住。具足法界等無量功德藏。具足法界等無量實義善根。菩薩摩訶薩。復作是念。以此善根。令一切眾生。悉得是法。具足成滿如我無異。一切行等。功德等。智慧等。力等。無畏等。自在等。正覺等。說法等。如實義等。論議等。諸通等。菩薩摩訶薩。善根如是迴向。復次菩薩摩訶薩。以此善根如是迴向。如法界無量出生智慧。亦復如是。如法界無量所見諸佛。亦復如是。如法界無量往諸佛剎。亦復如是。如法界無量菩薩所行。亦復如是。如法界不可斷得一切智。亦復如是。如法界等一得一切智。亦復如是。如法界自然清淨。令一切眾生清淨。亦復如是。如法界隨順悉至一切。令一切眾生。行普賢菩薩行。亦復如是。如法界莊嚴一切眾生。令一切眾生。得普賢菩薩莊嚴。亦復如是。如法界不可壞。令一切眾生。得不壞善根。亦復如是。復次菩薩摩訶薩。以此善根如是迴向。令一切諸佛菩薩。皆悉歡喜。令諸善根。趣薩婆若。令諸善根。趣一切智。至一切道。令一切眾生。常見諸佛。菩薩摩訶薩以此善根。如是迴向。見一切佛。能作佛事故迴向。見一切佛。不於佛事生住著心。故迴向。見一切佛。悉令眾生。普得清淨故迴向。見一切佛。悉能了知故迴向。見一切佛。悉無所著故迴向。見一切佛。悉能分別無礙法故迴向。見一切佛。具普賢行故迴向。見一切佛。未曾失時故迴向。見一切佛。出生菩薩無量諸力故迴向。見一切佛。不忘其法故迴向以此善根如是迴向。解法界無生。解法界無自性。解法界如如。解法界無依。解法界無妄。解法界離相。解法界寂靜。解法界無處所。解法界無去無集。解法界無壞。復次菩薩摩訶薩。善根如是迴向。以此法施所攝善根。令一切眾生。成大法師。住一切佛無量自在。令一切眾生。作無上法師。安立眾生於一切智。令一切眾生。成無壞法師。一切問難無能窮盡。令一切眾生。作無礙法師。具足諸法無礙照明。令一切眾生。作智藏法師。巧方便說一切佛法。令一切眾生。成就如來自在法師。能善巧說諸如來智。令一切眾生。作淨眼法師。廣說實法。不由他教。令一切眾生。作正持佛法法師。具足說法。不失一味。令一切眾生。作離相法師。以諸妙相。而自莊嚴。放無量光。廣說諸法。令一切眾生。作大身法師。一身充滿無數佛剎。興大法雲。普雨佛法。令一切眾生作不失佛法大海法師。一切世間無能壞者。令一切眾生。作具足圓滿日光法師。放佛慧光。悉能顯照一切諸法。令一切眾生。作隨順問答法師。善巧方便廣說諸法。令一切眾生。作究竟眾行到彼岸法師。善巧方便開無量法藏。令一切眾生。作建立正法法師。分別演說如來道智。令一切眾生。作了達諸法法師。讚歎功德不可窮盡。令一切眾生。作不虛誑法師。入深真妙諸方便際。令一切眾生。作善覺魔事法師。悉能壞散一切諸魔。令一切眾生。作諸佛攝護法師。未曾暫起我我所心。令一切眾生作安隱正法法師。悉得菩薩一切願力。菩薩摩訶薩。以此善根如是迴向。不選擇業故迴向。不選擇報故迴向。不選擇願故迴向。不選擇法故迴向。不選擇事故迴向。不選擇因故迴向。不選擇成法故迴向。不選擇名身味身句身故迴向。不選擇迴向故迴向。不選擇義故迴向<p class='juan'>
大方廣佛華嚴經卷第二十一</p>
</body></html>
