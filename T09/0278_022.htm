<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第二十二<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n280"></A>金剛幢菩薩十迴向品第二十一之九</b></p>
<p>菩薩摩訶薩。以此善根如是迴向。不著色故迴向。不著聲香味觸法故迴向。不求生天故迴向。不求欲樂故迴向。不著欲境界故迴向。不求眷屬故迴向。不求自在故迴向。不求生死樂故迴向。不著生死故迴向。不著死此生彼故迴向。不求三有樂故迴向。不求欲相應故迴向。不求樂處故迴向。不毒心故迴向。不壞善根故迴向。不依三界故迴向。不味著諸禪解脫三<span class='corr'>昧</span>正受故迴向。不求住聲聞緣覺乘故迴向。但欲調伏一切眾生滿足薩婆若究竟無礙智故迴向。欲令一切善根。清淨無礙故迴向欲令一切眾生。超出生死得大乘智故迴向。欲滿足金剛菩提心故迴向。欲究竟成就不死法故迴向。欲無量莊嚴諸佛種姓。示現一切智自在故迴向。欲具足菩薩一切法明神力自在故迴向。欲於法界虛空界等一切佛剎。行普賢行而不退轉。以離癡金剛大莊嚴而自莊嚴。安住普賢菩薩地故迴向。欲盡未來劫行普賢行度脫眾生。示現一切諸佛莊嚴行地。安住不斷故迴向。菩薩摩訶薩如是平等心迴向。平等法心迴向。一切眾生無量心迴向。無諍心迴向。無所有心迴向。不亂心迴向。等入三世心迴向。於三世諸佛種姓心迴向。得不死神通心迴向。得如來涅槃心迴向。令一切眾生離地獄餓鬼畜生閻羅王處故迴向。令一切眾生。除滅障道法故迴向。令一切眾生。悉具善根歡喜故迴向。欲不失轉法輪時故迴向。欲令一切眾生成十力輪。到彼岸故迴向。欲令滿足無量無邊菩薩清淨法願故迴向。欲令成就善知識器。隨順一切善知識教。具菩提心寶故迴向。欲令一切住佛深法。正直修習一切佛法。具足無上智慧光明故迴向。欲令一切菩薩。無礙慧明常現在前故迴向。欲令一切常見諸佛現在前故迴向。欲令一切得明淨法門故迴向。欲令一切離諸恐怖。具無所畏菩提心門故迴向。欲令一切得菩薩不可思議諸住智門故迴向。欲令一切大悲救護悉得清淨故迴向。欲令一切無餘佛剎皆悉莊嚴故迴向。欲令一切除滅一切魔業鉤餌。及魔巧術故迴向。欲令一切修菩薩行。不著一切佛剎故迴向。欲令一切度一切佛法。得一切智廣大心故迴向。菩薩摩訶薩以此善根。欲令正念清淨故迴向。欲決定故迴向。欲攝取一切佛法分別了知故迴向。欲得無量無邊無礙智故迴向。欲得清淨正直心故迴向。欲令一切眾生。修習大慈心故迴向。修習大悲心故迴向。修習喜心故迴向。修習捨心故迴向。得二種無礙解脫。安住善根故迴向。欲分別一切緣起法故迴向。欲分別緣起法。得法化生心故迴向。欲得勇猛幢心故迴向。欲得不壞幢藏故迴向。欲壞一切魔故迴向。欲得一切清淨無礙法心故迴向。欲行一切菩薩行。得不退轉心故迴向欲得樂求勝妙心故迴向。欲得一切功德法自在智樂求一切智故迴向欲滿一切願。滅一切惡。受離垢記。得佛自在。為一切眾生。轉不退法輪故迴向。欲令如來諸妙勝法。無量智慧日光。莊嚴大智光明。普照一切眾生法界故迴向。欲調伏一切眾生皆悉歡喜。成就大願。盡未來劫。行菩薩行。滅諸煩惱。離垢清淨。壞裂愛網。除愚癡闇。具足離垢無礙之法。修行菩薩不退轉行。得一切種智故迴向。欲令一切眾生得無礙無上妙智慧身。示現無量諸佛身故迴向。菩薩摩訶薩。善根如是迴向。不著五欲。不依三界。何以故。菩薩摩訶薩。以無染污善根迴向。遠離瞋恚善根迴向。捨離愚癡善根迴向。不可沮壞善根迴向。遠離憍慢善根迴向。除滅諂曲善根迴向。以正直心善根迴向。精勤修習善根迴向。菩薩摩訶薩。如是迴向時。得大歡喜。於菩薩行。得正希望。趣摩訶薩道。具佛種姓。得佛智慧。離一切惡。降伏眾魔。悉能調伏一切眾生。令善知識皆悉歡喜。<span class='corr'>己</span>所修願皆悉成滿。請一切眾生。設大施會<p>復次菩薩摩訶薩。以此法施善根。如是迴向。令一切眾生。皆悉具足清淨法音。得柔軟音。得和悅音。得不可思議音。得可愛樂音。得充滿一切佛剎音。得不可思議功德莊嚴音。得滅高大散亂音。得充滿法界淨妙音。得攝一切眾生音。令一切眾生。得無量音智。令一切眾生。得清淨妙音。令一切眾生。悉得音聲妙自在智。令一切眾生。得一切莊嚴音。令一切眾生。悉得妙音。眾生樂聞。無有厭足。令一切眾生。得解脫音。悉到彼岸。令一切眾生得歡喜音。令一切眾生。得佛清淨語言音。令一切眾生。得佛音聲。具妙辭辯。遠離愚癡。令一切眾生得莊嚴諸法妙陀羅尼。於一一法。說無量行。眷屬無數充滿法界。悉能聞持不可思議金剛正法。廣分別說。能以無量句身味身。具足演說無量法藏。種種法相住無著處。得諸法明。令一切眾生。究竟薩婆若。攝一切法。以句身味身。於諸法義。得自在音。於無礙音。具足自在。得到彼岸。令一切眾生。得無憂音聲。得無畏音聲。得無染污音聲。得功德音聲。得令眷屬歡喜音聲。得如法音聲。得諸佛法語言音聲。得疾除滅一切眾生疑網音聲。得具足辯才不斷音聲。得勝覺悟眾生音聲。復次菩薩摩訶薩。以此善根。如是迴向。令一切眾生。得淨法身。令一切眾生。得淨妙功德。令一切眾生。具諸相好。令一切眾生。得淨業報。令一切眾生。得清淨薩婆若心。令一切眾生。得無量清淨菩提之心。令一切眾生。得淨方便。悉能分別眾生諸根。令一切眾生。得清淨性。令一切眾生。得清淨無礙行。滿足諸願。令一切眾生得清淨正念智慧。不斷辯才。菩薩摩訶薩。以此善根。如是迴向。令一切眾生。得如是等清淨妙身。所謂明淨身。離濁身。究竟淨身。清淨身。離塵身。離種種塵身。離垢身。光明身。可愛樂身。無礙身。以如是身。普應十方一切世界。示一切業。示現眾生。普照一切。示現一切。猶如鏡像淨水之月。令一切眾生。悉得如是淨妙之身。示現眾生菩薩諸行。示現眾生諸深妙法。示現眾生無量功德。示現眾生真實正道。示現眾生具足諸法。示現眾生一切大願。住於一剎。示現一切世界如來出世。示現一切諸佛神足自在。示現受持菩薩不思議解脫。示現普賢諸行一切願智。菩薩摩訶薩。善根如是迴向。令一切眾生。成就一切功德智身。復次菩薩摩訶薩以此法施所攝善根。如是迴向。令一身遍一切世界。行菩薩行。眾生見者。皆悉不空。得不退轉菩提之心。令一切眾生。隨順真實。得不壞心。令一切眾生。於一切世界。盡未來劫。行菩薩道。而無厭足。具法界等大慈悲心。教化眾生。未曾失時。分別諸根。念善知識。於一念中。悉見現在一切諸佛。正念如來。未曾暫捨。修諸善根。無有虛欺。安立眾生於一切智。悉得不退清淨法輪。悉得一切諸佛法明。受持一切諸佛法雨。行菩薩行。入一切眾生。入一切剎。入一切法。入一切世間。入一切三世。入一切眾生諸業報智。入一切菩薩巧方便智。入一切菩薩出生智入一切菩薩淨境界智。入一切佛住持境界。入一切無量無邊法界。修菩薩行。安住諸住。是為菩薩摩訶薩法施善根迴向。復次菩薩摩訶薩。修善根業。如是迴向。令一切佛剎。皆悉清淨。以無量莊嚴具而莊嚴之。令一佛剎。廣大如法界。如一佛剎。一切佛剎。亦復如是。得最正覺。於一佛剎。悉皆顯現一切佛剎。如一佛剎。一切佛剎。亦復如是。彼一一剎。以法界等諸莊嚴具。而莊嚴之。無量阿僧祇眾寶莊嚴。無量阿僧祇清淨眾寶高座。諸妙寶衣。以敷其上。無量阿僧祇眾妙寶帳。一切寶鈴。諸寶垂帶。以為莊嚴。無量寶蓋。以張其上。無量寶雲。雨一切寶。散眾寶華。見者無厭。無量妙寶。以為欄楯。妙寶樓閣。而莊嚴之。無量寶鈴。自然演暢諸佛妙法。無量寶華。周遍充滿眾妙寶色。以為莊嚴。無量寶樹。充滿其剎。出生無量妙寶華果。無量妙寶。以為宮殿。妙寶樓觀。遍遊諸剎。無量妙寶。以為欄楯。大寶莊嚴。無量妙寶。為偏樓閣。一切淨寶。而莊嚴之。無量寶門。種種寶鬘。而嚴飾之。無量珍寶半月形像。悉以眾寶而莊嚴之。無量無數不可思議珍寶莊嚴。諸佛淨業善根所起。無量寶藏莊嚴。又以眾寶。而莊嚴之。流出無量清淨寶河。常流正法。未曾斷絕。無量法海。周遍其剎。正法淨水。湛然充滿。無量阿僧祇寶分陀利華皆悉充滿。自然演出正法華音。無量阿僧祇須彌寶山莊嚴。智慧須彌皆悉具足。無量阿僧祇八楞妙寶莊嚴。諸寶瓔珞以為垂帶。無量阿僧祇明淨寶莊嚴。放大慧光。普照法界。無量阿僧祇寶鈴莊嚴。自然演出微妙音聲。無量阿僧祇眾寶階道。以為莊嚴。菩薩妙寶皆悉充滿。無量阿僧祇寶繒莊嚴。不可思議寶色清淨。建立無量阿僧祇寶幢莊嚴。半月寶像而嚴飾之。無量阿僧祇寶幡莊嚴。悉能普雨無量寶幡。無量阿僧祇寶繒莊嚴。充滿世界莊飾虛空。敷無量阿僧祇細軟寶衣。以為莊嚴。無量阿僧祇眾寶旋流。以為莊嚴。示現菩薩清淨一切智眼。無量阿僧祇寶鬘莊嚴。一一寶鬘百千菩薩。以為嚴飾。無量阿僧祇眾寶宮殿莊嚴。悉能除滅諸處所愛。無量阿僧祇眾寶莊嚴金剛摩尼。以為嚴飾。無量阿僧祇雜寶莊嚴。示現無量清淨妙色。無量阿僧祇金剛圍山莊嚴。清淨明徹無所障礙。無量阿僧祇妙香莊嚴。其香普熏一切世界。出生無量阿僧祇諸變化身。一一化身與法界等。各放無量阿僧祇妙寶光明。一一光明。出一切光。無量阿僧祇明淨寶光。以為照耀。能發眾生淨智慧光。放無量阿僧祇無礙寶光。一一光明。普照法界。無量阿僧祇眾寶莊嚴。一一寶中。具一切寶。無量阿僧祇寶藏莊嚴。自然演說諸法寶藏。無量阿僧祇寶幢莊嚴。建立如來妙智慧幢。無量阿僧祇賢寶莊嚴。具足清淨大乘賢寶。無量阿僧祇寶園莊嚴。菩薩三昧清涼悅樂。無量阿僧祇諸妙寶音自然演出。一一音中。出如來音。充滿十方。無不聞者。無量阿僧祇寶像莊嚴。一一像身普放無量法寶光明。無量阿僧祇眾相莊嚴。一切眾相無相莊嚴。無量阿僧祇寶威儀莊嚴。見者樂求菩薩威儀。無量阿僧祇長養眾寶莊嚴。出生一切妙寶庫藏。無量阿僧祇眾寶安住莊嚴。一切眾寶。而嚴飾之。無量阿僧祇寶衣莊嚴。皆悉普覆。具足菩薩無量三昧。無量阿僧祇妙衣莊嚴。其發心者。即得菩薩善現等諸陀羅尼。無量阿僧祇修寶莊嚴。悉能分別業寶報應決定清淨。無量阿僧祇無礙知見妙寶莊嚴。若有見者。悉得諸法清淨法眼。無量阿僧祇寶天冠莊嚴。具足成就智慧天冠。無量阿僧祇寶座莊嚴。成佛清淨寶師子座。然無量阿僧祇明淨寶燈。具足明淨妙智慧燈。無量阿僧祇寶多羅樹莊嚴。一一多羅樹。以寶瓔珞。而嚴飾之。無量阿僧祇眾寶涼臺。以為莊嚴。無量阿僧祇寶樹莊嚴。不思議鳥棲集其上。出妙音聲。無量阿僧祇妙寶化華莊嚴。一一華上無量菩薩。結跏趺坐。遍遊法界。無量阿僧祇果實莊嚴。具薩婆若大智慧果。無量阿僧祇眾寶聚落莊嚴。皆悉修習清淨正法。無量阿僧祇寶宅莊嚴。眾寶街巷人民充滿。無量阿僧祇大王寶都莊嚴。彼諸大王勇猛精進被大法鎧。於無上道。堅固不退。無量阿僧祇寶舍莊嚴。除滅一切房室貪愛。無量阿僧祇寶衣莊嚴。隨意受用無所貪著。無量阿僧祇寶家莊嚴。捨家出家菩薩充滿其中。無量阿僧祇無厭足寶莊嚴。見者能生無量歡喜。無量阿僧祇寶輪莊嚴。放不思議智慧光明。轉不退輪。無量阿僧祇妙寶行樹莊嚴。以清淨因那尼羅寶。而莊校之。無量阿僧祇寶地莊嚴。分別示現不思議寶。無量阿僧祇樂器莊嚴。出自然音。充滿法界。無量阿僧祇樂器莊嚴。盡未來際。常出法音。未曾斷絕。無量阿僧祇寶身莊嚴。充滿其剎。悉能受持一切法寶。無量阿僧祇清淨寶口莊嚴。具足一切功德藏寶。出無量阿僧祇淨寶言音。常說無量淨妙法寶。無量阿僧祇清淨寶心莊嚴。得正直寶。一切智願皆悉充滿。無量阿僧祇清淨寶念莊嚴。除滅愚癡。得一切智無上寶王。無量阿僧祇清淨寶趣莊嚴。悉能攝受一切諸佛正法之寶。無量阿僧祇菩薩寶慧莊嚴。決定善知一切佛法。無量阿僧祇不放逸寶智慧莊嚴。一切智寶皆悉充滿。無量阿僧祇清淨寶眼莊嚴。於一切十力寶。無所障礙。無量阿僧祇清淨寶耳莊嚴。善能聽聞一切法界微妙音聲。而無障礙。無量阿僧祇清淨寶鼻莊嚴。聞淨寶香。而無厭足。無量阿僧祇清淨寶廣長舌莊嚴。善說一切諸語言法。無量阿僧祇清淨寶身莊嚴。遊行十方。而無罣礙。無量阿僧祇清淨寶意莊嚴。悉能修習普賢菩薩一切大願。無量阿僧祇清淨寶音莊嚴。微妙音聲。皆悉充滿一切世界。無量阿僧祇寶身業莊嚴。具足一切智慧寶業。無量阿僧祇寶口業莊嚴。廣說無量智慧妙寶。無量阿僧祇清淨寶意業莊嚴。究竟一切無礙寶智。菩薩摩訶薩復如是念。於彼一切諸如來剎。於一佛剎一方一毛道中。成就無量無數不可思議清淨智慧。諸大菩薩皆悉充滿。如一佛剎一方一毛道。盡虛空法界等。一切佛剎一切方一切毛道。亦復如是。是為菩薩摩訶薩迴向妙寶莊嚴一切佛剎。如寶莊嚴一切佛剎。廣說香莊嚴。乃至究竟無量清淨。妙香意業無礙寶智。亦復如是。廣說華莊嚴。乃至究竟淨華意業無礙寶智。亦復如是。廣說鬘。塗香。末香。衣蓋幢幡。乃至百事莊嚴。亦復如是。如是菩薩摩訶薩。以此法施等所攝善根迴向。長養善根故迴向。嚴淨佛剎故迴向。令一切眾生。清淨平等故迴向。令一切眾生。除滅瞋恚。令一切眾生。具足平等甚深佛法。令一切眾生。具足平等不可壞清淨功德力。令一切眾生。悉得平等無盡智慧。度諸佛法。令一切眾生。悉得平等清淨梵音。令一切眾生。悉得平等無礙淨眼。究竟虛空法界等無礙智。令一切眾生。悉得清淨平等正念。盡過去劫。令一切眾生。悉得平等無礙智。決定了知一切諸法。令一切眾生。悉得平等菩提。充滿法界。無所障礙。令一切眾生。悉得平等諸妙善根。令一切眾生。悉得平等身口意業。具足功德莊嚴清淨。令一切眾生。悉得平等普賢菩薩一切所行令一切眾生。悉得平等清淨佛剎。令一切眾生。悉得平等具足。深入一切智行。令一切眾生。離一切惡。悉得平等善根迴向。令一切眾生。悉得平等一切知見。皆能分別他人心念。令一切眾生。悉得平等。安住白法。令一切眾生。悉得平等。於一念中。具一切智。究竟滿足無上菩提。令一切眾生。成就一切平等道行。清淨具足。菩薩摩訶薩。以此善根。普為一切平等迴向。令一切眾生。悉得清淨分別諸法之力。廣為眾生解說迴向<p>菩薩摩訶薩。復作是念。以此善根。令一切眾生。修菩薩淨行。得無量法海。於一一法海無量法界等。清淨智慧。普照法界。令一切眾生。分別解說一切句義。令一切眾生。悉得一切法明三昧。普照諸法。令一切眾生。皆悉具足隨順三世諸佛辯才。令一切眾生。得三世佛自在之身。令一切眾生。得無礙善根。起佛法愛。不退大悲。救護眾生。令一切眾生。得無礙智不思議法。能淨歡喜一切眾會。令一切眾生。於一切佛剎。[<a href='javascript:showpic("../fontimg/044009.gif")'>番*飛</a>]覆佛剎。俯伏佛剎。微細佛剎。廣大佛剎。清淨佛剎。穢濁佛剎。於如是等諸佛剎中。悉轉清淨不退法輪。令一切眾生。於念念中。悉得無盡無所畏辯。廣說佛法不可窮盡。令一切眾生。常樂一向專求勝法。於一切法。得智慧自在。令一切眾生。皆悉歡喜。廣說一切法。復次菩薩摩訶薩。安住法界無量善根迴向。法界無量身業迴向。法界無量口業迴向。法界無量意業迴向。法界無量妙色迴向。法界無量妙受想行識迴向。法界無量平等陰迴向。法界無量平等界迴向。法界無量平等入迴向。法界無量內平等迴向。法界無量外平等迴向。法界無量勇猛精進平等迴向。法界無量正直心平等迴向。法界無量方便平等迴向。法界無量性平等迴向。法界無量諸根平等迴向。法界無量三世平等迴向。法界無量業報平等迴向。法界無量離諸煩惱清淨平等迴向。法界無量一切眾生平等迴向。法界無量一切佛剎平等迴向。法界無量一切諸法平等迴向。法界無量一切世間平等迴向。法界無量一切諸佛菩薩平等迴向。法界無量一切菩薩行願平等迴向。法界無量一切菩薩平等道迴向。法界無量一切菩薩成就一切善根迴向。法界無量一切諸法平等無二迴向。法界無量一切如來眷屬圓滿平等迴向。菩薩摩訶薩。如是迴向時。安住法界等無量清淨身業。安住法界等無量清淨口業。安住法界等無量清淨意業。安住法界等無量清淨行願。安住法界等無量清淨眷屬。安住法界等無量一切菩薩清淨智慧。廣說諸法。安住法界等無量清淨身。充滿一切世界法界。得一切法明清淨無畏。以一言音。悉除一切眾生疑惑。皆令歡喜。調伏諸根。安立無上智。諸力無畏。一切自在力。佛無量功德。上妙法中。佛子。是為菩薩摩訶薩第十法界等無量迴向<p>菩薩摩訶薩。以此法施等一切善根。悉迴向已。成就普賢菩薩無量無邊一切行願。悉能嚴淨無量無邊虛空法界等一切佛剎。令一切眾生亦復如是。具足成就無量無邊智慧。深入一切法。於念念中。示現無量無數一切世界諸佛出世。悉得無量無邊諸佛自在。悉得無量無邊如來自在。悉得無量無邊廣大自在。悉得無量無邊無礙自在。悉得無量無邊無障自在。悉得無量無邊不可思議自在。悉得無量無邊令一切眾生清淨自在。悉得無量無邊一切世界住持自在。悉得無量無邊一切不可言說自在。悉得無量無邊一切時自在。悉得無量無邊一切諸通無礙智自在。悉得無量無邊廣說諸法充滿法界自在。悉得無量無邊滿足普賢菩薩淨眼。悉得菩薩無量無邊淨耳。聞持諸佛所說正法。能以一身結跏趺坐。充滿十方一切世界而不迫迮一切眾生。悉得無量無邊具足深入三世智慧。悉得無量無邊清淨菩提。清淨眾生。清淨佛剎。清淨諸佛。清淨諸入。悉得無量無邊虛空法界等清淨智慧。悉得無量無邊眾生語言音聲清淨智慧。放大光明。普照十方一切世界。出生三世諸菩薩行。清淨智慧。於一念中。皆悉究竟三世如來清淨智慧。令一切眾生。皆悉清淨。具足成就平等正觀。決定智慧。究竟到彼岸<p>爾時佛神力故。十方各百萬佛剎微塵等世界。六種震動。佛神力故。法如是故。雨天華雲。雨天鬘。天末香。天寶衣。天莊嚴。天香。天摩尼寶。天沈水香。天阿伽樓香。天婆羅揵馱香。天堅固香。天栴檀香。天雜色幡蓋。無量阿僧祇天身。不可思議微妙法音。不可思議諸天。妙音讚歎如來。無量阿僧祇諸天。讚歎善哉雲雨。無量阿僧祇那由他諸天。恭敬禮拜。無量阿僧祇那由他諸天。歡喜念佛。修習不可思議諸佛功德。無量阿僧祇諸天。出娛樂音。供養如來。放無量阿僧祇廣大光明。出過諸天。普照虛空法界等一切佛剎。示現無量阿僧祇如來化身。自在威力。出過諸天。如此世界。一切四天下。兜率陀天。刪兜率陀天王宮。說如是法。一切十方世界。刪兜率陀天王宮。亦復如是。爾時佛神力故。十方各過百萬佛剎微塵等世界。各有百萬佛剎微塵等菩薩。悉來雲集。咸作是言。善哉善哉。佛子。乃能說此諸大迴向。我等悉同一號。名金剛幢。於金剛光世界金剛幢佛所。來詣此土。彼諸世界。佛神力故。亦說是法。大會眷屬。說法句味。皆悉同等。我等承佛神力。從彼土來。為汝作證。如我來此世界為汝作證。一切十方一切四天下。刪兜率陀天王宮。摩尼寶殿上。說如是法。往為作證。亦復如是。爾時金剛幢菩薩。承佛神力。觀察十方。及諸眷屬。一切法界諸義句味。修習無量廣大之心。無上大悲普覆一切。其心安住三世一切諸佛種性。悉究竟度諸佛功德。成就諸佛自在寶身。悉能分別一切眾生希望心行。隨彼所種善根。悉知其時。隨順法身。示現色身。如是觀已。以偈頌曰<p class='lg'><br>　菩薩受此　　無量法寶　　自然正覺<br>　大法師記　　為調御師　　普照諸法<br>　善悟無礙　　最正覺道　　菩薩為法<br>　調御大師　　能廣演說　　難得深法<br>　十方一切　　無量大眾　　皆悉安立<br>　諸正法門　　菩薩悉飲　　無量法海<br>　興大法雲　　普雨法雨　　耀明法日<br>　普照世間　　說微妙法　　饒益眾生<br>　此法施主　　甚難值遇　　具足成就<br>　諸法方便　　以智慧明　　普照其心<br>　為世無畏　　廣說深法　　善能修習<br>　變化之心　　廣能開發　　諸正法門<br>　成就諸門　　最勝法海　　普為世間<br>　擊甘露鼓　　能具足說　　難得妙法<br>　以法長養　　一切功德　　清淨正法<br>　真直之法　　示現眾生　　甚深法藏<br>　最勝授彼　　灌頂法王　　具足成就<br>　智慧藏身　　無相妙智　　觀法真相<br>　菩薩善法　　而得安住　　菩薩法施<br>　最為殊勝　　一切諸佛　　咸共讚歎<br>　隨順一切　　天中之天　　彼能出生<br>　一切諸佛　　菩薩清淨　　微妙法身<br>　悉從諸佛　　真法化生　　明淨法燈<br>　饒益眾生　　說無量法　　除滅憂惱<br>　菩薩布施　　清淨妙法　　隨順思惟<br>　一切善根　　無量世界　　所作功德<br>　清淨智慧　　皆悉迴向　　一切諸佛<br>　所得功德　　悉令眾生　　具足成就<br>　分別一切　　清淨功德　　究竟諸佛<br>　莊嚴彼岸　　十方一切　　無量無數<br>　諸如來等　　嚴淨佛剎　　如是一切<br>　無餘佛土　　眾生莊嚴　　不可思議<br>　一切如來　　所有智慧　　悉令眾生<br>　清淨具足　　猶如普賢　　菩薩莊嚴<br>　悉令眾生　　亦復如是　　具足成就<br>　無量自在　　充滿無餘　　一切世界<br>　一切十方　　無餘眾生　　皆悉安住<br>　彼清淨行　　十方無量　　一切佛剎<br>　彼諸如來　　行菩薩行　　悉令十方<br>　一切眾生　　究竟成就　　無上勝行<br>　一切佛子　　行佛功德　　無量無邊<br>　不可稱數　　諸佛如來　　悉分別知<br>　皆令眾生　　具足成就　　菩薩具足<br>　諸神通力　　悉能善學　　一切所學<br>　遊行十方　　一切世界　　示現無量<br>　自在神力　　菩薩能於　　一念之中<br>　悉見諸佛　　與眾生等　　菩薩能於<br>　一毛道中　　悉見一切　　諸佛正法<br>　一切眾生　　無量諸行　　一切最勝<br>　悉分別知　　常平等心　　恭敬供養<br>　一切十方　　無量諸佛　　種種眾香<br>　諸雜寶華　　無量寶衣　　及諸幢蓋<br>　悉皆充滿　　無量法界　　以用供養<br>　一切諸佛　　菩薩能於　　一毛道中<br>　悉見諸佛　　數不可議　　普能供養<br>　世間明燈　　其所聞法　　悉能受持<br>　恭敬禮拜　　五體投地　　舉身自歸<br>　一切最勝　　盡未來際　　無量諸劫<br>　讚歎十方　　一切最勝　　於一佛所<br>　諸供養具　　數與一切　　眾生類等<br>　如一佛所　　諸供養具　　一切佛所<br>　亦復如是　　無量無邊　　一切諸劫<br>　菩薩恭敬　　一切導師　　窮盡無量<br>　一切諸劫　　恭敬供養　　而無厭足<br>　一切眾生　　無量諸劫　　於此劫中<br>　修菩薩行　　恭敬供養　　一一如來<br>　盡一切劫　　而無厭足　　一切最勝<br>　所說大劫　　悉無有能　　稱量數者<br>　爾所一切　　諸大劫中　　修菩薩行<br>　而無厭足　　悉能覺悟　　一切法界<br>　廣大無邊　　無有分際　　眾妙寶華<br>　充滿其中　　以用供養　　眾生等佛<br>　諸妙寶華　　色香具足　　清淨鮮潔<br>　無量莊嚴　　一切世間　　無可為譬<br>　而以供養　　一切最勝　　眾生數等<br>　無量佛剎　　諸妙寶蓋　　彌滿其中<br>　悉以此蓋　　奉一如來　　供一切佛<br>　亦復如是　　微妙最勝　　奇特塗香<br>　一切世間　　無有倫匹　　以此塗香<br>　盡眾生劫　　供養一切　　諸佛如來<br>　如是末香　　種種雜華　　微妙香熏<br>　無量寶衣　　無數妙寶　　諸莊嚴具<br>　以供如來　　而無厭足　　眾生數等<br>　一切諸佛　　於一念中　　悉成正覺<br>　以無量偈　　讚歎宣揚　　恭敬供養<br>　天人導師　　眾生數等　　世間明智<br>　菩薩無上　　殊勝供養　　眾生數等<br>　一切諸劫　　如來歎德　　猶不能盡<br>　如是供養　　一切諸佛　　具足成就<br>　如來自在　　安住普賢　　菩薩所行<br>　悉能睹見　　一切諸佛　　已作未作<br>　及現所作　　無量無數　　一切善根<br>　修習普賢　　菩薩所行　　安住普賢<br>　菩薩諸地　　一切世間　　悉無有餘<br>　諸佛所知　　眾生種類　　悉令成就<br>　智慧明達　　猶如普賢　　菩薩所得<br>　如佛所說　　一切諸行　　菩薩悉能<br>　具足修習　　悉以迴向　　一切眾生<br>　普令成就　　無上迴向　　一切十方<br>　諸如來剎　　悉能覺悟　　了達其因<br>　悉令一切　　無餘眾生　　皆與普賢<br>　菩薩齊等　　成就布施　　悉如迴向<br>　持戒具足　　如普賢力　　勇猛精進<br>　而不退轉　　成就忍辱　　不可沮壞<br>　善入甚深　　諸禪正受　　分別了知<br>　一切三昧　　清淨智慧　　了達三世<br>　一切世間　　所不能知　　身口諸業<br>　及與意業　　音聲語言　　皆悉清淨<br>　究竟成就　　菩薩諸行　　悉與普賢<br>　菩薩齊等　　譬如如如　　一切法界<br>　捨離憍慢　　諸散亂心　　永滅障礙<br>　普皆清淨　　悉令眾生　　亦復如是<br>　如是殊妙　　最勝迴向　　一切如來<br>　之所演說　　以此無量　　善根迴向<br>　具足成就　　菩薩所行　　一切無餘<br>　諸佛真子　　普修行此　　深迴向法<br>　攝取一切　　微妙法界　　深入安住<br>　諸善逝力　　若有樂求　　此殊勝行<br>　如來所說　　甚深彌廣　　此諸佛子<br>　皆悉安住　　具足成就　　猶如普賢<br>　一切眾生　　尚可知數　　一切三世<br>　心猶可知　　普賢菩薩　　功德深廣<br>　無量無邊　　不可了知　　一毛可量<br>　十方虛空　　一切剎塵　　悉可知數<br>　殊勝大仙　　真佛子等　　所住功德<br>　不可稱量　</p><p class='juan'>
大方廣佛華嚴經卷第二十二</p>
</body></html>
