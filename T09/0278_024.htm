<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第二十四<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n284"></A>十地品第二十二之二</b></p>
<p class='lg'><br>　一切菩薩眾　　聞說上地義<br>　其心皆清淨　　歡喜無有量<br>　各於所坐處　　踊住虛空中<br>　以諸上妙華　　散於金剛藏<br>　咸皆稱讚言　　善哉金剛藏<br>　大智無所畏　　善說菩薩地<br>　解脫月大士　　知眾心清淨<br>　欲聞第二地　　行相之諸說<br>　即請金剛藏　　大智願解說<br>　第二地行相　　一切皆欲聞　</p><p>金剛藏菩薩語解脫月菩薩言。佛子。菩薩摩訶薩。已具足初地。欲得第二地者。當生十種直心。何等為十。一柔軟心。二調和心。三堪受心。四不放逸心。五寂滅心。六真心。七不雜心。八無貪吝心。九勝心。十大心。菩薩以是十心。得入第二地。菩薩住離垢地。自然遠離一切殺生。捨棄刀仗。無瞋恨心。有慚有愧。於一切眾生。起慈悲心。常求樂事。尚不惡心惱於眾生。何況加害。離諸劫盜。資生之物常知止足。若物屬他。他所受用。於是物中。不與不取。離於邪婬。自足妻色。於他女人。不生一念。離於妄語。常真實語。諦語隨語。乃至夢中尚不妄語。何況故作。離於兩舌。無破壞心。於鬥諍離散人中。常好和合。離於惡口。所有言語麤獷苦惡。自壞其身。亦壞於他。如是等語。皆悉捨離。離無義語。常自守護所可言說。應作不作。常知時語。利益語。順法語。籌量語。乃至戲笑尚無所犯。何況故作。不貪他物。若物屬他。他所攝用。不作是念。我當取之。離瞋害心。常於眾生。求愛潤心。慈悲心。離於占相。習行正見。決定深信罪福因緣。離於諂曲。誠信三寶。生決定心。菩薩如是常護善道。作是思惟。一切眾生墮惡道者。皆由十不善道。我當自住善法。亦當為人說諸善法。示正行處。何以故。若人自不行善。為他說法。令住善者。無有是處。又深思惟行十不善道。則墮地獄。畜生。餓鬼。行十善道。則生人處。乃至有頂。又是十善道。與智慧和合修行。若心劣弱。樂少功德。厭畏三界。大悲心薄。從他聞法。至聲聞乘。若行是十善道。不從他聞。自然得知。不能具足大悲方便。而能深入眾因緣法。至辟支佛乘。若行是十善道。清淨具足。其心廣大無量無邊。於眾生中。起大慈悲。有方便力。志願堅固。不捨一切眾生。求佛大智慧。淨菩薩諸地。淨諸波羅蜜。入深廣大行。則能得佛十力。四無所畏。四無礙智。大慈大悲。乃至具足一切種智。集諸佛法。是故我應行十善道。求一切智。是菩薩復作是思惟。此十不善道。上者地獄因緣。中者畜生因緣。下者餓鬼因緣。於中殺生之罪。能令眾生。墮於地獄。畜生。餓鬼。若生人中。得二種果報。一者短命。二者多病。劫盜之罪。亦令眾生。墮三惡道。若生人中。得二種果報。一者貧窮。二者共財不得自在。邪婬之罪。亦令眾生。墮三惡道。若生人中。得二種果報。一者婦不貞潔。二者得不隨意眷屬。妄語之罪。亦令眾生。墮三惡道。若生人中。得二種果報。一者多被誹謗。二者為人所誑。兩舌之罪。亦令眾生。墮三惡道。若生人中。得二種果報。一者得弊惡眷屬。二者得不和眷屬。惡口之罪。亦令眾生。墮三惡道。若生人中。得二種果報。一者常聞惡音。二者所可言說琣魚堻^。無義語罪。亦令眾生。墮三惡道。若生人中。得二種果報。一者所有言語人不信受。二者有所言說不能明了。貪欲之罪。亦令眾生。墮三惡道若生人中。得二種果報。一者多欲。二者無有厭足瞋惱之罪。亦令眾生。墮三惡道。若生人中。得二種果報。一者常為一切。求其長短。二者常為眾人之所惱害。邪見之罪。亦令眾生。墮三惡道。若生人中。得二種果報。一者生邪見家。二者其心諂曲。諸佛子。如是十不善道。皆是眾苦大聚因緣。菩薩復作是念。我何故不離是十不善道。行十善道。亦令他人。行此善道。如是念已。即離十不善道。安住十善道。亦令他人。住於善道。是菩薩爾時於一切眾生。生安隱心。樂心。慈心。悲心。哀愍心。利益心。守護心。師心。大師心。自己心。作是念。是諸眾生。墮於邪見隨逐邪心。行邪險道。甚可哀愍。我應令彼住正見道如實法中。是諸眾生常共鬥諍分別彼我。我應令彼住於大慈是諸眾生。常貪財物。無有厭足。琤H邪命而自生活。我應令彼住於清淨身口意業。是諸眾生。隨逐貪欲。瞋恚。愚癡。常為種種煩惱大火之所燒然。不能志求出要方便。我應令彼滅煩惱火。置清涼處。是諸眾生常為無明所覆。入大黑闇。離慧光明。入於生死大險道中。隨逐種種無量邪見。我應令彼得無障礙清淨慧眼。以是眼故。知一切法如實相。得不隨他一切如實無障礙智。是諸眾生。墮生死道。將墜地獄。畜生餓鬼。入邪見網。為種種愚癡叢林所覆。隨逐虛妄邪道徑路。常為愚癡之所盲冥。遠離導師。非出要道謂為出要。隨順魔心。遠離佛意。我應令彼度於生死險道艱難。安處令住一切智人。無畏大城。無諸衰惱。是諸眾生。為諸煩惱暴水所沒。欲。有。見。無明。四流所漂。隨生死流。入大愛河。為諸煩惱勢力所食。不能得求出要之道。常為欲覺。恚覺。惱覺。惡蟲所害。又為水中身。見羅剎所執。入於五欲深流洄復。喜愛淤泥之所沒溺。我慢陸地之所燋枯。無所歸趣。於十二入怨賊聚落。不能得出。不遇導師能正度者。我應於彼生大慈悲。以善根力。而拔濟之。得安隱處。離諸恐怖。住於一切智慧寶洲。是諸眾生。深心貪著。多有憂悲。苦惱患難。憎愛所縛。欲械所繫。入於三界無明稠林。我應令彼遠離一切三界所著。令住離相無礙涅槃。是諸眾生。深著我我所。於五陰樔窟。不能自出。常隨四倒。依六入空聚。為四大毒蛇之所侵害。為諸煩惱眾賊所殺。受此一切無量苦惱。我應令彼。離諸貪著。住於寂靜。所謂斷一切障礙。安隱涅槃。是諸眾生。其心狹劣。樂於小法。遠離無上一切智慧。貪著小乘。不能志求大乘出法。我應令彼住廣大心無量無邊諸佛道法。所謂無上大乘。諸佛子。是菩薩如是隨順持戒力。善能廣生大慈悲心<p>是菩薩住離垢地。得見數百千萬億那由他諸佛世尊。以衣被飲食。臥具醫藥。資生之物。而供養之。於諸佛所。生恭敬心。復受十善道。乃至得阿耨多羅三藐三菩提。終不中失。是菩薩若干百千萬億劫。遠離慳貪破戒垢故。淨修布施持戒功德。譬如真金鍊之以火。一切垢盡。轉復明淨。菩薩亦如是。住離垢地。若干百千。乃至無量百千萬劫。遠離慳貪破戒垢故。淨修布施持戒功德。菩薩爾時於四攝法。愛語偏多。十波羅蜜。戒波羅蜜偏勝。餘波羅蜜。亦皆修集。隨地增長。佛子。是名菩薩摩訶薩第二離垢地。菩薩住是地。多作轉輪聖王。為大法王。廣得法力。七寶成就。有力自在。能除一切眾生慳貪破戒之垢。以善方便。令眾生住十善道。為大布施。而不窮盡。所作善業。布施愛語。利益同事。是諸福德。皆不離念佛。不離念法。乃至不離念具足一切種智。常生是心。我當於一切眾生中。為首為勝。乃至於一切眾生中。為依止者。佛子。是菩薩若欲捨家勤行精進。於佛法中。便能捨家妻子五欲。得出家已。勤行精進。須臾之間。得千三昧。得見千佛。知千佛神力。能動千佛世界。能飛過千佛世界。能照千佛世界。能教化千世界眾生。能住壽千劫。能知過去未來世各千劫事。能善入千法門。能變身為千。於一一身。能示千菩薩。以為眷屬。若以願力自在示現。過於此數。百千萬億那由他劫。不可計知。時金剛藏菩薩。欲重明此義。以偈頌曰<p class='lg'><br>　菩薩入二地　　柔軟調和心<br>　堪受不放逸　　寂滅真不雜<br>　亦無有貪吝　　勝大悉具足<br>　得是十心已　　入於第二地<br>　菩薩住是地　　成就諸功德<br>　常離於殺生　　不惱害一切<br>　常離於劫盜　　亦無有邪婬<br>　不兩舌妄語　　惡口無義言<br>　他所有財物　　不生於貪著<br>　不惱於眾生　　直心行正見<br>　無有憍慢心　　亦無諂曲意<br>　柔軟不放逸　　護持諸佛教<br>　所有劇苦惱　　地獄與畜生<br>　餓鬼熾然身　　皆從惡心有<br>　我今已永離　　如是諸惡事<br>　行於真實道　　寂滅之善法<br>　從人至有頂　　所有受樂處<br>　禪定三乘樂　　皆從十善生<br>　如是思惟已　　心常不放逸<br>　身自持淨戒　　亦教人令持<br>　遍觀諸眾生　　種種受苦惱<br>　如是愍念已　　轉生深悲心<br>　凡夫甚可愍　　墮在諸邪見<br>　心多懷瞋恨　　常好起諍訟<br>　常樂於五欲　　貪求無有厭<br>　起三毒因緣　　我應度此等<br>　深覆愚癡闇　　墜生死險道<br>　入大邪見網　　墮於世籠檻<br>　常為諸魔賊　　煩惱之所壞<br>　此等甚可愍　　我應度脫之<br>　沒深煩惱水　　四流所漂轉<br>　具受於三界　　無量諸苦毒<br>　住五陰深樔　　生我我所心<br>　我為度此苦　　當勤修行道<br>　捨無上佛慧　　生於下劣心<br>　令住佛大智　　發無量精進<br>　菩薩住此地　　集無量功德<br>　得值遇諸佛　　承事而供養<br>　以是因緣故　　善根轉明淨<br>　猶如好真金　　鍊之以火力<br>　佛子住此地　　多作轉輪王<br>　令諸眾生等　　住於十善道<br>　從初始發心　　修集諸福德<br>　願以救世間　　令得佛十力<br>　若欲捨王位　　出家行學道<br>　勤心行精進　　得入千三昧<br>　得見於千佛　　供養聽受法<br>　菩薩住此地　　能示如是事<br>　若以其願力　　示諸神通事<br>　度脫於眾生　　過此數無量<br>　常為諸世間　　勤求好事者<br>　具足解說此　　第二地已竟　</p><p><b>　　<A NAME="n285"></A>第三地</b><p class='lg'><br>　諸菩薩聞是　　不可思議行<br>　心皆大歡喜　　恭敬無有量<br>　即時虛空中　　雨眾名華香<br>　如雲而散下　　供養金剛藏<br>　咸讚言善哉　　善哉金剛藏<br>　善說諸大人　　護持淨戒行<br>　於一切眾生　　深有哀愍心<br>　敷演解說是　　二地之行相<br>　菩薩微妙行　　真實無有異<br>　是諸菩薩等　　清淨之行足<br>　為一切眾生　　常求好事者<br>　已為具演說　　第二離垢地<br>　天人恭敬者　　願說第三地<br>　善示智所作　　菩薩之所行<br>　願說諸大人　　所行布施德<br>　持戒及忍辱　　精進行禪定<br>　智慧巧方便　　并及慈悲心<br>　云何行是法　　淨於諸佛行<br>　解脫月菩薩　　請金剛藏言<br>　菩薩入三地　　當以何等心　</p><p>金剛藏菩薩語解脫月菩薩言。佛子。諸菩薩摩訶薩淨第二地已。欲得第三地。當以十種深心。何等為十。一淨心。二猛利心。三厭心。四離欲心。五不退心。六堅心。七明盛心。八無足心。九勝心。十大心。菩薩以是十心。得入第三地。菩薩住明地。能觀一切有為法如實相。所謂無常。苦。無我。不淨。不久敗壞。不可信相。不生不滅。不從前際來。不去至後際。現在不住。菩薩如是觀一切有為法真實相。知諸法無作無起。無來無去。而諸眾生。憂悲苦惱。憎愛所繫。無有停積。無定生處。但為貪恚癡火所然。增長後世苦惱大聚。無有實性。猶如幻化。見如是已。於一切有為法。轉復厭離。趣佛智慧。是菩薩知如來智慧不可思議。不可稱量。有大勢力。無能勝者。無有雜相。無有衰惱。能至無畏安隱大城。能救無量苦惱眾生。如是見知佛智無量。見有為法無量苦惱。於一切眾生。轉生殊勝十心。何等為十。眾生可愍。孤獨無救。貧無依止。三毒之火熾然不息。閉在三有牢固之獄。常住煩惱諸惡刺林。無正觀力。於善法中。欲樂心薄。失佛妙法。而常隨順生死水流。怖畏涅槃。是菩薩見諸眾生如是衰惱。發大精進。是眾生等我應救。我應解。應令清淨。應令得脫。應著善處。應令安住。應令歡喜。應令知所宜。應令得度。應使滅苦。菩薩如是厭離一切有為法。深念眾生。見一切智無量利益。即時欲具佛智慧救度眾生。勤行菩薩道。作是思惟。此諸眾生。墮在大苦諸煩惱中。以何方便。而拔濟之。使得永住畢竟之樂。即時知住無礙解脫智慧中者。乃可得此。是無礙解脫智慧不離通達。諸法如實智。無行行慧。如是慧明從何而得。當知不離多聞決定智慧。復作是念。一切佛法以何為本。不離聞法為本。菩薩如是知已。一切求法。轉加精勤。日夜聽受。無有厭足。喜法。愛法。依法。順法。滿法。辯法。究竟法。歸法。救法。隨順行法。菩薩如是方便求法。所有珍寶無所遺惜。於此物中。不生難想。但於說法者。生難遭想。為求法故。於內外物。無不能捨。國土人民。摩尼七寶。象馬輦輿。眾寶瓔珞。嚴身之具。妻妾男女。肢節手足。舉身施與。無所愛惜。又為求法故。於說法者。盡心恭敬。供養給侍。破除憍慢。我慢大慢。諸惡苦惱。悉能忍受。深求法故。若得一句未曾聞法。勝得三千大千世界滿中珍寶。得聞一偈。勝得轉輪聖王。釋提桓因。梵天王處。無量劫住。是菩薩若有人來作如是言。我有佛所說法一句。能淨菩薩道。汝今若能入大火阬。受大苦者。當以相與。是菩薩作是念。我受一句法故。設令三千大千世界大火滿中。尚從梵天而自投下。何況小火。我盡受一切諸地獄苦。猶應求法。何況人中諸小苦惱。為求法故。發如是心。又如所聞法。心常喜樂。悉能正觀。是菩薩聞諸法已。降伏其心。於空閑處。心作是念。如說行者。乃得佛法。但以口言。無有是處。菩薩如是則離欲惡。不善法。有覺有觀。離生喜樂。入初禪。滅覺觀。內清淨。心一處無覺無觀。定生喜樂。入二禪。離喜行捨。成就念慧。身受樂。諸賢聖能說能捨。常念受樂。入三禪。斷棄苦樂。憂喜已滅。不苦不樂。行捨念淨。入四禪。是菩薩過一切色相。滅一切有對相。不念一切別異相。故知無邊虛空。即入虛空無色定處。過一切虛空相。知無邊識。即入識無色定處。過一切識相。知無所有。即入無所有無色定處。過一切無所有處。知非有想非無想安隱。即入非有想非無想無色定處。順諸法行。而不樂著<p>是菩薩以慈心廣大無量。無瞋恨。無惱害。以信解力。遍滿十方。悲喜捨心亦復如是。是菩薩有神通力。能動大地。一身為多身。多身為一身。現沒還出。石壁皆過。如行虛空。於虛空中。跏趺而去。猶如飛鳥。履水如地。入地如水。身出煙焰。如大火聚。日月威德。而能以手捫摸摩之。身力自在。乃至梵世。是菩薩天耳清淨。過天人耳。悉聞人天音聲遠近。是菩薩以他心智。如實知他心欲心。如實知欲心。離欲心。如實知離欲心。瞋心。離瞋心。癡心。離癡心。垢心。離垢心。小心。大心。廣心。狹心。亂心。無亂心。定心。不定心。縛心。解心。有上心。無上心。如實知有上心。無上心。是菩薩念知宿命諸所生處。一世二世。乃至百千萬億那由他世。一劫二劫。乃至百千萬億那由他劫。其中諸劫。無量成壞。於諸劫中。所經因緣。悉能念知。我生彼處如是種族。如是姓名。如是飲食。如是苦樂。如是久住。我於彼死。生於此間。於此間死。生於彼間。如是種種。悉能念知是。菩薩天眼清淨。過天人眼。見諸眾生死此生彼。形色好惡。貧賤富貴。趣善惡道隨業受報。皆如實知。所謂是諸眾生。成就身惡業。口惡業。意惡業。拒逆賢聖。受邪見教。起罪業因緣故。身壞命終。墮於惡道。是諸眾生。成就身善業。口善業。意善業。不逆賢聖。信受正見。行善業因緣故。身壞命終。生於善處。是菩薩於諸禪定解脫三昧。能入能出。而不隨生。有助菩提法處。以願力故。能生其中。是菩薩住於明地。見數百千萬億那由他諸佛世尊。恭敬供養。尊重讚歎。衣服飲食。臥具醫藥。親近諸佛。聽受經法。如說修行。是菩薩觀諸法不生不滅。眾緣而有。於百千億劫所集欲縛。有縛。無明縛。皆悉微薄。不復積集。不積集故。斷於邪貪。邪瞋。邪癡。譬如真金。巧師鍊治。轉更精好。光明倍勝。菩薩亦如是。住在明地。不集三縛故。斷於邪貪。邪瞋。邪癡。一切善根。轉增明淨。是菩薩忍辱心。美妙心。不壞心。不動心。不濁心。不高下心。一切所作不望報心。他少有所作當生報心。不諂曲心。不染亂心。轉勝明淨。菩薩爾時於四攝法。愛語利益偏多。十波羅蜜。忍辱波羅蜜。精進波羅蜜偏勝。餘助菩提法。皆轉明淨。諸佛子。是名略說菩薩第三明地。菩薩住是地中。多作釋提桓因。智慧猛利。能以方便。轉諸眾生。令離婬欲。所作善業。布施愛語。利益同事。皆不離念佛。不離念法。乃至不離念具足一切種智。常生是心。我當於一切眾生。為首為勝。乃至於一切眾生。為依止者。是菩薩若欲勤行精進。於須臾間。能得十萬三昧。乃至能示十萬菩薩。以為眷屬。若以願力神通自在。過於此數。若干百千萬億那由他劫不可計知。時金剛藏菩薩。欲重明此義。以偈頌曰<p class='lg'><br>　菩薩深信心　　能得第三地<br>　清淨猛利心　　厭離欲不退<br>　堅堪受無厭　　勝大悉具足<br>　以如是等心　　得入於三地<br>　智者住明地　　觀有為作法<br>　不淨無常苦　　無我壞敗相<br>　無有牢固性　　不久念念滅<br>　如是思惟知　　無有來去相<br>　見諸有為法　　如病如癰瘡<br>　愛心所纏縛　　生諸憂悲苦<br>　但為貪恚癡　　猛火所焚燒<br>　從無始世來　　熾然常不息<br>　即時於一切　　三界生厭離<br>　惡賤有為法　　心無所貪著<br>　但求諸佛智　　無量無邊限<br>　甚深難思議　　清淨無諸苦<br>　如是見佛智　　無諸苦惱已<br>　哀愍諸眾生　　貧窮無福慧<br>　三毒火常然　　無有救護者<br>　墮在地獄中　　無量苦所切<br>　放逸凡夫人　　沒諸煩惱海<br>　盲冥無所見　　失諸佛法寶<br>　常隨生死流　　無怖空怖畏<br>　我於是眾生　　當勤度脫之<br>　精進求智慧　　為作饒益者<br>　思惟何方便　　可以得救護<br>　唯有諸如來　　深妙無礙智<br>　此智何為因　　無行行慧生<br>　思惟是智慧　　從於多聞起<br>　如是籌量已　　勤求多聞法<br>　日夜常精進　　聽受無厭倦<br>　讀誦愛樂法　　唯法以為貴<br>　為欲求法故　　以諸珍寶等<br>　所親愛妻子　　隨意諸眷屬<br>　國土及城邑　　資生諸寶物<br>　歡喜而施與　　心無所戀惜<br>　頭目耳鼻舌　　牙齒及手足<br>　肢節身血肉　　心肝及髓<span class='corr'>腦</span><br>　以此等施人　　猶不以為難<br>　若得聞正法　　是為甚希有<br>　假令有一人　　語此菩薩言<br>　汝今若能入　　是大猛火聚<br>　然後當與汝　　諸佛所說法<br>　聞已即歡喜　　自投無有疑<br>　設使三千界　　大火滿其中<br>　須彌梵世下　　不足以為難<br>　若為求一句　　諸佛所說法<br>　救諸苦惱者　　得之為甚難<br>　從初始發心　　乃至成佛道<br>　我於其中間　　盡此諸劫數<br>　為欲求法故　　備受阿鼻苦<br>　何況於人間　　小小諸苦惱<br>　以聽法因緣　　能得正憶念<br>　正憶念因緣　　能生諸禪定<br>　深妙等三昧　　及五神通事<br>　次第皆能起　　自在不隨生<br>　菩薩住是地　　能以決定心<br>　多供養諸佛　　聽受所說法<br>　斷邪愛恚癡　　諸縛悉微薄<br>　猶如成鍊金　　調和得其所<br>　菩薩住是地　　福德藏充滿<br>　多作忉利王　　自在化婬欲<br>　愛佛功德故　　化導無量眾<br>　悉能令得住　　無上佛道中<br>　菩薩住是地　　能以柔軟心<br>　勤行於精進　　得百千三昧<br>　見百千諸佛　　相好莊嚴身<br>　其心轉猛利　　願力者殊勝<br>　常為諸眾生　　勤求好事者<br>　分別解說此　　第三明地竟　</p><p><b>　　<A NAME="n286"></A>第四地</b><p class='lg'><br>　諸佛子聞說　　如是地行義<br>　深妙無有量　　心皆大歡喜<br>　散眾名華香　　供養於如來<br>　地及大海水　　悉皆大震動<br>　天諸采女等　　於上虛空中<br>　同以微妙音　　歌頌此上法<br>　他化自在王　　聞已大歡喜<br>　雨摩尼珠寶　　以散於佛上<br>　踴躍稱讚言　　善哉佛出世<br>　功德藏流布　　利益於我等<br>　我今聞說此　　菩薩地行義<br>　是事百千劫　　難聞而得聞<br>　願更說後地　　利益諸天人<br>　僉皆喜欲聞　　得地諸行義<br>　解脫月菩薩　　重請金剛藏<br>　願為諸菩薩　　說至四地行　</p><p>金剛藏菩薩語解脫月菩薩言。佛子。諸菩薩摩訶薩淨三地已。欲得第四地。當以十法明門。何等為十。一觀察眾生界。二觀察法界。三觀察世界。四觀察虛空界。五觀察識界。六觀察欲界。七觀察色界。八觀察無色界。九觀察勝信解界。十觀察大心界。菩薩以此十法明門。得入第四地。菩薩住焰地。即於如來家。轉有勢力。得內法故。有十種智。何等為十。一心不退轉。二於三寶中。得不壞心。清淨畢竟。三修習觀生滅。四修習諸法本來不生。五常修習世間成壞。六修習業因緣故有生七修習分別生死涅槃門差別。八修習眾生業差別。九修習前際後際差別。十修習現在常滅不住行是十智心。則生佛家。轉得勢力。佛子。菩薩摩訶薩住是第四地。觀內身循身觀。精勤一心。除世間貪憂。觀外身循身觀。精勤一心。除世間貪憂。觀內外身循身觀精勤一心。除世間貪憂。觀內受外受內外受。內心外心內外心。內法外法內外法循法觀。精勤一心。除世間貪憂。是菩薩未生惡不善法。為不生故。勤精進發心正斷。已生諸惡不善法為斷故。勤精進發心正斷。未生諸善法為生故。勤精進發心正行。已生諸善法為住不失修滿增廣故。勤精進發心正行。是菩薩修行四如意足。欲定斷行成就。修如意足。依止厭依止離。依止滅。迴向涅槃。精進定。心定。慧定。斷行成就。修如意足。依止厭離滅。迴向涅槃。是菩薩修行信根。精進根。念根。定根。慧根。依止厭離滅。迴向涅槃。是菩薩修行信力。精進力。念力。定力。慧力。依止厭離滅。迴向涅槃。是菩薩修行念覺分。擇法覺分。精進覺分。喜覺分。猗覺分。定覺分。捨覺分。依止厭離滅。迴向涅槃。是菩薩修行正見。正思惟。正語。正業。正命。正精進。正念。正定。依止厭離滅。迴向涅槃。是菩薩以不捨眾生心故。行以本願助故。大悲為首故。大慈合行故。為攝一切智。為莊嚴佛國。為具佛諸力。無畏。不共法。三十二相。八十種好。為具足音聲。為隨順佛深解脫。為思惟大智慧方便故行<p>諸佛子。菩薩住焰地。所有身見等。著我。著眾生。著人。壽者。知者。見者。著五陰。十二入。十八界。所起屈伸。卷舒出沒。推求心所行愛著。寶重所見。為歸為洲。皆悉斷滅。是菩薩轉倍精進。智慧方便所生助道法。隨所修行。心轉柔和。堪任有用。無有疲倦。轉求上法。增益智慧。救一切世間。隨順諸師。恭敬受教。如所說行。是菩薩爾時。知恩知報恩。心轉和善。同止安樂。直心軟心。無有邪曲。行正定行。無有憍慢。隨順教誨。得說者意。如是具足善心。軟心。寂滅心。忍辱心。淨地諸法思惟修行。是菩薩爾時成不轉精進。不捨精進。不染精進。不壞精進。不厭倦精進。廣大精進。無邊精進猛利精進。無等等精進。救一切眾生精進。是菩薩修習如是精進。直心清淨。不失深心信解明利。善根增長。遠離世間。垢濁不信。皆已滅盡。無疑無悔。現前具足於一切佛大信解事。不厭不捨。自然習樂無量之心。常現在前。菩薩住第四焰地。能見數百千萬億那由他諸佛世尊。恭敬供養。尊重讚歎。衣服飲食。臥具醫藥。親近諸佛。一心聽法。能信奉持。多於佛所。出家修道。是菩薩樂心。深心。清淨信解平等。轉更明了。住壽多劫。若干百千萬億那由他劫。善根轉勝譬如上真金。為莊嚴具。餘金不及。如是菩薩住此焰地善根轉增。下地菩薩所不能及。譬如摩尼珠。光明清淨能照四方。餘寶不及。水雨澆漬。光明不滅。菩薩住焰地。下地菩薩所不能及。一切諸魔。及諸煩惱。皆不能壞。諸佛子。是名略說菩薩第四焰地。菩薩住是地中。多作須夜摩天王。教化眾生。破於我心。所作善業。布施愛語。利益同事皆不離念佛。不離念法。乃至不離念具足一切種智。常生是心我當於一切眾生。為首為勝。乃至於一切眾生。為依止者。是菩薩若欲勤行精進。須臾之間。得百億三昧。乃至示現百億菩薩。以為眷屬。若以願力自在示現。過於此數。若干百千萬億那由他劫。不可計知。爾時金剛藏菩薩。欲重明此義。以偈頌曰<p class='lg'><br>　諸菩薩具足　　修治明地已<br>　觀察諸眾生　　法及於世界<br>　虛空識欲色　　無色勝信解<br>　大心清淨故　　得入第四地<br>　即於如來家　　增長得勢力<br>　不退於佛道　　三寶不壞信<br>　觀諸法生滅　　一切本來空<br>　知世間成敗　　從業而有生<br>　眾生業差別　　生死涅槃異<br>　觀法先後際　　常滅不住相<br>　諸大菩薩等　　得如是法已<br>　哀愍諸眾生　　習身受心法<br>　內外四念處　　依止於厭離<br>　亦依止寂滅　　迴向於涅槃<br>　除滅惡法故　　善法得增長<br>　習行四正法　　修四如意足<br>　習行於五根　　及以修五力<br>　修習七覺意　　行於八聖道<br>　修習如是法　　皆為眾生故<br>　本願之所助　　慈悲心為首<br>　為攝一切智　　莊嚴諸佛土<br>　成就十種力　　無畏不共法<br>　諸音聲言說　　甚深妙道法<br>　及無礙解脫　　大智慧方便<br>　從身見為首　　六十二見等<br>　眾生及我人　　壽命知見者<br>　於諸陰界入　　之所貪著處<br>　得是第四地　　皆悉已滅離<br>　斷諸煩惱業　　其心轉明淨<br>　諸所作善業　　皆為救世間<br>　菩薩柔軟心　　常不為放逸<br>　堪用正直意　　求利於眾生<br>　如此所求事　　皆為無上道<br>　大智慧職位　　利益世間故<br>　深心敬養師　　如說樂修行<br>　知恩報恩者　　易化無瞋恨<br>　無有邪曲心　　柔和同止樂<br>　修習如是法　　精進不退轉<br>　菩薩住是地　　不失深直心<br>　淨心與信解　　增長諸善根<br>　世間諸垢濁　　不信疑悔事<br>　如是等諸法　　皆悉得除滅<br>　諸菩薩住是　　第四焰地中<br>　得值無量佛　　諮受所說法<br>　於是諸佛所　　出家難沮壞<br>　如真金莊嚴　　餘金所不及<br>　菩薩住是地　　諸功德深心<br>　智慧及方便　　所行清淨道<br>　乃至千億魔　　皆所不能壞<br>　如真妙明珠　　不為水雨敗<br>　菩薩住是地　　天人所供養<br>　多作夜摩王　　能轉諸邪見<br>　所作諸善業　　皆為佛智慧<br>　其心常堅固　　不可得動轉<br>　若勤行精進　　得百億三昧<br>　能見百億佛　　願力則過是<br>　如是第四地　　清淨名為焰<br>　無量福慧者　　今已解說竟　</p><p class='juan'>
大方廣佛華嚴經卷第二十四</p>
</body></html>
