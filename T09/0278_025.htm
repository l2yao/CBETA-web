<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第二十五<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n288"></A>十地品第二十二之三</b></p>
<p class='lg'><br>　諸菩薩聞是　　第四地行法<br>　心皆懷喜悅　　踴躍無有量<br>　雨天眾寶華　　雰雰如雪下<br>　咸讚言善哉　　金剛藏大士<br>　他化自在王　　與諸眷屬等<br>　於上虛空中　　心皆大歡喜<br>　放眾妙光明　　作天諸妓樂<br>　歌歎佛功德　　及諸菩薩眾<br>　天諸采女等　　各以清妙音<br>　同聲稱讚佛　　而說如是言<br>　世尊久遠來　　勤苦所求願<br>　無上正真道　　於今始乃得<br>　利益天人者　　久乃得奉見<br>　釋迦牟尼佛　　今至於天宮<br>　從久遠已來　　大海相始動<br>　久遠無量世　　今乃放妙光<br>　眾生從久遠　　今始得安樂<br>　久乃方得聞　　大慈悲德音<br>　度諸功德岸　　久遠今乃值<br>　聖王能悉破　　憍慢我心等<br>　無比可恭敬　　而今得供養<br>　能開諸天道　　使得一切智<br>　世尊甚清淨　　無量如虛空<br>　不染於世法　　如蓮華在水<br>　處世最高大　　猶如巨海中<br>　須彌大山王　　是故歡喜禮<br>　如是諸天女　　各以眾妙音<br>　敬心歌頌已　　默然而觀佛<br>　解脫月菩薩　　請金剛藏言<br>　願說得五地　　行相之因緣　</p><p>金剛藏菩薩語解脫月菩薩言。佛子。菩薩摩訶薩已具足第四地。欲得第五地。當以十平等心。何等為十。一過去佛法平等。二未來佛法平等。三現在佛法平等。四戒淨平等。五心淨平等。六除見疑悔淨平等。七道非道淨平等。八行知見淨平等。九諸菩提分法轉勝淨平等。十化眾生淨平等。菩薩以是十平等心。得入第五地。菩薩住難勝地。善修菩提法故。深心清淨故。求轉勝道故。則能得佛。是菩薩得大願力故。慈悲心不捨一切故。得念慧道力故。修習福慧不捨故。出生方便故。欲得轉勝道上地明觀法故。受諸佛神力所護故。生定不退心故。如實知是苦聖諦。是苦集諦。是苦滅諦。是苦滅道諦。是菩薩善知世諦。善知第一義諦。善知相諦。善知差別諦。善知說諦。善知事諦。善知生起諦。善知盡無生諦。善知入道諦。善知一切菩薩次第成就諸地起如來智諦。菩薩隨眾生意。令歡喜故。知世諦究竟一乘故。知第一義諦。分別諸法自相故。知相諦諸法各異故知差別諦。分別陰界入故。知說諦以身心苦惱故。知苦諦諸趣生相續故。知集諦畢竟滅一切惱故。知滅諦至不二法故。知道諦以一切種智。知一切法。次第成一切菩薩地故。知如來智諦以信解力故。知非得無盡諦智。菩薩如是以此諸諦智。如實知一切有為法。虛偽誑詐。假住須臾。誑惑凡人。菩薩爾時於眾生中。大悲轉勝。生大慈光明。得如是智慧力。不捨一切眾生。常求佛智慧。如實觀一切有為法先際後際。知眾生從先際無明有愛故生。流轉生死。於五陰歸處。不能動發。增苦惱聚。是中無我。無我所。無眾生。無人。無知者。無壽命者。後際亦如是。如是無所有。而愚癡貪著。不知究竟有出無出。又作是念。凡夫眾生甚為可怪。無明癡故。有無量身。已滅今滅當滅。如是生死。不能於身生厭離想轉更增長五道苦輪。生死水漂不能得返。歸五陰舍不能捨離。不知不畏四大毒蛇。不能拔出憍慢見箭。不能滅除貪恚癡火。不能破壞無明愚闇。不能乾竭愛著大海。不求十力大聖導師。常隨魔意於生死城。常為諸惡覺觀所轉。如是苦惱。孤窮眾生無有救者。無有舍者。無有究竟道者。唯我一人獨無等侶。修習福慧。以是資糧。令此眾生。住畢竟淨。乃至得一切法中無礙智力。如是思惟。從正觀生於智力發願。所作一切善根。皆為度眾生故。為一切眾生求安樂故。為利益一切眾生故。為解脫一切眾生故。為一切眾生無苦惱故。為一切眾生無麤惡故。為一切眾生心清淨故。為調伏一切眾生故。為滅一切眾生諸憂惱苦。滿其願故<p>是菩薩住難勝地。不忘諸法故。名為念者。決定智慧故。名為智者。知經書意次第故。名為有道者。自護護彼故。名為有慚愧者。不捨持戒故。名為堅心者。善思惟是處非處故。名為覺者。不隨他故。名為隨智者。善分別諸法章句義故。名為隨慧者。善修禪定故。名為得神通者。隨世間法行故。名為方便者。善集福德資糧故。名為無厭足者。常求智慧因緣故。名為不捨者。集大慈大悲因緣故。名為無疲倦者。常正憶念故。名為遠離破戒者。深心求佛十力。四無所畏。十八不共法故。名為常念佛法者。常令眾生離惡修善故。名為莊嚴佛國者。種諸福德。莊嚴三十二相八十種好故。名為行種種善業者。求莊嚴佛身口意故。名為常行精進者。供養一切說法菩薩故。名為樂大恭敬者。一切菩薩方便中心無礙故。名為心無礙者。常樂教化眾生故。名為晝夜遠離餘心者。菩薩如是行時。以布施教化眾生。愛語利益同事。亦教化眾生。又以色身示現。教化眾生。亦以說法。教化眾生。亦示諸菩薩行事。教化眾生。亦示諸佛大事。教化眾生。亦示生死過惡。教化眾生。亦示諸佛智慧利益教化眾生。菩薩如是修習。以大神力種種因緣方便道。教化眾生。是菩薩雖種種因緣方便。心常在佛。不失善根。又復常求轉勝利益眾生法。是菩薩利益眾生故。知世所有經書技藝。文章算數。金石諸性。治病醫方。乾消癩病。鬼著蠱毒等。妓樂歌舞。戲笑歡娛。國土城郭。聚落室宅。園林池觀。華果藥草。金銀琉璃。珊瑚琥珀。硨磲碼瑙。示諸寶聚。日月五星。二十八宿。占相吉凶。地動夢怪。身中諸相。布施持戒。攝伏其心。禪定神通。四無量心。四無色定。諸不惱亂。安眾生事。哀眾生故。出如此法。令入諸佛無上之法。菩薩住難勝地。值數百千萬億佛。恭敬供養。尊重讚歎。衣服飲食。臥具醫藥。親近聽法。聞法出家。而為法師。說法利益。得轉勝多聞三昧。乃至過百千萬億劫。而不忘失。一切福德善根。轉勝明淨。譬如成鍊真金。硨磲磨瑩。其光轉勝。菩薩住是地中。方便智慧力故。功德善根。轉淨明勝。下地不及。又如日月星宿。諸天宮殿。風持令去。不失法度。如是菩薩住難勝地。以方便思惟故。福德善根轉倍明淨。而不取證。亦不疾成於無上道。佛子。是名略說菩薩難勝地。菩薩住是地中。多作兜率陀天王。諸根猛利。悉能摧伏一切外道。有所作業。布施愛語。利益同事。皆不離念佛。不離念法。乃至不離念具足一切種智。常生是心。我當於一切眾生。為首為勝。乃至於一切眾生。為依止者。佛子。是菩薩若欲勤行精進。須臾之間。得千億三昧。乃至能示千億菩薩。以為眷屬。若以願力神通自在。復過是數。若干百千萬億劫不可計知。時金剛藏菩薩欲重明此義。以偈頌曰<p class='lg'><br>　諸菩薩具足　　四地行法已<br>　思惟三世佛　　戒心除疑悔<br>　道非道知見　　菩提化眾生<br>　如是平等觀　　得入第五地<br>　四念處為弓　　信五根為箭<br>　四正勤為馬　　四如意為車<br>　五力以為鎧　　破諸煩惱賊<br>　勇健不退轉　　直入第五地<br>　慚愧無垢衣　　淨戒以為香<br>　七覺為華鬘　　禪定為塗香<br>　智慧與方便　　種種念莊嚴<br>　如是則得入　　陀羅尼園林<br>　四如意為足　　正念為頭項<br>　慈悲明淨眼　　利智慧為牙<br>　以空無我吼　　破諸煩惱賊<br>　如是人師子　　能入第五地<br>　是菩薩已得　　住於第五地<br>　轉修勝淨法　　皆為佛道故<br>　常行慈悲心　　未曾有厭倦<br>　常為修習此　　第五地行法<br>　深集二資糧　　福德及智慧<br>　種種方便力　　上地明觀法<br>　常為佛所護　　得成於念慧<br>　次第能善觀　　如實知諸諦<br>　苦集滅止道　　世相第一事<br>　說生起差別　　無生如來智<br>　如是觀諸諦　　心微妙清淨<br>　雖未能逮得　　無障礙解脫<br>　以能有智慧　　及與信力故<br>　得勝於一切　　世間諸智慧<br>　如是觀諸諦　　悉知有為法<br>　虛偽不真實　　無一堅固相<br>　能得於諸佛　　慈悲光明分<br>　為諸眾生故　　專心求佛慧<br>　知有為先後　　眾生甚可愍<br>　墮在無明闇　　愛因緣所繫<br>　是菩薩能滅　　世間之苦惱<br>　知法無壽者　　猶如草木等<br>　眾生常以二　　煩惱因緣故<br>　從於先世來　　後世亦如是<br>　相續不斷絕　　不能盡苦邊<br>　於此生愍傷　　我當度脫之<br>　不能出五陰　　不畏四大害<br>　不拔諸邪箭　　不滅三毒火<br>　不除無明闇　　墮在大愛海<br>　無有智慧眼　　離大導師故<br>　知如是事已　　轉加勤精進<br>　有所作起業　　皆為度眾生<br>　常住正念慧　　有道有慚愧<br>　堅心覺隨智　　轉更令增益<br>　修福慧無厭　　持戒不羸弱<br>　求多聞無倦　　正修淨佛土<br>　種相好音聲　　因緣無厭足<br>　所作諸善業　　皆為利眾生<br>　為利世間故　　造立經書等<br>　金石性醫方　　歌舞戲笑事<br>　堂閣及園林　　衣服諸飲食<br>　示種種寶聚　　令眾得歡喜<br>　占日月五星　　及二十八宿<br>　地動吉凶相　　夢書諸怪事<br>　布施淨戒等　　離欲修禪定<br>　四無量神通　　安樂世間故<br>　大智慧菩薩　　得此難勝地<br>　供養萬億佛　　從佛而聽法<br>　所修諸善根　　皆悉得明淨<br>　猶如硨磲寶　　瑩磨於真金<br>　譬如寶宮殿　　風持不失法<br>　世法所不染　　如蓮華在水<br>　菩薩住是地　　多作兜率王<br>　諸根轉猛利　　破諸外道見<br>　所作諸善業　　皆為佛智慧<br>　得佛力無畏　　能度諸眾生<br>　是菩薩勤修　　轉勝精進力<br>　即能得千億　　深妙諸三昧<br>　供養千億佛　　動千億世界<br>　隨其所願力　　過是數無量<br>　如是第五地　　種種諸方便<br>　上智慧大人　　如法解說竟　</p><p><b>　　<A NAME="n289"></A>第六地</b><p class='lg'><br><p>　諸菩薩聞說　　上地之行相<br>　在於虛空中　　雨眾妙珍寶<br>　放清淨光明　　供養於世尊<br>　咸讚言善哉　　善哉金剛藏<br>　無量億諸天　　心皆大歡喜<br>　於上虛空中　　雨種種珍寶<br>　光明相綺錯　　微妙甚可樂<br>　香華諸瓔珞　　幡蓋散佛上<br>　他化自在王　　與諸眷屬等<br>　雨眾妙寶物　　雰雰如雪下<br>　歌頌供養佛　　稱歎金剛藏<br>　咸讚言善哉　　快說諸地行<br>　千萬億天女　　於上虛空中<br>　作天眾妓樂　　歌歎佛功德<br>　咸作如是言　　如來之所說<br>　微妙無有量　　能滅諸煩惱<br>　諸法本性空　　無有毫末相<br>　空無有分別　　同若如虛空<br>　無有去住相　　亦無有戲論<br>　本來常清淨　　如如無分別<br>　若人能通達　　一切諸法性<br>　於有於無中　　其心不動搖<br>　但以大悲心　　為度諸眾生<br>　是名諸佛子　　從佛口法生<br>　常行於布施　　利益諸眾生<br>　本來雖清淨　　持戒而堅心<br>　雖本心無傷　　而行於忍辱<br>　雖知法性離　　而行於精進<br>　雖先滅煩惱　　而入於諸禪<br>　雖先解法空　　而分別諸法<br>　寂滅智雖多　　而求利世間<br>　能滅諸惡者　　名之為大人<br>　如是諸天女　　百千種妙音<br>　稱讚歌頌已　　默然而觀佛<br>　解脫月菩薩　　請金剛藏言<br>　當以何行相　　得成第六地</p><p>金剛藏菩薩言。佛子。菩薩摩訶薩已具足五地。欲入六地。當以十平等法。何等為十。一以無性故。一切法平等。二以無相故。一切法平等。三以無生故。一切法平等。四以無成故。一切法平等。五以本來清淨故。一切法平等。六以無戲論故。一切法平等。七以不取不捨故。一切法平等。八以離故。一切法平等。九以幻夢影響水中月故。一切法平等。十以有無不二故。一切法平等。菩薩以是十平等法。得入第六地。菩薩如是觀一切法性。能忍隨順得第六地。無生法忍雖未現前。心已成就明利順忍。是菩薩觀一切法如是相。大悲為首。增長大悲故。觀世間生滅相。作是念。世間所有受身生處。皆以貪著我故。若離著我。則無生處。一切凡夫。常隨邪念。行邪妄道。愚癡所盲。貪著於我。習起三行。罪行福行不動行。以是行故。起有漏心種子。有漏有取心故。起生死身。所謂業為地。識為種子。無明覆蔽。愛水為潤。我心溉灌種種諸見。令得增長。生名色芽。因名色故生諸根。諸根合故有觸。從觸生受。樂受故生愛。愛增長故有取。取因緣故有有。於有起五陰身名為生。五陰變名為老。五陰滅名為死。老死因緣。有憂悲熱惱。眾苦聚集。是十二因緣。無有集者。無有散者。緣合則有。緣散則無。菩薩如是。於六地中。隨順觀十二因緣。又作是念。不如實知第一義故有無明。無明起業是名行。依行有初識。與識共生有四取陰。依止取陰有名色。名色成就有六入。根塵合故有觸。觸因緣生受。貪樂受名為愛。愛增長名為取。從取起業名為有。業報五陰名為生。五陰變名為老。五陰壞名為死。死別離時。貪著心熱名為悲。發聲啼哭。五識為苦。意識為憂。憂苦轉多名為惱。如是但生大苦積聚。是十二因緣。無我無我所。無作者。無使作者。若有作者。則有作事。若無作者。則無作事。第一義中。無作者。無作事。又作是念。三界虛妄。但是心作。十二緣分。是皆依心。所以者何。隨事生欲心。是心即是識。事是行。行誑心故名無明。識所依處名名色。名色增長名六入。三事和合有觸。觸共生名受。貪著所受名為愛。愛不捨名為取。彼和合故名為有。有所起名為生。生變名為老。老壞名為死。又無明有二種作。一者緣中癡。二者為行作因。行亦有二種作。一者生未來世果報。二者與識作因。識亦有二種作。一者能受生。二者與名色作因。名色亦有二種作。一者令識起相續。二者與六入作因。六入亦有二種作。一者能緣六塵。二者能與觸作因。觸亦有二種作。一者能觸所緣。二者能與受作因。受亦有二種作。一者覺憎愛事。二者與愛作因。愛亦有二種作。一者於可染中生貪心。二者與取作因。取亦有二種作。一者能增長煩惱。二者與有作因。有亦有二種作。一者能於餘道中生。二者與生作因。生亦有二種作。一者能起五陰。二者與老作因。老亦有二種作。一者令諸根熟。二者與死作因。死亦有二種作。一者壞五陰身。二者以不見知故。而令相續不絕。又無明緣諸行者。無明令行不斷。助成行故。行緣識者。令識不斷助成識故。識緣名色者。令名色不斷助成名色故。乃至生緣老死憂悲苦惱者。令死不斷助成死故。無明滅故則諸行滅。乃至生滅故老死憂悲苦惱滅。因滅故果亦滅。又無明愛取是三分。不斷煩惱道。行有二分。不斷業道。餘因緣分。不斷苦道。先後際相續故。是三道不斷。是三道離我我所而有生滅。又無明及行是過去事。識名色六入觸受是現在事。愛取有生老死是未來事。於是有三世轉。無明滅故諸行滅。名為斷。三世相續說。又十二因緣說名三苦。無明行識名色六入名為行苦。觸受名為苦苦。愛取有生老死憂悲苦惱名為壞苦。無明滅故諸行滅。乃至生滅故老死滅。名為斷三苦相續說。又因無明諸行生。無明滅諸行滅。以諸行性空故。餘亦如是。無明因緣諸行生。以生縛說。無明滅故諸行滅。以滅縛說。餘亦如是。又無明因緣諸行生。是隨順無所有觀說。無明滅諸行滅。是隨順盡觀說。餘亦如是。如是逆順十種觀十二因緣法。所謂因緣分次第。心所攝。自助成法。不相捨離。隨三道行。分別先後際。三苦差別。從因緣起。生滅縛。無所有盡觀<p>是菩薩隨十二因緣。無我無人。無眾生。無壽命者。離作者使作者。無主屬眾因緣。如是觀時。空解脫門現在前。滅此事餘不相續故。無相解脫門現在前。知此二種更不樂有唯大悲心教化眾生。無願解脫門現在前。菩薩修行三解脫門。離彼我相。離作者受者相。離有無相。悲心轉增。以悲心故。勤行精進。未滿菩提法欲令滿足。菩薩作是念。有為法和合故增。離散則減。緣具故增。不具則減。我知有為法過故。不應和合。具諸因緣。化眾生故。亦不畢竟滅有為法。菩薩如是知有為法無性。離堅固相。無生無滅。與大慈悲和合。不捨眾生。即得無障礙般若波羅蜜光明現在前。得是智慧具足修集阿耨多羅三藐三菩提因緣。而不住有為法。觀有為法性寂滅相。亦不住其中。欲具足無上菩提法故。菩薩住現前地。得勝空三昧。性空三昧。第一義空三昧。究竟空三昧。大空三昧。合空三昧。生空三昧。如實離虛妄空三昧。略空三昧。離分別不分別空三昧。如是等萬空三昧門現在前。無相無願三昧亦如是。是菩薩住現前地。深心。決定心。真心。甚深心。不轉心。不捨心。廣心。無邊心。樂智心。慧方便和合心。如是等心。轉勝增長。隨順阿耨多羅三藐三菩提。一切論師不能傾動。入於智地。轉聲聞辟支佛地。決定向佛智。一切眾魔。及諸煩惱。所不能壞。安住菩薩智慧明中。修空無相無願解脫門。專以智慧方便行助菩提法。是菩薩住現前地。於般若波羅蜜偏勝。得明上順忍。以順是法無有違逆。菩薩住現前地。得見數百千萬億佛。恭敬供養。尊重讚歎。衣服飲食。臥具醫藥。親近諸佛。於諸佛所。聽受正法。如說修行。令佛歡喜。是人轉勝。知佛法藏。乃至無量百千萬億劫一切善根。轉妙明淨。譬如真金。以琉璃磨瑩光色轉勝。菩薩住現前地。以慧方便故。一切善根。轉勝明淨。餘地不及。譬如月明。能令眾生。身得清涼。四種風吹不能遏絕。菩薩住現前地。善根轉勝。能滅眾生煩惱之火。四種惡魔所不能壞。諸佛子。是名略說菩薩現前地。菩薩住是地。多作善化自在天王。智慧猛利能破一切增上慢者。聲聞問難不能窮盡。有所施作。布施愛語利益同事。皆不離念佛。不離念法。乃至不離念具足一切種智。常生是心。我當於一切眾生。為首為勝。乃至於一切眾生為依止者。是菩薩若欲勤行精進。於須臾間。得百千億三昧。乃至能示百千億菩薩。以為眷屬。若以願力。能過是數。若干百千萬億劫。不可計知。時金剛藏菩薩。欲重明此義。以偈頌曰<p class='lg'><br>　諸菩薩已得　　具足五地行<br>　知諸法無性　　無相無生滅<br>　本來常清淨　　無有諸戲論<br>　諸法常離相　　不取亦不捨<br>　性空猶如幻　　離二無分別<br>　隨順如是行　　得入第六地<br>　住明利順忍　　以智慧力故<br>　觀察於一切　　世間生滅相<br>　悉知諸世間　　皆從無明有<br>　無明若滅者　　則無有世間<br>　觀察因緣法　　隨順第一義<br>　而不壞緣報　　所作及假名<br>　如實無作者　　亦無有受者<br>　如是觀有為　　如雲無實事<br>　不知真諦義　　名之為無明<br>　從是則生思　　身口業行果<br>　從行故有識　　即生於名色<br>　如是次第起　　生死苦惱聚<br>　了達於三界　　但從貪心有<br>　知十二因緣　　在於一心中<br>　如是則生死　　但從心而起<br>　心若得滅者　　生死則亦盡<br>　無明二種作　　緣癡作於業<br>　乃至於老死　　壞散五陰聚<br>　從於此事邊　　具出於苦惱<br>　是事若盡者　　苦惱則亦滅<br>　無明若具足　　相續則不滅<br>　因緣若盡者　　相續則亦斷<br>　無明及愛取　　即是煩惱道<br>　行及有是業　　餘分則是苦<br>　癡行為過去　　識名色六入<br>　觸受是現在　　餘則未來世<br>　癡業識名色　　六入名為行<br>　觸受是苦苦　　餘分則是壞<br>　癡從眾緣生　　則有於諸縛<br>　眾緣若滅者　　諸縛則亦斷<br>　從因而生果　　因滅則果滅<br>　如是觀諸法　　自性則皆空<br>　隨順於無明　　則有諸世間<br>　若能不隨順　　是則斷於有<br>　從是則有是　　是無則無是<br>　如是十種觀　　甚深因緣法<br>　因緣分次第　　去來及現在<br>　作不捨一心　　分別有三道<br>　三種苦差別　　生滅於縛法<br>　無所有及盡　　能行逆順觀<br>　菩薩如是入　　十二因緣法<br>　知空如夢幻　　無作者受者<br>　如是觀因緣　　智者修於空<br>　事滅不相續　　入於無相行<br>　知此二虛假　　於中無所願<br>　但以大悲心　　愍度於眾生<br>　如是諸大士　　修習解脫門<br>　悲心愛樂佛　　無量諸功德<br>　知諸有為法　　皆從和合有<br>　得萬空三昧　　無相無願定<br>　智慧轉增進　　入於上順忍<br>　得於諸菩薩　　無礙智解脫<br>　如是諸善根　　轉勝利明淨<br>　供養無量佛　　諸佛所稱讚<br>　於諸如來所　　出家學佛道<br>　入佛諸法藏　　善根轉增長<br>　猶以琉璃寶　　瑩磨於真金<br>　光明轉清淨　　餘所不能及<br>　如月行虛空　　清涼被一切<br>　四種風所吹　　不能令遏絕<br>　菩薩智慧光　　滅諸煩惱火<br>　四魔不能壞　　其義亦如是<br>　菩薩住是地　　多作善化王<br>　諸根悉猛利　　能破增上慢<br>　所作諸善業　　皆悉隨智慧<br>　聲聞諸問難　　不能得窮盡<br>　是佛子若欲　　如是勤精進<br>　須臾即能得　　百千億三昧<br>　見於百千億　　十方世界佛<br>　如秋清涼時　　月光明淨好<br>　如是第六地　　深妙難知見<br>　聲聞所不了　　大士略說竟　</p><p><b>　　<A NAME="n290"></A>第七地</b><p class='lg'><br>　爾時諸天眾　　在於虛空中<br>　雨香華珍寶　　如雲散佛上<br>　踊躍發妙音　　咸讚言善哉<br>　善哉金剛藏　　善知第一義<br>　無量功德聚　　人中之蓮華<br>　說此上妙行　　利益諸世間<br>　他化自在王　　雨光明寶華<br>　雰雰而供養　　除憂煩惱者<br>　諸天及天王　　咸發如是言<br>　若聞此地義　　則為得大利<br>　時作百千種　　上妙諸妓樂<br>　諸天女稱讚　　承佛神力故<br>　諸佛最寂滅　　能轉惡為善<br>　一切諸世間　　皆所共恭敬<br>　雖出過世間　　而示世間法<br>　知身同實相　　而示種種身<br>　雖以諸言音　　演說寂滅法<br>　而知於語言　　無有音聲相<br>　能過百千土　　上妙供諸佛<br>　知身佛國土　　離相智自在<br>　雖教化眾生　　而無彼我想<br>　廣集大功德　　不於中起著<br>　以見取相故　　三毒火然世<br>　不取一切相　　慈悲起精進<br>　諸天及天女　　歡喜設供養<br>　如是讚歎已　　默然而觀佛<br>　解脫月菩薩　　請金剛藏言<br>　大眾皆清淨　　願說七地行　</p><p>金剛藏菩薩言。佛子。菩薩摩訶薩已具足第六地。欲入第七地。從方便慧起十妙行。何等為十。善修空無相無願。而以慈悲心處在眾生。隨諸佛平等法。而不捨供養諸佛。常樂思惟空智門。而廣修集福德資糧。遠離三界。而莊嚴三界。畢竟寂滅諸煩惱焰。而為眾生起滅貪恚癡煩惱焰法。隨順諸法如幻如夢如水中月不二相。而起分別種種煩惱。及不失業果報。知一切佛國土空如虛空皆是離相。而起淨國土行。知一切佛法身無身。而起色身三十二相八十種好。以自莊嚴。知諸佛音聲不可說寂滅相。而隨一切。起種種莊嚴音聲。知諸佛於一念中。通達三世。而知種種相。種種時。種種劫。得阿耨多羅三藐三菩提。隨眾生信解。作如是說。是名從慧方便生十妙行。菩薩摩訶薩修此妙行。如是方便慧現前故。名為入七地。是菩薩住七地。入無量眾生界。入無量諸佛教化眾生法。入無量世界。入諸佛無量清淨國土。入無量諸法差別。入無量諸佛智得無上道。入無量諸劫數。入無量諸佛通達三世。入無量眾生欲樂差別。入無量諸佛色身別異。入無量諸佛知眾生志行諸根差別。入無量諸佛音聲語言令眾生歡喜。入無量眾生心心所行差別。入無量諸佛隨智慧行。入示無量聲聞乘信解。入諸佛無量說道因緣令眾生信解。入無量辟支佛智慧習成。入諸佛無量甚深智慧所說。入諸菩薩無量所行道。入諸佛無量諸說大乘集成事。令眾生得入。菩薩作是念。如是諸佛。有無量無邊大勢力。如是勢力。我應修集。得此勢力。不以分別。菩薩如是智慧思惟。修習大方便慧。安住佛智。以不動法故。常起種種度眾生道。無有障礙。行住坐臥。皆悉能起度眾生法。離諸陰蓋。住諸威儀。常不遠離如是想念。是菩薩於念念中。具足十波羅蜜。及十地行。何以故。是菩薩。於念念中。大悲為首。修習佛法。一切迴向大智慧故。十波羅蜜者。菩薩以求佛道所修善根。與一切眾生。是檀波羅蜜。能滅一切煩惱熱。是尸波羅蜜。慈悲為首。於一切眾生。心無所傷。是羼提波羅蜜。求善根無厭足。是毘梨耶波羅蜜。修道心不散。常向一切智。是禪波羅蜜。忍諸法不生門。是般若波羅蜜能起無量智門。是方便波羅蜜。求轉勝智慧。是願波羅蜜。諸魔外道不能沮壞。是力波羅蜜。於一切法相如實說。是智波羅蜜。如是念念中。具足十波羅蜜。是菩薩具足十波羅蜜時。四攝法。三十七品。三解脫門。一切助阿耨多羅三藐三菩提法。於念念中。皆悉具足。解脫月菩薩問金剛藏菩薩言。佛子。菩薩摩訶薩但七地具足助菩提法。一切諸地亦能具足。金剛藏言。佛子。菩薩摩訶薩於諸地中。皆悉具足助菩提法。遠行勝故。於此地說。何以故。諸菩薩摩訶薩。於七地中。功行具足。入智慧神通道故。佛子。菩薩於初地發願緣一切佛法故。具足助菩提法。二地除心惡垢故。具足助菩提法。三地願轉增長。得法明故。具足助菩提法。四地入道故。具足助菩提法。五地隨順行世間法故。具足助菩提法。六地入甚深法門故。具足助菩提法。此第七地起一切佛法故。具足助菩提法。何以故。菩薩摩訶薩。於此地中。得諸智慧所行道。以是力故。第八地自然得成。佛子。譬如二世界。一定清淨。一定垢穢。是二中間。難可得過。欲過此界。當以神通。及大願力。菩薩亦如是。行於雜道。難可得過。以大願力。大智慧力。大方便力故。爾乃得過。解脫月言。第七菩薩。為是淨行。為是垢行。金剛藏言。從歡喜地菩薩所行皆離罪業。何以故。迴向阿耨多羅三藐三菩提故。隨地所行清淨不名為過。佛子。譬如轉輪聖王。乘大寶象。遊四天下。見諸眾生。貧窮困惱。王雖無苦。而未離人。若捨王身。生於梵世。遊千世界。現大威力。爾時乃名離於人身。菩薩亦如是。從初地在諸波羅蜜乘。知一切眾生心所行事。及煩惱垢。不為煩惱垢之所污。雖乘善道不名為過。若捨一切所修功行。入於八地。爾時名為乘清淨乘。悉知一切諸煩惱垢。不為煩惱垢之所污。乃名為過。諸佛子。菩薩住七地。過貪欲等諸煩惱垢。在此七地。不名有煩惱。不名無煩惱。何以故。一切煩惱不起故。不名有煩惱。貪求如來智慧。未滿願故。不名無煩惱<p>菩薩住七地。成就深淨身口意業。是菩薩所有不善業隨煩惱者。悉已捨離。所有善業常修習行。又世間經書。如五地說自然而得。於三千大千世界。最為希有。得為大師。唯除如來八地菩薩。無有眾生深心妙行能與等者。是菩薩所有禪定神通解脫三昧。不隨禪生。所欲自在。菩薩住遠行地。於念念中。具足修集方便慧力。及一切助菩提法。轉勝具足。能入菩薩善伏三昧。善思義三昧。進慧三昧。分別義藏三昧。如實分別法三昧。堅固安住三昧。知神通門三昧。淨法界三昧。順佛教三昧。種種義藏三昧。背生死向涅槃三昧。如是具足百萬三昧。淨治此地。是菩薩得是三昧智慧方便善清淨故。深得大悲力故。名為過聲聞辟支佛地趣佛智地。是菩薩住是地。無量身業無相行。無量口意業無相行。是菩薩清淨行故。得無生法忍。照明諸法。解脫月菩薩言。佛子。菩薩住初地。有無量身業。無量口意業。已能過聲聞辟支佛地。金剛藏菩薩言。緣大法故過。非實行力。第七地實行力故。一切聲聞辟支佛所不能壞。譬如生在王家。即勝一切。何以故。地尊貴故。其身長大。智慧成就。爾乃真實。勝於一切。菩薩亦如是。初發心時。勝於二乘。以發大願深心清淨故。今住此地。以智慧力。勝於聲聞及辟支佛。佛子。菩薩住七地。得甚深遠離無行。身口意業轉求勝法而不捨離。以轉勝心故。雖行實際。而不證實際。解脫月言。佛子。菩薩從何地來。能入寂滅。金剛藏言。從六地來。能入寂滅。今住此地。於念念中。能入寂滅。而不證寂滅。是菩薩成就不可思議身口意業。行實際。而不證實際。譬如有人。乘船入海。善為行法。善知水相。不為水害之所淪沒。如是菩薩住此七地。乘諸波羅蜜船。能行實際。而不證實際。菩薩如是以大願力故。得智慧力故。從禪定智慧生大方便力故。雖深愛涅槃。而現身生死。雖眷屬圍遶。而心常遠離。以願力故。受生三界。不為世法之所污染。心常善寂。以方便力故。而還熾然。隨行佛智。轉聲聞辟支佛地。至佛法藏。而現魔界。雖過四魔。而現魔行。雖現外道行。而不捨佛濟。雖現身一切世間。而心常在出世間法。一切所有莊嚴之事。勝諸天龍夜叉乾闥婆阿脩羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽。人非人。四天王。釋提桓因。梵天王。而不捨樂法愛法。菩薩成就如是智慧。住遠行地。值百千萬億那由他佛。恭敬供養。尊重讚歎。衣服飲食。臥具醫藥。供養諸佛。護持佛法。諸聲聞辟支佛智慧問難所不能壞。是菩薩哀愍眾生故。法忍轉淨。是菩薩無量百千萬億那由他劫。善根轉勝。譬如真金。以諸好寶莊嚴間錯。轉勝明淨。餘金不及。菩薩亦如是。住遠行地。一切善根從方便智慧生。轉勝明淨。無能壞者。譬如日光。星宿月光所不能及。一切泥水悉能乾竭。菩薩亦如是。住遠行地。善根轉勝。一切聲聞辟支佛所不能及。又能乾竭煩惱污泥。諸佛子。是名略說菩薩摩訶薩遠行地。菩薩住是地。多作他化自在天王。諸根猛利。能發眾生悟道因緣。所作善業。布施愛語。利益同事。皆不離念佛。不離念法。乃至不離念具足一切種智。常生是心。我當於一切眾生。為首為勝。乃至於一切眾生。為依止者。是菩薩若欲如是勤行精進。於須臾間。得百千億那由他三昧。乃至能現百千億那由他菩薩。以為眷屬。若以願力。自在示現。過於此數。百千萬億那由他劫。不可計知。時金剛藏菩薩。欲重明此義。以偈頌曰<p class='lg'><br>　深智慧定心　　具行六地已<br>　一時生方便　　智慧入七地<br>　行空無相願　　而修慈悲心<br>　順佛平等法　　而供養諸佛<br>　雖以智觀空　　而修福無厭<br>　雖能嚴三界　　而心樂遠離<br>　雖心常寂滅　　而起滅惡法<br>　行空不二相　　而行慈悲心<br>　雖觀一切土　　空若如虛空<br>　而能善莊嚴　　清淨諸佛土<br>　雖知諸佛身　　同法相無相<br>　而種三十二　　八十諸相好<br>　雖知音聲法　　不可言說相<br>　而歎佛音聲　　令一切歡喜<br>　雖知於諸佛　　一念中成道<br>　而示時劫剎　　引導諸眾生<br>　如是知諸方　　則得法照明<br>　菩薩如是者　　即入第七地<br>　住是地能觀　　無量眾生行<br>　亦知於諸佛　　教化眾生法<br>　世界及劫數　　諸法差別相<br>　又知諸眾生　　種種之欲樂<br>　知說三乘法　　令眾生信解<br>　我應修教化　　成就是眾生<br>　以如是思惟　　方便慧和合<br>　於四威儀中　　常行如是道<br>　於一一念中　　能具菩提法<br>　所謂施戒等　　十種波羅蜜<br>　如是諸菩薩　　所修之福德<br>　皆與諸眾生　　名檀波羅蜜<br>　滅除心惡垢　　名尸波羅蜜<br>　不為六塵傷　　羼提波羅蜜<br>　能起轉勝法　　精進波羅蜜<br>　於是道不動　　名禪波羅蜜<br>　無生忍照明　　般若波羅蜜<br>　迴向於佛道　　方便波羅蜜<br>　求於轉勝法　　名願波羅蜜<br>　無有能壞者　　名力波羅蜜<br>　能解如實說　　名智波羅蜜<br>　是助菩提法　　念念皆能攝<br>　發於廣大願　　緣於大法故<br>　初地中功德　　名之為具足<br>　第二地名為　　除諸心垢惡<br>　第三願增明　　第四地入道<br>　第五隨世行　　第六入深法<br>　得無生相分　　漸漸而增長<br>　第七集一切　　具菩提分法<br>　能起諸功德　　及以一切願<br>　如是諸功德　　令後八地中<br>　一切諸所行　　自然得清淨<br>　遠行地難過　　大智力所能<br>　如二國中間　　難可得過度<br>　在於七地中　　不污如聖王<br>　雖住於此道　　不名一切過<br>　若到於第八　　菩薩智慧地<br>　爾時過意界　　住於智業中<br>　如梵王觀世　　不得名為人<br>　菩薩罪不污　　如蓮華在水<br>　菩薩住是地　　過諸貪欲等<br>　不名有煩惱　　亦不名滅盡<br>　入是正道中　　無有諸煩惱<br>　願求佛道故　　不得名盡者<br>　於諸世間中　　經書技藝事<br>　文頌咒術等　　自然能明了<br>　修習諸禪定　　及諸神通等<br>　無量心利世　　是事皆能起<br>　爾時此菩薩　　過於二乘行<br>　安住第七地　　菩薩諸行中<br>　以初發心時　　大願力故勝<br>　今於此地中　　自以智慧力<br>　猶如國王子　　生時姓尊貴<br>　後以功行成　　於諸人中尊<br>　住此得深智　　轉發勝精進<br>　念念入寂滅　　而亦不取證<br>　如人善乘船　　入於大海中<br>　雖行深水難　　而不為所害<br>　菩薩行轉勝　　方便智慧故<br>　功德悉備足　　非世所能知<br>　供養無量佛　　其心轉清淨<br>　如真金雜寶　　間錯而莊嚴<br>　得佛智慧光　　乾諸愛潤水<br>　猶如日光明　　消涸於泥澇<br>　住是地多作　　他化自在王<br>　諸根悉猛利　　通達諸道果<br>　若欲勤精進　　得見百千億<br>　那由他諸佛　　願力復過是<br>　七地智慧淨　　人天及二乘<br>　皆非其境界　　今已略說竟　</p><p class='juan'>
大方廣佛華嚴經卷第二十五</p>
</body></html>
