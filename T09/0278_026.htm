<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第二十六<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n292"></A>十地品第二十二之四</b></p>
<p class='lg'><br>　他化自在王　　諸天及菩薩<br>　聞說此上行　　心皆大歡喜<br>　雨上妙華香　　幡蓋寶瓔珞<br>　真妙摩尼珠　　散佛及大眾<br>　天女於空中　　作種種妓樂<br>　供養於如來　　并及諸菩薩<br>　同以微妙音　　歌頌佛功德<br>　一切智慧者　　眾生中最尊<br>　哀愍世間故　　現諸神通力<br>　華香珍寶等　　皆出如是音<br>　於一微塵中　　各示那由他<br>　無量數諸佛　　於中而說法<br>　於一微塵中　　見無量佛國<br>　須彌金剛圍　　世間不迫迮<br>　於一微塵中　　見有三惡道<br>　天人阿脩羅　　各各受業報<br>　聞諸佛國中　　一切佛妙音<br>　轉無上法輪　　隨應眾生心<br>　諸佛世界中　　眾生身種種<br>　隨國土眾生　　示現種種身<br>　一切諸天人　　皆悉同止住<br>　佛先觀察已　　然後為說法<br>　眾生悉知見　　微塵中佛國<br>　亦觀曠大剎　　以佛威神故<br>　佛現如是等　　種種神通力<br>　若為眾生說　　是事不可盡<br>　以是微妙音　　稱歎於世尊<br>　心皆大歡喜　　默然而觀佛<br>　解脫月菩薩　　請金剛藏言<br>　佛子願演說　　入於八地行　</p><p>金剛藏菩薩言。佛子。菩薩摩訶薩。已習七地微妙行慧。方便道淨。善集助道法。具大願力。諸佛神力所護。自善根得力。常念隨順如來力。無畏。不共法。直心深心清淨。成就福德智慧。大慈大悲不捨眾生。修行無量智道。入諸法本來無生。無起無相。無成無壞。無來無去。無初無中無後。入如來智。一切心意識。憶想分別。無所貪著。一切法如虛空性。是名菩薩得無生法忍入第八地。入不動地名為深行菩薩。一切世間所不能測。離一切相。離一切想。一切貪著。一切聲聞辟支佛所不能壞。深大遠離。而現在前。譬如比丘得於神通。心得自在。次第乃入滅盡定。一切動心。憶想分別。皆悉盡滅。菩薩亦如是。菩薩住是地。諸勤方便身口意行。皆悉息滅。住大遠離。如人夢中欲渡深水。發大精進。施大方便。未渡之間。忽然便覺。諸方便事。皆悉放捨。菩薩亦如是。從初已來。發大精進。廣修道行。至不動地。一切皆捨。不行二心。諸所憶想。不復現前。譬如生梵世者。欲界煩惱不現在前。菩薩亦如是。住不動地。一切心意識不現在前。乃至佛心。菩提心。涅槃心。尚不現前。何況當生諸世間心。佛子。是菩薩隨順是地。以本願力故。又諸佛為現其身。住在諸地法流水中。與如來智慧為作因緣。諸佛皆作是言。善哉善哉。善男子。汝得是第一忍。順一切佛法。善男子。我有十力。四無所畏。十八不共法。汝今未得為得。是故勤加精進。亦莫捨此忍門。善男子。汝雖得此第一甚深寂滅解脫。一切凡夫離寂滅法。常為煩惱覺觀所害。汝當愍此一切眾生。又善男子。汝應念本所願。欲利益眾生。欲得不可思議智慧門。又善男子。一切法性。一切法相。有佛無佛。常住不異。一切如來不以得此法故說名為佛。聲聞辟支佛亦得此寂滅無分別法。善男子。汝觀我等無量清淨身相。無量智慧。無量清淨國土。無量方便。無量圓光。無量淨音。汝今應起如是等事。又善男子。汝今適得此一法明。所謂一切法寂滅無有分別。我等所得無量無邊。汝應精勤起此諸法。善男子。十方無量國土。無量眾生。無量諸法差別。汝應如實通達是事。隨順如是智。是菩薩諸佛與如是等無量無邊起智慧門因緣。以此無量門故。是菩薩能起無量智業。皆悉成就。諸佛子。若諸佛不與菩薩起智慧門者。是菩薩畢竟取於涅槃。棄捨利益一切眾生。以諸佛與此無量無邊起智慧門故。於一念中。所生智慧。比從初地已來乃至七地。百分不及一。無量無邊阿僧祇分不及一。乃至算數譬諭所不能及。所以者何。先以一身修集功德。今此地中。得無量身修菩薩道。以無量音聲。無量智慧。無量生處。無量清淨國土。無量教化眾生。供養給侍無量諸佛。隨順無量佛法。無量神通力。無量大會差別。無量身口意業。集一切菩薩所行道。以不動法故。佛子。譬人乘船欲渡大海。未至大海多用功力。入海以風。無復艱礙。一日之行過先功力。於百千歲。所不能及。菩薩亦如是。多集善根。乘大乘船。入菩薩所行大智慧海。不施功力。能近一切諸佛智慧。比本所行。若一劫。若百千萬劫。所不能及。佛子。菩薩摩訶薩。至第八地。從大方便慧生。無功用心。在菩薩道。思惟諸佛智慧勢力。知世界生。世界滅。世界成。世界壞。知以何業因緣集故世界成。何業因緣滅故世界壞。是菩薩知地水火風性小相。中相。無量相。差別相。知微塵細相。知微塵差別相。於一世界中。所有微塵差別。皆悉能知。此一世界所有地水火風。若干微塵。皆悉能知。知寶物若干微塵。眾生身若干微塵。世界中萬物微塵差別。分別眾生大身小身。以若干微塵。成地獄身畜生身。餓鬼身。以若干微塵。成阿脩羅身。天身。以若干微塵成。皆悉了知。是菩薩入如是分別微塵智。知欲色無色界壞。知欲色無色界成。知欲色無色界成壞。知欲色無色界小相。中相。無量相。知欲色無色界差別相。如是知三界。是名菩薩教化眾生。助智明分。善分別眾生身。善觀所應生處。隨眾生生處。隨眾生身。而為受身。是菩薩現身遍滿三千大千世界。隨眾生身。各各差別譬如日月於一切水皆現其像。若二若三。乃至無量無邊不可思議不可說三千大千世界身遍其中。隨眾生身差別。而為受身。是菩薩成就如是智慧。於一世界。身不動搖。乃至不可說諸佛世界。隨眾生身。隨所信樂。於佛大會。而現身像。若於沙門中。示沙門形色。婆羅門中。示婆羅門形色。剎利中。示剎利形色。居士中。示居士形色。四天王中。帝釋中。魔中。梵天中。示梵天形色。乃至阿迦膩吒天中。示阿迦膩吒形色。以聲聞乘度者。示聲聞形色。以辟支佛乘度者。示辟支佛形色。以菩薩乘度者。示菩薩形色。以佛身度者。示佛身形色。所有不可說諸佛國中。隨眾生身信樂差別。現為受身。而實遠離身相差別。常住平等。是菩薩知眾生身。知國土身。知業報身。知聲聞身。知辟支佛身。知菩薩身。知如來身。知智身。知法身。知虛空身。是菩薩如是知眾生深心所樂。若於眾生身。作己身。若於眾生身作國土身。業報身。聲聞身。辟支佛身。菩薩身。如來身。智身。法身。虛空身。若於國土身。作己身。業報身。乃至虛空身。若於業報身。作己身。乃至虛空身。若於己身。作眾生身。國土身。業報身。聲聞身。辟支佛身。菩薩身。如來身。智身。法身。虛空身。是菩薩知眾生集業身。報身。煩惱身。色身。無色身。諸佛國土小相。中相。無量相。垢相。淨相。廣相。倒相。平相。方差別相。知業報身假名差別。聲聞身假名差別。辟支佛身假名差別。菩薩身假名差別。知如來身。菩薩身。願身。化身。住持身。相好莊嚴身。勢力身。如意身。福德身。智身。法身。知智身善分別如實。知法身平等不壞相。知虛空身無量相。周遍相。無形相。是菩薩善知起如是諸身。則得命自在。心自在。財自在。業自在。生自在。願自在。信解自在。如意自在。智自在。法自在<p>是菩薩得十自在。為不可思議智者。無量智者。廣智者。不可壞智者。菩薩隨如是智慧。畢竟常起無罪身業口業意業。身業隨智行。口業隨智行。意業隨智行。般若波羅蜜增上。大悲為首。善修方便。善起諸願。善為諸佛神通所護。常不捨行利益眾生智。悉知無邊世界中差別事。舉要言之。菩薩住無動地。身口意所作。皆能集一切佛法。是菩薩住此地。離一切煩惱故。善住淨心力。心常不離道故。善住深心力。不捨眾生故。善住大悲力。救一切世間故。善住大慈力。不忘所聞法故。善住陀羅尼力。分別觀察一切佛法故。善住一切樂說力。行無邊差別世界故。善住神通力。不捨一切菩薩所行故。善住願力。修集一切佛法故。善住波羅蜜力。善起一切種智故。善住如來力。是菩薩得如是智力。示一切所作。無有過咎。諸佛子。菩薩此地不可壞故。名為不動地。智慧不轉故。名為不轉地。一切世間不能測知故。名威德地。無色欲故。名童真地。隨意受生故。名自在地。更不作故。名為成地。決定知故。名為究竟地。善發大願故。名為變化地。不可壞故。名為住持地。先修善根故。名為無功力地。菩薩得如是智慧。名為入佛境界。名為佛功德所照明。名為隨佛威儀行趣向佛法。常為諸佛神力所護。常為四天王。釋提桓因諸梵王等之所奉迎。密跡金剛神。常隨侍衛。善能出生諸禪三昧。能作無量諸身差別。於諸身中。皆有勢力。得大果報神通力。於無邊三昧中得自在。能受無量記。隨眾生成就處。示成阿耨多羅三藐三菩提。是菩薩入如是大智慧。善通達諸法。常放大智光明。度無礙法界道。善知世界道差別。能示一切諸功德。隨意自在。善解先際後際。能入轉魔道智。入如來行境界。能於無邊世界。行菩薩道。以不轉相故。此地名為不動。佛子。菩薩在不動地。善生禪定力故。常見無邊諸佛。不捨供養供給諸佛。是菩薩於一一劫。一一世界中。數百千萬億那由他。無量無邊阿僧祇佛。恭敬供養。尊重讚歎。親近諸佛。從諸佛受世界差別等諸法明。是菩薩轉深入如來法藏。問世界差別事。無能盡者。乃至百千萬億劫。說不可盡。又諸善根。轉勝明淨。譬如真金。眾寶間錯。為轉輪王。所佩瓔珞。一切人民。無能奪者。菩薩摩訶薩亦如是。住無動地。善根轉淨。一切聲聞辟支佛。乃至七地菩薩所不能壞。菩薩住是地。以善分別智門故。智慧光明。滅除一切眾生惱熱。譬如千世界主大梵天王。能於一時。流布慈心。滿千世界。亦能放光。遍照其中。菩薩摩訶薩亦如是。住不動地。能放身光。照十萬佛剎微塵世界。滅除眾生諸煩惱熱。令得清涼。諸佛子。是名略說菩薩不動地。若廣說者。無量億劫所不能盡。菩薩住是地。多作大梵天王。主千世界。諸根猛利。與諸眾生聲聞辟支佛菩薩波羅蜜道。無有窮盡。說世界差別。無能壞者。所作善業。布施愛語。利益同事。皆不離念佛。不離念法。乃至不離念一切種智。常生是心。我當於眾生。為首為勝。乃至於一切眾生。為依止者。是菩薩若欲勤行精進。於須臾間。得百萬三千大千世界微塵數三昧。乃至能示百萬三千大千世界微塵數菩薩。以為眷屬。若以願力。神通自在。能過是數若干。百千萬億劫。不可計知。時金剛藏菩薩。欲重明此義。以偈頌曰<p class='lg'><br>　菩薩住七地　　慧方便已淨<br>　善集助道法　　大願力所繫<br>　諸佛神力護　　善根悉成就<br>　求於勝智慧　　能入第八地<br>　善集於福慧　　而有深慈悲<br>　離諸有量心　　心同如虛空<br>　如所說法中　　心得決定力<br>　如是得寂滅　　微妙無生忍<br>　諸法從本來　　無生亦無起<br>　無相無有成　　亦無去來義<br>　諸法初中後　　與如無分別<br>　無有心意行　　同若如虛空<br>　成就如是忍　　無有諸戲論<br>　得是不動地　　甚深寂滅行<br>　一切諸世間　　不能得測量<br>　一切諸心相　　皆悉已滅盡<br>　菩薩住是地　　心識無分別<br>　如入滅盡定　　無復憶念想<br>　猶如人夢中　　方便欲渡水<br>　覺則意廓然　　休息諸所作<br>　得是深忍已　　一切想念滅<br>　如生於梵天　　無欲界煩惱<br>　以本願力故　　及佛今勸導<br>　如是第一忍　　是諸佛職位<br>　我等深智力　　無畏不共法<br>　汝今無有此　　當加勤精進<br>　汝雖得除滅　　一切煩惱火<br>　當觀諸世間　　煩惱常熾然<br>　當念本所願　　欲利諸眾生<br>　悉遍知諸法　　廣度於一切<br>　諸法實性相　　常住無變異<br>　二乘亦得此　　而不名為佛<br>　但以得無礙　　甚深微妙智<br>　通達三世故　　乃得名為佛<br>　是諸無等等　　天人所恭敬<br>　開是起智門　　令入諸佛法<br>　成就無邊底　　無量妙智慧<br>　先所行諸法　　不及今一念<br>　如是諸菩薩　　得妙智慧地<br>　能在一念中　　身遍於十方<br>　入是智慧門　　行道疾無礙<br>　如行於海中　　大風力所濟<br>　離諸功用心　　但在於智業<br>　觀十方世界　　成壞及與住<br>　能知四大一　　亦知諸別異<br>　小中及無量　　種種差別相<br>　能數知三千　　大千世界塵<br>　亦知眾生身　　四大微塵數<br>　諸天身眾寶　　微塵數差別<br>　皆悉遍明了　　餘亦如是知<br>　智慧因緣故　　心轉得調柔<br>　為利諸眾生　　遍諸世界身<br>　能於眾生身　　而自作己身<br>　及以諸佛剎　　諸餘種種身<br>　如日月停空　　影現一切水<br>　菩薩亦如是　　遍滿大千界<br>　常住於法身　　湛然不移動<br>　於淨心眾生　　各現其身像<br>　隨諸心所樂　　而現為受生<br>　於諸天人會　　悉皆示其身<br>　菩薩於因緣　　和合中自在<br>　乃至能隨意　　為現於佛身<br>　眾生國土身　　業報賢聖身<br>　智身與法身　　知皆同平等<br>　以是因緣故　　得如意神通<br>　為令世歡喜　　而現種種身<br>　能得於十種　　妙大自在智<br>　所作隨智行　　順於慈悲心<br>　諸佛所有法　　皆能善修習<br>　住三淨戒中　　不動如須彌<br>　能得大菩薩　　所有十種力<br>　一切諸魔眾　　皆所不能轉<br>　常為諸佛護　　釋梵所敬禮<br>　密跡金剛神　　常隨而侍衛<br>　菩薩得是地　　功德無有量<br>　百千萬億劫　　說之不可盡<br>　親近無數佛　　增益諸善根<br>　如真金雜寶　　莊嚴王瓔珞<br>　菩薩在是地　　多作大梵王<br>　典領千國土　　功德無有量<br>　能以三乘教　　而無有窮盡<br>　慈心光普照　　滅諸煩惱熱<br>　能於須臾間　　得百萬三千<br>　大千世界數　　微塵諸三昧<br>　能見十方佛　　其數亦如是<br>　若以其願力　　過是無有量<br>　今已略解說　　第八地妙相<br>　若廣演說者　　千億劫不盡　</p><p><b>　　<A NAME="n293"></A>第九地</b><p class='lg'><br>　佛子演說此　　八地妙義時<br>　以佛神力故　　震動無量國<br>　一切智身出　　無量微妙光<br>　遍照十方界　　眾生得安樂<br>　百千萬菩薩　　住於虛空中<br>　設眾妙供養　　諸天所無有<br>　自在大梵天　　并及他化王<br>　歡喜設妙供　　大海功德佛<br>　千萬諸天女　　咸恭敬歡喜<br>　同以微妙音　　歌歎佛功德<br>　以佛神力故　　出如是妙法<br>　善行寂滅者　　無有諸惡心<br>　各在於其地　　善修菩薩行<br>　利益世間故　　遍遊於十方<br>　示眾以佛道　　心如空無礙<br>　諸菩薩神力　　上妙供養具<br>　勝十方人天　　福德之所致<br>　佛子樂智者　　以此示佛力<br>　於一國不動　　而現一切處<br>　利益於世間　　如滿月明淨<br>　滅一切音聲　　語言諸想念<br>　而以諸音聲　　說法猶如響<br>　若眾生下劣　　其心厭沒者<br>　示以聲聞道　　令出於眾苦<br>　若復有眾生　　諸根少明利<br>　樂於因緣法　　為說辟支佛<br>　若人根明利　　饒益於眾生<br>　有大慈悲心　　為說菩薩道<br>　若有無上心　　決定樂大事<br>　為示於佛身　　說無量佛法<br>　譬如幻化師　　示種種身色<br>　如是諸身相　　皆無有實事<br>　如是諸佛子　　善知智慧術<br>　能示一切行　　心離於有無<br>　千萬諸天女　　同以微妙音<br>　如是歌歎已　　默然而觀佛<br>　解脫月又言　　佛子大會淨<br>　一心願樂聞　　入九地正行　</p><p>金剛藏菩薩言。佛子。菩薩摩訶薩。以如是無量智慧。善觀佛道。欲求轉勝寂滅解脫。欲轉勝思惟如來智慧。欲入如來深密法藏。欲觀察不可思議大智慧。欲觀察諸陀羅尼三昧重令清淨。欲令神通廣大。欲分別世界差別。欲修諸佛力無所畏不共法。無能壞者。欲順行諸佛轉法輪力。欲不捨所受大悲大願。菩薩如是思惟。得入第九地。菩薩住此地。如實知善不善無記法行。知有漏無漏法行。世間出世間法行。思議不思議法行。定不定法行。聲聞辟支佛法行。菩薩道法行。如來地法行。有為無為法行。隨順如是智慧。知菩提心所行難。知煩惱難。業難。諸根難。欲難。性難。直心難。使心難。生難。習氣難。三聚差別難。知眾生諸心差別相。莊飾世心相。速轉心相。壞不壞心相。無形心相。無邊自在心相。清淨差別心相。垢無垢心相。縛解心相。諂曲質直心相。隨道心相。皆如實知。是菩薩知煩惱深相。淺相。知心伴相。不相離相。知使纏差別相。知是心相應不相應相。隨是生時得果報相。知三界中差別相。知愛癡見深入如箭相。知憍慢癡重罪相。知是三業因緣不斷相。乃至如實知八萬四千煩惱行差別相。是菩薩知諸業善不善無記相。分別不可分別相。心伴相。不相離相。自然盡相。行道盡相。種種集相。不失果報相。次第相。有報相。無報相。黑黑報相。白白報相。黑白黑白報相。非黑非白能盡業相。知業起相。受業法差別相。知無量因緣起業相。知世間業出世間業差別相。現報相生報相。後報相。隨諸乘定相。不定相。乃至如實知八萬四千諸業差別相。是菩薩知諸根軟中上差別相。知先後際別異不別異相。知上中下相。知煩惱伴相。不相離相。隨諸乘定相。不定相。淳熟相。未淳熟相。隨根轉相。易壞相。深取相相。增上相。不可壞相。轉相。不轉相。三世差別相。久遠共生差別相。乃至如實知八萬四千諸根差別相。是菩薩知諸欲軟中上差別相。乃至如實知八萬四千諸欲差別相。是菩薩知諸性軟中上差別相。乃至如實知八萬四千諸性差別相。是菩薩知直心軟中上差別相。乃至如實知八萬四千直心差別相。是菩薩知諸使共心生不共心生。心相應心不相應。無始來惱眾生相。與一切禪定解脫神通相違相。三界繫相。無量心不現前相。開煩惱門相。不知對治相。無所有相。無聖道開法門相。皆如實知。是菩薩知諸生差別相。所謂地獄。畜生餓鬼。阿脩羅人天。色無色界。有想無想差別。業是田。愛是水。無明是覆。識是種子。後身是芽。名色共生而不相離。癡愛相續。欲生欲作欲受。不樂涅槃三界差別相續相。皆如實知。是菩薩知諸習氣有起不起。隨所生處有習氣。隨眾生行有習氣。隨業煩惱有習氣。善不善無記有習氣。離欲有習氣。隨後身有習氣。次第隨趣有習氣。久遠不斷持煩惱業。離則無法。皆如實知。是菩薩知眾生定不定相。正定相。邪定相。不定相。正見中正定相。邪見中邪定相。離此二不定相。一一逆邪定相。五根正定相。離此二不定相。邪位邪定相。正位正定相。離此二不定相。深入邪聚難轉相。修無上道因緣相。不定眾生守護相。皆如實知。佛子。菩薩摩訶薩。隨如是智。名為安住善慧地。菩薩住是地。知眾生如是諸行差別相。隨其解脫而與因緣。是菩薩化眾生法。度眾生法。如實知而為說法。聲聞乘相。辟支佛乘相。菩薩乘相。如來地相。如實知。隨眾生因緣。而為說法。隨心隨根。隨欲差別。而為說法。又隨行處。隨智慧處。而為說法。知一切行處。而為說法。隨眾生性。深入難處。而為說法。隨趣隨生。隨煩惱。隨習氣轉故說法。隨乘令解脫故說法。是菩薩住此地。為大法師。守護諸佛法藏。入深妙義。用無量慧方便。四無礙智言辭說法。是菩薩常隨四無礙智。而不可壞。何等為四。一法無礙。二義無礙。三辭無礙。四樂說無礙。是菩薩以法無礙智。知諸法自相。以義無礙智。知差別法。以辭無礙智。知說諸法不可壞。以樂說無礙智。知說諸法次第不斷。復次以法無礙智。知諸法無體性。以義無礙智。知諸法生滅相。以辭無礙智。知諸法假名不斷假名說。以樂說無礙智。知隨假名不壞無邊說。復次以法無礙智。知現在諸法差別相。以義無礙智。知過去未來諸法差別相。以辭無礙智。知過去未來現在諸法說不可壞。以樂說無礙智。於一一世。得無邊法明說。復次以法無礙智。知諸法差別。以義無礙智。知諸法義差別。以辭無礙智。隨諸言音。而為說法。以樂說無礙智。隨所樂解。而為說法。復次以法無礙智。以法智方便。知諸法差別不可壞。以義無礙智。以比智如實知諸法差別。以辭無礙智。以世智。說諸法差別。以樂說無礙智。知善說第一義。復次以法無礙智。知諸法一相不壞。以義無礙智。知陰入界諦因緣法。以辭無礙智。以微妙音故。一切世間之所歸趣。以樂說無礙智。所說轉勝。能令眾生。得無邊法明。復次以法無礙智。知一乘究竟。攝一切無差別。以義無礙智。知諸乘差別。以辭無礙智。能說諸乘無差別。以樂說無礙智。以一法門說無邊法明。復次以法無礙智。能入一切菩薩行智行法行隨智行。以義無礙智。能分別說十地義差別。以辭無礙智。說隨順諸地道不可壞。以樂說無礙智。說一切行無邊相。復次以法無礙智。知一切佛。於一念中得菩提。以義無礙智。知種種時。種種剎差別。以辭無礙智。隨諸佛得道事差別說。以樂說無礙智。於一句法。無邊劫說。而不窮盡。復次以法無礙智。知一切佛語。一切佛力。無畏。不共法。大慈大悲。無礙智。轉法輪。一切種智。以義無礙智。知如來音聲。說八萬四千隨眾生心諸根欲樂差別行。以辭無礙智。以如來音聲。說一切諸行不可壞。以樂說無礙智。以諸佛智力。隨眾生所樂音聲說。菩薩摩訶薩。如是善知無礙智。安住第九地。名為得佛法藏。為大法師。得眾義陀羅尼。眾法陀羅尼。起智陀羅尼。眾明陀羅尼。善慧陀羅尼。眾財陀羅尼。名聲陀羅尼。威德陀羅尼。無礙陀羅尼。無邊旋陀羅尼。雜義藏陀羅尼。得如是等百萬阿僧祇陀羅尼。隨方便說。如是無量樂說差別門說法。是菩薩得如是無量陀羅尼門。能於無量佛所聽法。聞已不忘。如所聞法。能以無量差別門。為人演說。是菩薩於一佛所。以百萬阿僧祇陀羅尼。聽受正法。如從一佛。餘無量佛。亦復如是。是菩薩於禮敬佛時。所聞法明。非多學聲聞得陀羅尼力。於十萬劫。所能受持。是菩薩得如是陀羅尼力。無礙智樂說力。以說法故。在於法座。大千世界滿中眾生。隨意說法。是菩薩在法座上。唯除諸佛。及受職菩薩。於一切中。最為殊勝。是菩薩處於法座。或以一音。欲令一切悉得解了。即得解了。或以種種音聲。欲令一切各得開解。即得開解。或以默然但放光明。欲令一切各得解法。即得解法。或一切毛孔。皆出法音。或三千大千世界所有色無色物。皆出法音。或以一音。周滿法界。欲令得解。即皆得解。是菩薩三千大千世界所有眾生。以無量音聲。一時問難。所問各異。是菩薩於一念中。悉受如是一切問難。以一音答。皆令開解。如是若二若三。若百若千。乃至不可說不可說三千大千世界滿中眾生廣為說法。承佛神力。能為眾生。廣作佛事。倍復勤攝如是智明。於一塵中。有不可說不可說世界塵數大會。佛在此中。隨眾生心。而為說法。令一一眾生。心得若干無量諸法。如一佛。一切諸佛。亦如是。如一微塵。一切十方世界。亦復如是。於是中生大憶念力。於一念中。從一切佛所受法明。不失一句。如上大會滿中眾生。以決定法明。演清淨法。於一念中。令爾所眾生。皆得開解。何況若干世界中眾生。是菩薩住是地。善根轉勝。深入諸佛行處。常與一切佛會。深入菩薩解脫。菩薩隨順。如是智。常見諸佛。於一一劫中。無量無邊百千萬億以上供具。供養諸佛。於諸佛所。種種問難。通達諸陀羅尼。一切善根。轉勝明淨。佛子。如鍊真金。具足莊嚴。為轉輪王所著寶冠。一切小王無能奪者。菩薩亦如是。住善慧地。一切善根。轉勝明淨。聲聞辟支佛。諸地菩薩所不能壞。是菩薩善根轉明。能照眾生煩惱難處。如大梵王。三千世界一切難處。皆悉能照。菩薩亦如是。住善慧地。善根明淨。照諸眾生煩惱難處。諸佛子。是名略說菩薩善慧地。若廣說者。則無量無邊劫。不可得盡。菩薩住是地。多作大梵王。典領三千大千世界。無有能勝。如實解義者。於自在中。而得自在。善能宣說聲聞辟支佛。菩薩波羅蜜。眾生問難。無能窮盡。所作善業。布施愛語。利益同事。皆不離念佛。不離念法。乃至不離念一切種智。常生是心。我當於一切眾生。為首為勝。乃至於一切眾生。為依止者。是菩薩若欲如是勤行精進。於一念中。得百萬阿僧祇三千大千世界微塵數三昧。乃至能示百萬阿僧祇三千大千世界微塵數菩薩。以為眷屬。若以願力。神通自在。復過是數。百千萬億那由他劫。不可計知<p>爾時金剛藏菩薩。欲重明此義。以偈頌曰<p class='lg'><br>　諸菩薩隨順　　無量深智力<br>　第一最微妙　　一切世難知<br>　利益眾生者　　能至第九地<br>　得入於諸佛　　祕密之法藏<br>　得微妙最上　　三昧陀羅尼<br>　廣大神通力　　善入世界相<br>　智慧力決定　　能觀諸佛法<br>　大願悲心淨　　得入第九地<br>　順行此上地　　持諸佛法藏<br>　即能通諸法　　善不善無記<br>　有漏及無漏　　世間出世間<br>　是可思議法　　是不可思議<br>　知法定不定　　三乘具足相<br>　思惟分別此　　有為無為法<br>　起知如是法　　滅諸無明闇<br>　隨順是智心　　則為第一妙<br>　悉知一切難　　諸心差別相<br>　莊飾世輕易　　無邊自在心<br>　煩惱深淺相　　心伴不離相<br>　知使纏差別　　隨順相續有<br>　知業種種雜　　各各差別相<br>　因滅果不失　　通達如是事<br>　又知於眾生　　諸根軟中上<br>　廣大差別等　　先際後際相<br>　知欲軟中上　　及諸性差別<br>　乃至能悉知　　八萬四千種<br>　煩惱使難處　　無始來不滅<br>　皆與心共行　　繫縛不可斷<br>　知諸結使等　　但妄想分別<br>　無有方處所　　亦無定事相<br>　常不離於身　　又亦難得知<br>　禪定力能遮　　金剛道能斷<br>　又能知諸生　　入六道差別<br>　愛潤無明覆　　業田識是種<br>　生於後身芽　　名色共增長<br>　無始生死來　　相續在三界<br>　知諸天龍趣　　由煩惱業心<br>　若離於此法　　是則無所有<br>　一切諸眾生　　皆在三趣中<br>　或沒諸邪見　　或在於智道<br>　菩薩住是地　　悉知眾生心<br>　諸根及欲樂　　種種差別義<br>　深心善思惟　　隨宜而說法<br>　通達無礙智　　善以言辭說<br>　菩薩為法師　　猶如師子王<br>　牛王寶山王　　安住無所畏<br>　普於諸世界　　雨甘露法味<br>　猶如大龍王　　能雨滿大海<br>　是菩薩善知　　法義辭無礙<br>　善能隨順行　　具足樂說力<br>　能得於百萬　　阿僧祇總持<br>　能受諸佛法　　如海受龍雨<br>　菩薩得如是　　諸深妙清淨<br>　無量陀羅尼　　諸三昧力故<br>　能於一念中　　得見無量佛<br>　聞已淨梵音　　演說妙法寶<br>　是菩薩或教　　大千界眾生<br>　隨心根所好　　說法令歡喜<br>　如是等無量　　三千大千國<br>　轉深勤精進　　而作是思惟<br>　於一微塵中　　無量佛說法<br>　隨眾生心相　　演說於妙義<br>　是菩薩皆受　　如地受諸種<br>　復作如是願　　十方諸所有<br>　國土中眾生　　皆合為一會<br>　我於一念中　　皆悉知其心<br>　以一音說法　　悉令斷疑網<br>　菩薩住是地　　人天中法王<br>　為大說法師　　隨順眾生性<br>　常於日夜中　　與諸佛共會<br>　能住甚深妙　　寂滅智解脫<br>　供養無量佛　　善根轉明淨<br>　猶如轉輪王　　真金莊嚴冠<br>　光明照眾生　　諸煩惱難處<br>　如梵王光明　　照於大千界<br>　菩薩住是地　　於三千世界<br>　作大梵天王　　諸根悉猛利<br>　善以三乘法　　示悟諸眾生<br>　所作諸善業　　皆順於正念<br>　能於一念中　　而得無有量<br>　世界微塵數　　諸深妙三昧<br>　得見十方佛　　微妙音說法<br>　見佛大神力　　更發無量願<br>　如是第九地　　大智所行處<br>　深妙難知見　　今已略說竟　</p><p class='juan'>
大方廣佛華嚴經卷第二十六</p>
</body></html>
