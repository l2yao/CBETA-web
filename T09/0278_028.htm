<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第二十八</p>
<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n297"></A>十明品第二十三</b><p>爾時普賢菩薩摩訶薩告諸菩薩言。佛子。菩薩摩訶薩有十種明。何等為十。此菩薩摩訶薩。悉知三千大千世界眾生心念。所謂善心。不善心。無記心。廣心。狹心。惡心。勝心。順生死心。背生死心。聲聞心。緣覺心。菩薩心。聲聞行心。緣覺行心。菩薩行心。天心。龍心。夜叉心。乾闥婆心。阿脩羅心。迦樓羅心。緊那羅心。摩[<a href='javascript:showpic("../fontimg/023523.gif")'>目*侯</a>]羅伽心。人心。非人心。地獄心。畜生心。餓鬼心。閻羅處眾生心。諸難處眾生心。如是等無量種種眾生心。悉分別知。如是等百世界。千世界。百千世界。億世界。百億世界。千億世界。百千億世界。乃至百千億那由他世界。廣說乃至不可說不可說佛剎微塵數世界眾生。悉能分別知其心念。佛子。是為菩薩摩訶薩第一善知他心智明。佛子。菩薩摩訶薩。悉知無量無數不可說不可說佛剎微塵數世界眾生。死此生彼。善惡諸趣。若好若醜。若垢若淨。若黑若白。如是等無量種種眾生。天龍夜叉乾闥婆阿脩羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽人非人。微細眾生。小眾生。中眾生。大眾生。勝眾生。如是等無量種種眾生。死此生彼。菩薩摩訶薩。以無障礙明淨天眼。悉能照見。隨其業報所受苦樂。種種業。種種行。種種思願。種種見。如業境界。如所迴轉。悉能睹見。佛子。是為菩薩摩訶薩第二無礙天眼智明。佛子。菩薩摩訶薩。憶宿命事。或自或他。悉能憶念。無量無數不可說不可說佛剎。微塵數世界眾生。過去無量無數不可說不可說佛剎。微塵數劫事。如是生。如是名姓。如是食。如是苦樂。悉能了知。又憶過去無量無數不可說不可說佛剎。微塵數諸佛。如是名號。如是眷屬。如是父母。如是侍者。如是聲聞。如是最勝二大弟子。如是捨離王都。出家求道。如是菩提樹下結跏趺坐得最正覺。如是住處。如是床座。如是說法。如是化度。如是壽命。如是作佛事已。入無餘涅槃。佛滅度後。正法如是久住。悉能憶念。過去無量無數不可說不可說佛剎。微塵數佛。從初發心出生願行。恭敬供養無量諸佛。教化調伏一切眾生。大眾眷屬。轉淨法輪。隨其壽命。示現神力。自在變化。無餘涅槃。莊嚴塔廟。長養善根。乃至法住。佛子。是為菩薩摩訶薩第三深入過去際劫無礙宿命智明。佛子。菩薩摩訶薩。深入未來際劫。乃至無量無數不可說不可說佛剎。微塵數世界眾生。未來生死。流轉三有。知眾生業。知眾生報。知眾生善。知眾生不善。知眾生出。知眾生不出。知眾生定。知眾生不定。知眾生正定。知眾生邪定。知眾生有使善根。知眾生無使善根。知眾生具足善根。知眾生不具足善根。知眾生攝取善。知眾生攝取不善。知眾生積集善。知眾生積集不善。知眾生積集惡法。知眾生不積集惡法。知未來無量無數不可說不可說佛剎。微塵數世界諸佛。如是名號。如是眷屬。如是父母。如是侍者。如是聲聞。如是最勝二大弟子。如是捨離王都。出家求道。如是菩提樹下結跏趺坐得最正覺。如是住處。如是床座。如是說法。如是化度。如是壽命。如是作佛事已。入無餘涅槃。佛滅度後。正法如是久住。悉知未來無量無數不可說不可說佛剎。微塵數佛。從初發心出生願行。恭敬供養無量諸佛。教化調伏一切眾生。大眾眷屬。轉淨法輪。隨其壽命。示現神力自在變化。無餘涅槃。莊嚴塔廟。長養善根。乃至法住。佛子。是為菩薩摩訶薩第四深入未來際劫無礙智明。佛子。菩薩摩訶薩。出生無礙天耳。清淨廣大具足。不可稱量。修習得證。明淨離障。了達決定。菩薩成就無礙天耳。十方遠近一切音聲。欲聞不聞自在隨意。於東方無量無數不可說不可說佛剎。微塵數諸如來。應供等正覺所說。所發。所開。所示。所制。所調伏。所教化。所念。所分別。所教。深妙善解。無量清淨方便。如是一切悉能聞持。善義善味。隨眾。隨人。隨音聲。隨智。隨識。隨所化度所得功德。隨境界。隨所依。隨出道。悉能聞持。無有忘失。廣說妙法。度脫一切。乃至不失一句一味。如東方。一切十方亦復如是。佛子。是為菩薩摩訶薩第五無礙清淨天耳智明。佛子。菩薩摩訶薩。安住無畏神力智明。逮得自在無作神力。平等神力。廣大神力。無量神力。無依神力。念至神力。不轉神力。不退轉神力。無盡神力。不可壞神力。長養神力。隨順行神力。若聞十方無量阿僧祇世界。無邊世界。無分齊世界。不可稱量世界。不可思議世界。不可度量世界。乃至不可說不可說佛剎。微塵等一切世界現在諸佛。聞已悉能往詣彼諸佛所。恭敬禮拜。讚歎供養。深知<span class='corr'>如</span>來清淨佛剎。種種莊嚴。種種功德。無量功德。皆悉充滿。示現無量自在。無量境界。讚歎一切如來恭敬供養。示現其身。悉在十方一切佛所。亦不離此。而往到彼。悉自了知。詣諸佛所。恭敬禮拜。讚歎供養。問菩薩法。出生佛智。見諸佛剎眷屬變化。知說法相。知佛剎相。悉無所著。於一切事。皆悉究竟。到於彼岸。無損神力。速遍十方一切世界。無佛不見。無法不聞。無眾不知。常聞正法。未曾斷絕。樂求佛法。勝願成滿。具足修習普賢菩薩無量諸行。佛子。是為菩薩摩訶薩第六安住無畏神力智明。佛子。菩薩摩訶薩。於無量無數不可說不可說佛剎。微塵數世界眾生音聲語言。悉能了知。所謂中國言音。邊國言音。天言音。龍言音。夜叉言音。乾闥婆言音。阿脩羅言音。迦樓羅言音。緊那羅言音。摩[<a href='javascript:showpic("../fontimg/023523.gif")'>目*侯</a>]羅伽言音。人言音。非人言音。如是等不可說不可說種種眾生言音不同。菩薩摩訶薩悉能了知。善分別知。入一切施設。深入解了一切世諦。悉知種種諸言音法。分別了知諸言音法。入一切種言音大海。菩薩摩訶薩隨其所入。遊行世界。悉能了知此世界中眾生之性。知其性已。悉解一切諸言音法。如日天子出照一切色。令有眼者。悉見色相。菩薩摩訶薩亦復如是。悉入一切諸言音雲。善知一切諸言音法。佛子。是為菩薩摩訶薩第七分別一切言音智明。佛子。菩薩摩訶薩知一切色。法不生色。無種種色。無虛妄色。無青黃赤白等形色。而菩薩摩訶薩入深法界。住持變化種種形色。無量色。明淨色。清淨色。普現色。似彼色。普照色。所得色。無染污色。具足相色。清淨相色。離惡色。大力色。尊重色。無窮色。無盡色。雜色。端嚴色。不可稱量色。善學色。善長養色。成熟色。隨化度色。無礙色。明徹色。離垢色。澄淨色。正身色。不可思議方便色。不可壞色。最勝色。離曀色。離闇色。牢強色。善雜色。功德相色。姿好色。大我色。境界色。善調伏色。清淨正直色。上色。勝廣色。不可斷色。無所依色。無等色。充滿不可說佛剎色。長養色。最堅固色。勝色。惡色。勝功德色。隨希望色。清淨性色。常善色。善決定色。無障色。虛空明淨色。清淨長養色。無垢色。離塵色。離種種塵色。善示現色。普應現色。隨時示現色。寂靜色。離欲色。功德福田真實色。安隱色。離恐怖平等威儀色。超越智慧色。無礙身色。遍遊行身色。離愚癡色。大慈等起色。大悲受持色。出正趣色。具足功德力色。隨正念色。無量寶色。明淨藏色。令一切眾生歡喜色。一切智門色。歡喜眼色。一切寶莊嚴無比色。不著心色。不堅固色。住持自在色。種種神力自在色。如來家生色。無比色。充滿法界色。隨眾往詣色。種種色。具足色。善行色。隨化究竟色。見無厭足色。無量雜光色。放無量阿僧祇焰光色。不可說種種光色。不可思議香光普熏三界色。不可量日光焰色。不可稱月形像色。放無量樂華雲色。種種寶華鬘莊嚴雲色。過一切世間一切香焰普熏色。出生一切如來功德藏色。無量音聲廣說一切法顯現色。一切種行具足普賢菩薩色。佛子。菩薩摩訶薩。入無色法界。住持變化種種形色。隨所應故。所謂見教化。正念教化。轉法輪教化。隨時教化。念念教化。親近教化。隨逐教化。神力教化。種種自在教化。不可思議大神變教化。悉能度脫一切眾生。佛子。是為菩薩摩訶薩第八出生無量阿僧祇色身莊嚴智明。佛子。菩薩摩訶薩。悉知諸法無有名字。知一切法悉無有性。知一切法無來無去。知一切法別異。知一切法無別異。知一切法不二非不二。知一切法無我。知一切法無比。知一切法不生。知一切法不滅。知一切法無所從來去無所至。知一切法無壞。知一切法不實。知一切法非不實。知一切法一相無相。知一切法非有。知一切法非無。知一切法非法。知一切法非非法。知一切法非語言。知一切法。非非語言。知一切法非業。知一切法非非業。知一切法非報。知一切法非無報。知一切法非作。知一切法非不作。知一切法非第一義。知一切法非出。知一切法非不出。知一切法非量。知一切法非無量。知一切法非世間。知一切法不離世間。知一切法非因生。知一切法非無因生。知一切法非定色。知一切法非不定色。知一切法不具足色。知一切法非不具足色。知一切法不出生死。知一切法非不出生死。知一切法非虛妄。知一切法非不虛妄。知一切法非方便非不方便。菩薩摩訶薩。知如是諸法故。不著世諦。不著第一義諦。不虛妄取諸法。不起諸文字。隨順寂滅性。不捨一切願。見第一實義。決定知諸法。興無量法雲。普雨一切甘露法雨。入不可說方便。度不可說方便。以無盡辯才。廣說如實義。不違真法。善巧方便說一切法。辯才無盡。成就大慈悲。無文字境界。出生文字。義不壞文字性。觀察諸法悉從緣起。無所染著。解了一切諸語言法。開發示導。稱揚顯現。具足清淨。滅眾疑網。攝取眾生。不捨實法。於不二法。而不退沒。具足成就無礙法門微妙音聲。普雨法雨。未曾失時。佛子。是為菩薩摩訶薩第九一切諸法真實智明佛子。菩薩摩訶薩。於念念中。入滅一切法三昧正受。而不退轉。亦不捨菩薩事。不捨大慈悲心。不捨諸波羅蜜。善能分別諸佛剎土。而無厭足。不捨大願。度脫眾生。不捨轉法輪。不捨教化調伏眾生。不捨供養恭敬一切諸佛。不捨一切諸法自在法門。不捨常見一切諸佛。不捨常聞諸佛正法。悉能出生一切無礙法。知一切法皆悉平等。具足成就一切諸佛勝法諸願。深入一切佛剎。究竟一切諸佛種性彼岸。於一切世界。悉能善學一切所學。一切法相深入法相。善知諸法悉從緣起。了一切法無有真實。隨順世間諸語言法。於一切法無所染著。隨其所應。方便演說一切諸法。菩薩摩訶薩。於一切法滅盡正受。或住一劫或住百劫。或住百千劫或住億劫。或住百億劫。或住百千億劫。或住億那由他劫或住百億那由他劫。或住千億那由他劫。或住百千億那由他劫。或住無量劫。或住無邊劫。或住阿僧祇劫。或住不可思議劫。或住不可稱量劫。或住無分齊劫。或住不可說不可說劫。常在滅一切法三昧正受。顏容無異。體無羸損。亦不壞散。不可燒。不可沒。不可失。不可盡。於有於無。悉無所作。悉能成辦諸菩薩事。廣能演說一切諸法。教化眾生。未曾失時。長養一切諸如來法。滿足一切諸菩薩行。不捨饒益一切眾生。應化十方。未曾暫息。不捨普照一切諸趣。於正受地。寂然不動。佛子。是為菩薩摩訶薩第十一切諸法滅定智明。菩薩摩訶薩安住此明。一切天人不能思議。一切世間不能思議。聲聞緣覺不能思議。下地菩薩不能思議。身口意業不可思議。一切三昧自在不可思議。智慧境界不可思議。唯有如來乃能演說此人功德。餘無能說。佛子。是為菩薩摩訶薩十種智明。此菩薩摩訶薩住此智明。悉得三世無礙智明<p><b>　　<A NAME="n298"></A>大方廣佛華嚴經十忍品第二十四</b><p>爾時普賢菩薩摩訶薩。復告諸菩薩言。佛子。菩薩摩訶薩成就十種忍。能得一切無礙忍地。又得一切諸佛無盡無礙之法。何等為十。所謂隨順音聲忍。順忍。無生法忍。如幻忍。如焰忍。如夢忍。如響忍。如電忍。如化忍。如虛空忍。佛子。是為菩薩摩訶薩十種忍。過去諸佛已說。未來諸佛當說。現在諸佛今說。佛子。何等為菩薩摩訶薩隨順音聲忍。若聞真實法。不驚。不怖。不畏。信解受持。愛樂順入。修習安住。佛子。是為菩薩摩訶薩第一隨順音聲忍。佛子。何等為菩薩摩訶薩順忍。佛子。此菩薩隨順寂靜。觀一切法。平等正念。不違諸法。隨順深入一切諸法。清淨直心。分別諸法。修平等觀。深入具足。佛子。是為菩薩摩訶薩第二順忍。佛子。何等為菩薩摩訶薩無生法忍。佛子。此菩薩不見有法生。不見有法滅。何以故。若不生則不滅。若不滅則無盡。若無盡則離垢。若離垢則無壞。若無壞則不動。若不動則寂滅地。若寂滅地則離欲。若離欲則無所行。若無所行則是大願。若是大願則住莊嚴。佛子。是為菩薩摩訶薩第三無生法忍。佛子。何等為菩薩摩訶薩如幻忍。佛子。此菩薩深入諸法皆悉如幻。觀緣起法。於一法中。解眾多法。眾多法中。解了一法。菩薩摩訶薩於彼諸法。分別諸剎。入眾生界法界。等觀世間。等觀佛出入不二入。出生住持。譬若如幻。非象兵馬兵車兵步兵。非男非女。非童男童女。非樹非葉。非華非果。非地水火風。非晝非夜。非半月一月。非年歲。非百年。非月非日。非劫數。非定非亂。非一非異。非純非雜。非好非惡。非多非小。非量。非無量。非麤非細。種種眾非幻。幻非種種眾。但以幻故。示眾色像。菩薩摩訶薩亦復如是。觀一切世間皆悉如幻。所謂業世間。煩惱世間。佛剎世間。法世間。三世世間。流轉世間。成世間。壞世間。行世間。菩薩摩訶薩。觀察一切世間悉如幻時。不起眾生。不壞眾生。不起諸剎。不壞諸剎。不起諸法。不壞諸法。不取過去虛妄相。不作當來。不轉當來。現在不住。亦無所著。不觀察菩提。不虛妄取菩提。不取佛興世。亦無佛涅槃。不住大願。不取清淨離生平等。無出無著。出生嚴淨佛剎。決定知真法。出生眾生界。分別知眾生。決定知法界。住正法不動。等入三世。而亦不違分別三世。出生陰入。除滅所依。度脫眾生。等觀法界無有差別。知一切法非文字。非言說。而亦不捨諸深妙辯。不著化眾生。而轉法輪。為眾生故。受持大悲。度脫一切。說過去因緣。實知諸法。而無所至。佛子。是為菩薩摩訶薩第四如幻忍。佛子。何等為菩薩摩訶薩如焰忍。佛子。此菩薩覺悟一切世間皆悉如焰。如熱時焰。無有方處。菩薩摩訶薩。決定了知一切諸法。亦無方處。非內非外。非有非無。非常非斷。觀一切法。皆悉真實假名施設。非一色。非種種色。非無色地。具足證知一切諸法。佛子。是為菩薩摩訶薩第五如焰忍。佛子。何等為菩薩摩訶薩如夢忍。佛子。此菩薩解一切世間皆悉如夢。譬如夢非世間。非離世間。非欲界。非色界。非無色界。非生非死。非淨非穢。非清非濁。而有示現。如是菩薩摩訶薩。覺悟一切世間皆悉如夢。不壞夢。不著夢。夢性寂滅。夢無自性。受持一切法。皆悉如夢。不壞夢。不虛妄取夢。覺悟一切世間皆悉如夢。佛子。是為菩薩摩訶薩第六如夢忍。佛子。何等為菩薩摩訶薩如響忍。佛子。此菩薩出生諸法。善學成就。究竟聖法。得到彼岸。知一切法皆悉如響。分別眾聲。猶如呼響。而無所至。菩薩摩訶薩解如來音。不從內出。不從外出。不從內外出。彼聞音者。不在內。不在外。亦不在內外。而能出生巧方便智。了聲如響悉從緣起。亦不壞法施。深入音聲。遠離顛倒。善學一切。如帝釋后。於一音中。出千妙音。而亦不取虛妄音聲。菩薩摩訶薩亦復如是。入離虛妄法界。出生巧妙方便音聲。於無量無邊世界。廣為眾生轉淨法輪。度脫一切。受持如來廣長舌相。出生無量無障礙音。充滿十方一切世界。普令眾生。悉得開解。發起善根。而音聲無轉。不可言說。知音聲非語言。而隨順語言。亦不染著種種音聲。覺悟了知一切音聲。佛子。是為菩薩摩訶薩第七如響忍。佛子。何等為菩薩摩訶薩如電忍。佛子。此菩薩不生世間。不死世間。不內世間。不外世間。不行世間。非不行世間。不壞世間。非不壞世間。不起世間趣。不離世間趣。不等世間。非不等世間。非世間。非離世間。不行菩薩行。而不捨大願。非實。非虛。所行真實。究竟一切如來正法。能辦一切世間諸事。亦不隨順世間流轉。亦不受持正法流轉。譬如電或日。或月。山樹男女。室宅牆壁。大地流水等。皆悉能照。令明淨故譬水油身寶珠明鏡。如是等一切清淨色。悉能照明一切淨界。電不離明淨。明淨不離電。電能遠照。而電非遠近。菩薩摩訶薩亦復如是。能照彼我一切境界。而其智慧不作分別。照現彼我一切境界。如種子中無有根芽莖節枝葉。而能為因。菩薩摩訶薩亦復如是。於不二法中。分別二相。修無礙際。佛子。是為菩薩摩訶薩第八如電忍。若菩薩摩訶薩成就此忍。雖不往詣諸如來所。而悉普現一切佛剎。不起此世界。不至一切世界。菩薩現身遍一切世界。如電光現。遊行無礙。普至十方。金剛諸山堅固之物所不能障。具足成就佛家清淨身口意業得無量清淨一切色身。佛子。何等為菩薩摩訶薩第九如化忍。佛子。此菩薩知一切世間皆悉如化。所謂一切眾生業化。一切眾生行化。一切虛妄化。一切苦樂顛倒化。一切妄取化。一切世間無實法化。一切語言道化。一切煩惱化。諸想所起故。調伏眾生化。離垢清淨故。三世不退轉化。無生平等故。菩薩願化。長養菩薩行故。如來大悲化。除滅眾生一切苦故。法輪方便智化。出生無量無畏智辯故。佛子。是為菩薩摩訶薩解知世間離世間化。決定知廣大。知無量無際等。知如如。具足成就無量自在。於真實中。而不傾動。悉見一切無有真實。而不壞所行。譬如化不從心起。不住心中生。不由業起。亦不受報。非世間生。非世間滅。非法所攝。非法所觸。非是久住。非須臾住。非世間行。非離世間。非遊諸方。非諸方所攝。非量。非無量。非厭。非無厭。非休息。非無休息。非凡非聖。非淨非穢。非生非死。非愚非智。非見非失。不依世間。非法界所攝。非黠慧。非愚蒙。非熾然。非寂滅。非生死。非涅槃。非有非無。如是菩薩摩訶薩處於世間。行菩薩行。受持方便。觀察世間皆悉如化。不著世間。亦不著化。不妄取世間。亦不取化。不住世間。不滅世間。不住正法。不隨非法。而不捨教化眾生。一向正念。具足諸願。不莊嚴諸法。亦復不壞諸莊嚴法。於一切法。悉無所有。悉能具足一切佛法。譬如化非有非無。菩薩摩訶薩亦復如是。安住如化忍中。悉能具足諸佛菩提。饒益眾生。佛子。是為菩薩摩訶薩第九如化忍。佛子。若菩薩摩訶薩成就此忍。於一切佛剎。無所依著。譬如化於一切世界。無所依著。於一切佛法。不虛妄行。譬如化行無所行。離諸顛倒。譬如化非身示現一切身。譬如化。不依色。示現一切色。譬如化不著實際。平等滿足自性無性。譬如化非解脫法。悉能示現一切法處。譬如化無處所性。亦非調伏。亦非清淨。譬如化離一切神力。往詣一切諸如來所。譬如化不可退轉。不生不滅。悉離罣礙。一切諸力金剛諸山所不能障。佛子。何等為菩薩摩訶薩第十如虛空忍。佛子。此菩薩解一切法界。猶如虛空。以無性故。譬如虛空。一切世界亦復如是。解一切佛剎無所起故。譬如虛空。一切諸法亦復如是。解無二法故。譬如虛空。一切眾生行亦復如是。解行無所行故。譬如虛空。一切佛法亦復如是。解無分別故。譬如虛空。一切佛力亦復如是。解無異故。譬如虛空。一切諸禪亦復如是。解三世故。譬如虛空。一切說法亦復如是。解不可說故。譬如虛空。一切佛身亦復如是。解無礙故。譬如虛空。遍一切處。解一切法。如虛空故。佛子。如是菩薩摩訶薩。解一切法悉如虛空。得虛空等忍智。得虛空等身。得虛空等身業。得虛空等口。得虛空等口業。得虛空等心。得虛空等心業。譬如虛空不生不死。菩薩摩訶薩亦復如是。一切法身。不生不死。譬如虛空不可破壞。菩薩摩訶薩亦復如是。智慧諸力不可破壞。譬如虛空一切世間之所依止。而無所依。菩薩摩訶薩亦復如是。一切諸法之所依止。而無所依。譬如虛空不生不滅。悉為一切生滅所依。菩薩摩訶薩亦復如是。非向非成。令一切眾生。皆悉清淨。譬如虛空非方非非方。而能示現諸海分際。菩薩摩訶薩亦復如是。非業非業報。而能演說一切生死大海分際。譬如虛空非行非住。而能示現種種威儀。菩薩摩訶薩亦復如是。非行非住。而能分別一切諸行。譬如虛空非色非無色。而能示現百千諸色。菩薩摩訶薩亦復如是。非世間色。非離世間色。而能示現一切諸色。譬如虛空非久住非須臾住。菩薩摩訶薩亦復如是。非久趣向非須臾趣向。能廣演說一切菩薩之所住行。譬如虛空非淨非穢。菩薩摩訶薩亦復如是。非世間障覆。亦非清淨。譬如虛空一切世間皆謂現前實非現前。菩薩摩訶薩亦復如是。一切諸法現菩薩前。而於菩薩無所現前。譬如虛空住一切處。而虛空無分齊。菩薩摩訶薩亦復如是。住一切法。而菩薩心無有分齊。何以故。菩薩摩訶薩。思惟自己善根。猶如虛空。善根清淨。善根具足。善根平等。善根一分。善根寂滅。善根一味。善根一量。善根清淨。如虛空色善根。趣一切道。不忘一切法。得一切不壞法。遊行一切剎。具足一切身。而於諸身。悉無所著。普於十方。永離癡惑。具足成就不可壞力。滿足一切功德境界。得一切種法。得深樂法。得虛空等金剛善根。出生一切諸妙音聲。一切世間常轉法輪。未曾失時。佛子。是為菩薩摩訶薩第十如虛空忍。若菩薩摩訶薩成就此忍。得無來身。以無去故得不生身。以不滅故。得不聚身。以無散壞故。具足不實身。以無真實故。得一相身。以無相故。得無量身。以佛力無量故。得平等身。以如相故。得不壞身。以等觀三世故。得至一切處身。以淨眼普照無障礙故。得離欲際身。以一切法無合散故。得虛空際功德藏。以無盡故。得無窮盡平等法辯。以一切法性如虛空一性故。得無量無礙。微妙音聲。以無礙如虛空故得清淨具足一切菩薩行巧妙方便。以一切法無礙清淨如虛空故。得一切佛法海。以不可斷如虛空故。得受持一切佛剎。以無量如虛空離貪欲故。得一切法示現自在未曾休息。以堅固如虛空故。得不可壞堅固法身。以如虛空能持一切世間故。具足成就不可沮壞金剛諸根。以示現一切世間成敗故。得具足力能持一切世間。以受持智慧如虛空故。佛子。是為菩薩摩訶薩十種忍。爾時普賢菩薩。欲重宣此義。為諸菩薩。以偈頌曰<p class='lg'><br>　譬如世有人　　聞有寶藏處<br>　聞已大歡喜　　寶藏可得故<br>　如是大智慧　　菩薩真佛子<br>　佛深寂滅法　　聞已大歡喜<br>　聞彼深法已　　其心不恐怖<br>　亦不生驚畏　　不退亦不沒<br>　菩薩向菩提　　聞此寂滅音<br>　堪忍寂滅法　　於彼不生疑<br>　我作一切智　　天人尊導師<br>　以聞甚深法　　其心堪忍故<br>　彼聞寂滅音　　踴躍大歡喜<br>　一心樂專求　　一切諸佛法<br>　修習調伏心　　正直求菩提<br>　長養諸善根　　而不壞法性<br>　堪忍寂滅法　　隨順彼音聲<br>　修習菩薩行　　安住音聲忍<br>　轉求勝妙道　　出生諸善法<br>　精進不退轉　　究竟成菩提<br>　聞此妙音聲　　菩提心清淨<br>　得勇健善根　　令諸佛歡喜<br>　譬如功德人　　獲大珍寶藏<br>　隨順身所宜　　造諸莊嚴具<br>　慧者亦如是　　聞此深法義<br>　增廣智慧海　　隨順求諸法<br>　決定隨順法　　分別無所有<br>　隨順於真如　　得彼真實法<br>　得淨自在心　　明徹大歡喜<br>　解了一切法　　悉從眾緣起<br>　修習平等法　　分別性非性<br>　不壞佛法藏　　正覺一切法<br>　正直心堅固　　莊嚴淨菩提<br>　不動如須彌　　一向求佛道<br>　修習深三昧　　精進不懈怠<br>　無量劫修行　　未曾有退失<br>　最勝甚深海　　究竟到彼岸<br>　盡諸法原底　　遠離眾恐怖<br>　等心觀諸法　　如無等所說<br>　成就隨順忍　　平等智滿足<br>　具足順忍門　　順佛之所說<br>　隨順真實智　　不分別法相<br>　三十三天中　　彼諸天子等<br>　共一寶器食　　所食各不同<br>　諸天種種食　　不從十方來<br>　隨彼所修業　　自然食在器<br>　菩薩亦如是　　觀察一切法<br>　悉從因緣起　　不生亦不滅<br>　若法不生滅　　是法不可盡<br>　了達其成敗　　清淨不可壞<br>　實際不可壞　　悉寂滅如如<br>　金剛願饒益　　具佛無礙智<br>　專念寂滅法　　其心未曾離<br>　隨順世間行　　長養大悲願<br>　具足諸願力　　不著於世間<br>　成就甚深智　　隨順廣說法<br>　是名無生忍　　解諸法無盡<br>　了達悉如如　　法界無所起<br>　菩薩住此忍　　一切十方界<br>　現在無量佛　　皆悉授彼記<br>　樂觀寂滅法　　出生諸善根<br>　一念達三世　　調伏淨眾生<br>　觀察諸世間　　解了悉如幻<br>　寂滅無所有　　於彼無染著<br>　諸色從心造　　示現猶如幻<br>　虛空非真實　　一切有如幻<br>　譬如工幻師　　四衢現眾像<br>　眾生見歡喜　　而實無所有<br>　世間亦如是　　一切皆如幻<br>　有無等諸法　　了知悉虛妄<br>　度脫一切眾　　解了悉如幻<br>　善能平等知　　眾生幻無異<br>　眾生諸佛剎　　三世一切法<br>　無量諸世間　　悉了義如幻<br>　譬如工幻師　　示現種種形<br>　男女象馬牛　　園林華果等<br>　幻無所染著　　亦無有住處<br>　幻法無真實　　所現悉虛妄<br>　佛子亦如是　　觀察諸世間<br>　有無一切法　　了達悉如幻<br>　眾生諸佛剎　　種種業所造<br>　覺悟如幻際　　於彼無所著<br>　菩薩摩訶薩　　常樂寂靜法<br>　深入真實地　　究竟住法界<br>　隨順向正法　　最勝法化生<br>　善解一切想　　纏網群生類<br>　想如熱時焰　　令眾生顛倒<br>　菩薩善知想　　能離一切倒<br>　世間各別異　　形類悉不同<br>　佛子善明達　　了相非真相<br>　十方諸群生　　悉為想網覆<br>　菩薩慧眼淨　　善見世間想<br>　世間猶如焰　　妄想取世間<br>　能斷世間想　　則離三種倒<br>　譬如熱時焰　　眾生於遠見<br>　妄想謂為水　　其實非真水<br>　眾生亦如是　　虛妄取世間<br>　想如熱時焰　　無礙心境界<br>　分別一切想　　成就無礙智<br>　想縛群生類　　勇健能解脫<br>　遠離放逸慢　　除滅世間想<br>　究竟盡無盡　　無盡者方便<br>　彼能解世間　　一切法如夢<br>　夢性無方處　　世間亦如是<br>　解法離虛妄　　寂滅心無異<br>　明了世間行　　三世皆如夢<br>　夢非生死法　　非有亦非無<br>　三有悉如夢　　寂滅心無縛<br>　解世如夢性　　不依於世間<br>　觀世間寂滅　　不染著諸趣<br>　明見一切世　　不起虛妄倒<br>　善解法如夢　　逮得如夢忍<br>　眾生於夢見　　種種諸異相<br>　悉知從心造　　而實無所有<br>　智月如是見　　眾生皆如夢<br>　曉了如夢已　　離一切虛妄<br>　菩薩方便解　　一切法如夢<br>　夢性無真實　　非一亦非異<br>　眾生一切法　　佛剎諸行業<br>　菩薩悉明了　　一切皆如夢<br>　隨一切垢淨　　悉能如實知<br>　解知世如夢　　不取虛妄相<br>　菩薩所行行　　一切諸妙願<br>　明解悉如夢　　於彼無所著<br>　決定解諸法　　及一切世間<br>　菩薩能善知　　其性皆如夢<br>　世間生滅法　　眾生去來相<br>　解了淨如夢　　其性無忘失<br>　隨順如夢行　　亦不壞世間<br>　了達諸威儀　　如修短無實<br>　是名如夢忍　　解了一切法<br>　成就無礙智　　度脫一切眾<br>　菩薩摩訶薩　　廣行無量行<br>　出生於一切　　正覺平等法<br>　種種諸方便　　解法真實相<br>　諸法無去來　　於彼心無著<br>　一切眾生類　　無量諸音聲<br>　菩薩深覺悟　　了之悉如響<br>　菩薩知音聲　　非是內外法<br>　諦了諸音聲　　一切皆如響<br>　一切諸音聲　　皆悉是虛妄<br>　菩薩知非實　　於彼無所著<br>　菩薩悉睹見　　十方一切佛<br>　又聞彼如來　　梵音演說法<br>　彼諸大導師　　廣說修多羅<br>　菩薩聞法音　　其心無所著<br>　所聞聲如響　　悉無所從來<br>　分別一切音　　善解無壞法<br>　分別諸音聲　　善解一切法<br>　解聲非是聲　　出無量淨音<br>　觀察一切法　　皆悉離音聲<br>　種種語言際　　悉能善了知<br>　菩薩於眾生　　了之悉如響<br>　如是能深解　　一切諸眾生<br>　菩薩善隨順　　明達語言道<br>　解了一切世　　種種諸音聲<br>　了知音聲性　　常樂寂靜地<br>　明解諸世間　　一切悉如響<br>　猶如語言道　　宣明種種法<br>　眾生樂染著　　虛妄之音聲<br>　如彼音聲相　　世間亦如是<br>　眾生相亦然　　真佛子明覺<br>　如此真實相　　明智之忍力<br>　令音淨微妙　　解世皆寂滅<br>　彼於三世中　　了達語言道<br>　不取虛妄聲　　其心無所著<br>　寂靜定意為世間　　一向專求佛菩提<br>　未曾虛妄取世間　　心常欣樂寂滅法<br>　觀察世間無有餘　　皆悉寂滅無自性<br>　專求菩提為眾生　　具足智力大慈悲<br>　不受一切世間生　　亦不解脫於世間<br>　一切世間無所依　　亦復不離依世間<br>　解知眾生諸法性　　於彼法性不染著<br>　於諸眾生無所依　　清淨解脫而無縛<br>　於一切趣知實性　　世間生死流轉法<br>　菩薩解法無有二　　於不二法無所著<br>　其心不住諸世間　　又亦不離於世間<br>　所行不在世間外　　了知諸法真實相<br>　譬如水中電光色　　彼色非內亦非外<br>　菩薩饒益眾生故　　演說世間無真實<br>　眾生無縛無解脫　　一切世間不可說<br>　世間非內亦非外　　如彼水中電光像<br>　如是清淨離垢心　　隨順甚深微妙行<br>　具足智慧法燈明　　成滿諸願不退轉<br>　智慧成就不可量　　常能饒益一切眾<br>　安立眾生無畏法　　除滅一切諸障礙<br>　修習甚深法　　饒益一切眾<br>　此忍增妙智　　具足菩薩行<br>　深入寂滅法　　諦了悉如化<br>　示現無量行　　而實無所行<br>　勝地修菩提　　隨順如化行<br>　如化常寂滅　　菩薩行亦然<br>　了知眾生類　　及無量行業<br>　平等悉如化　　解脫亦如是<br>　明解三世佛　　一切悉如化<br>　無量本行願　　化成諸導師<br>　大慈悲彌廣　　化眾生清淨<br>　清淨即是化　　化力持應現<br>　世間悉虛妄　　菩薩解如化<br>　化性諸世間　　種種業莊嚴<br>　變化藏嚴飾　　究竟菩薩行<br>　隨世諸行業　　種種雜無量<br>　化是虛妄法　　出生化虛妄<br>　菩薩所行法　　皆悉離虛妄<br>　化智海決定　　化印印世間<br>　化非生滅法　　智慧亦如是<br>　第十忍明觀　　清淨如虛空<br>　虛空眾生法　　等觀無別異<br>　智滿如虛空　　除滅諸障礙<br>　虛空性無雜　　世間亦如是<br>　成就空忍力　　如空不可盡<br>　境界如虛空　　不取虛妄相<br>　虛空無自性　　虛空不可斷<br>　虛空無種種　　智力亦如是<br>　譬如虛空性　　無有初中後<br>　虛空無異性　　智慧亦如是<br>　如是正觀法　　皆悉如虛空<br>　無生亦無滅　　平等觀諸法<br>　安住虛空法　　廣為十方說<br>　虛空方便忍　　調伏一切魔<br>　虛空無自性　　世間亦如是<br>　有性無性法　　平等如虛空<br>　一方便莊嚴　　觀世間虛空<br>　悉知三世法　　猶如虛空性<br>　菩薩智慧身　　音聲如虛空<br>　身性亦虛空　　安住虛空智<br>　是名十種忍　　佛子具足行<br>　心安住忍力　　廣為十方說<br>　真佛子善學　　超成智慧力<br>　法力定智力　　隨順修菩提<br>　深入此忍門　　成就無礙智<br>　調伏一切惡　　轉無上法輪<br>　安住無量法　　一切莫能知<br>　調御師智海　　菩薩盡原底<br>　謙下行菩提　　得此深法忍<br>　妙法清淨意　　悉滿一切願<br>　一切眾生類　　諸佛剎微塵<br>　悉可算其數　　菩薩德難知<br>　若有真佛子　　成此十種忍<br>　一切諸眾生　　無能知境界　</p><p class='juan'>
大方廣佛華嚴經卷第二十八</p>
</body></html>
