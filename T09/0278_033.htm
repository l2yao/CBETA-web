<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第三十三</p>
<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n311"></A>普賢菩薩行品第三十一</b><p>爾時普賢菩薩摩訶薩。告諸菩薩言。佛子。如向所說是微少說。何以故。一切如來應供等正覺。為受化者隨應說法。愚癡眾生諸纏所纏。計我我所。著吾我見。常隨顛倒。生邪見惑。起邪虛妄。為縛所縛。流轉生死。遠如來道。為如是等諸眾生故。如來應供等正覺。出興于世。佛子。若菩薩摩訶薩。起一瞋恚心者。一切惡中無過此惡。何以故。佛子。菩薩摩訶薩。起瞋恚心。則受百千障礙法門。何等百千。所謂受不見菩提障。不聞正法障。生不淨國障。生惡道障。生八難處障。多疾病障。多被謗毀障。生闇鈍趣障。失正念障。少智慧障。眼耳鼻舌身意等障。近惡知識障。近惡伴黨障。近惡人障。與惡人同止障。不樂賢善共事障。遠正見障。生外道家障。離佛正教障。入魔境界障。不見善知識障。諸善根障。增不善法障。生惡家障。生邊地障。生惡人中障。生天貧窮障。生諸龍夜叉乾闥婆阿脩羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽羅剎中障。不樂佛法障。習童蒙法障。樂小乘障。不樂大乘障。多生驚怖障。樂生死障。著三界障。不護佛法障。不樂聞佛自在神力障。菩薩清淨諸根障。離菩薩行障。離菩薩深心希望障。不攝正念障。不發起一切智心障。不淨施行障。不淨業障。不淨報障。不成長諸力障。斷智慧根障。不受持菩薩諸行障。誹謗佛法障。遠離菩提障。不入佛境障。墮諸魔界障。不能求佛法障。聞諸菩薩大莊嚴事生恐怖障。不樂菩薩共住障。不樂求菩薩善根業障。邪見蓋疑障。增益愚癡障。捨菩薩戒隨順破戒障。不信如來戒障。聞佛讚歎諸持戒者生瞋恚心障。離忍辱樂常懈怠障。謗諸菩薩不退精進障。捨三昧慧障。誹謗般若波羅蜜巧方便障。不知是處非處方便障。不知度脫眾生方便障。不入菩薩諸深智障。不出生菩薩諸道障。於菩薩十種眼生盲障。於菩薩法不能出生無礙法流障。無礙耳鼻障。不具相好障。無礙舌障。不能別知眾生音聲障。於眾生中生懈怠心障。狂亂業障。離三種戒障。無礙諸人障。口四過意惡業障。生增上貪恚邪見障。不求正法障。於菩薩法懈怠心障。菩薩精進法中疑惑心障。捨離菩薩決定法障。損減菩薩智慧門障。<span class='corr'>損</span>減正念障。遠離佛法障。不習菩薩離生法障。菩薩謙下心障。遠離聲聞緣覺離生法障。不順三世諸佛菩薩障。佛子。菩薩摩訶薩。起一瞋恚心。受如是等百障法門。乃至百千障礙法門。何以故。佛子。我不見有一惡法出過菩薩一瞋恚心。佛子。是故菩薩摩訶薩。欲疾具足菩薩行者。應當修習十種正法。何等為十。所謂不捨一切眾生。於諸菩薩生如來想。常不誹謗一切佛法。於諸佛剎得無盡智恭敬信樂菩薩所行。不捨虛空法界等菩提之心。分別菩提究竟佛力到於彼岸。修習菩薩一切諸辯。教化眾生心無疲厭。於一切世界示現受生而不樂著。佛子。菩薩摩訶薩。安住如是十種正法。則能攝取十種清淨之法。何等為十。所謂於甚深法究竟清淨。親近善知識清淨。能護諸佛正法清淨。悉能分別空界清淨。善入法界清淨。智慧了諸心行清淨。令諸菩薩善根清淨。心常不著諸劫清淨。智慧觀察三世清淨。成就諸佛種姓清淨。佛子。菩薩摩訶薩。安住如是清淨正法。則能具足十種正智。何等為十。所謂分別眾生心心行智。分別眾生諸業報智。普照一切諸佛法智。於諸佛法得方便次第智。具足一切總持門智。成就一切文字辯智。善知眾生一切語智。示現一切世界身智。具足普照一切眾生智。於一切趣得一切智。佛子。菩薩摩訶薩。安住如是十種正智。則入十種巧隨順入。何等為十。所謂一切世界入一毛道。一毛道出不可思議剎。一切眾生身悉入一身於一身出無量諸身。不可說劫悉入一念令一念入不可說劫。一切佛法悉入一法令一法入一切佛法。一切諸入入於一入令一入入一切諸入。一切諸根入於一根令一根入一切諸根。一切諸根入非根法非根法入一切諸根。一切諸相悉入一相一相入於一切諸相。一切語音入一語音一語音入一切語音。一切三世悉入一世令一世入一切三世。佛子。菩薩摩訶薩。分別如是十種入法。則能安住十種直心。何等為十。所謂安住一切世界語言非語言法直心。安住正念一切眾生直心。安住虛空界直心。安住法界無量無邊直心。安住一切佛順正法直心。安住甚深善法不壞正法直心。安住除滅一切疑惑直心。安住等觀三世法直心。安住三世諸佛平等直心。安住諸佛無量力直心。佛子。菩薩摩訶薩。安住如是十種直心。則得諸佛十種巧方便法。何等為十。所謂得巧方便。普照一切諸佛深法。得巧方便。出生諸佛甚深勝法。得巧方便。分別演說一切諸佛莊嚴之法。得巧方便。深入一切佛平等法。得巧方便。分別別相一切佛法。得巧方便。入不可壞諸佛正法。得巧方便。入一切佛諸莊嚴法。得巧方便。以一方便入一切佛法。得巧方便。入佛無量諸方便法。得巧方便。於一切佛法心得自在而不退轉。佛子。是為十種巧方便法。佛子。是故菩薩摩訶薩。應當一心恭敬聽受是法。何以故。菩薩摩訶薩。得聞是法。以少方便。疾得阿耨多羅三藐三菩提。與三世佛等。爾時佛神力故。法如是故。十不可說億那由他佛剎微塵等世界六種震動。雨出過諸天一切華雲雨。妙香雲雨。末香雲雨。衣蓋幢幡眾寶莊嚴具雲雨。妓樂雲雨。諸菩薩雲雨。不可說讚歎佛雲雨。不可說讚歎善哉雲雨。佛音聲滿法界雲雨。不可說淨世界雲雨。不可說長養菩薩功德雲雨。不可說光明雲雨。不可說種種神力自在雲雨。如此世界四天下佛坐道場。雨如是等種種雲雨演說諸法。十方世界亦復如是。爾時佛神力故。法如是故。過十不可說世界微塵等剎。有十佛世界微塵數菩薩摩訶薩。來詣此土充滿十方。作如是言。善哉善哉。佛子。能說如是諸佛如來最大誓願授記深法。我等同號皆名普賢。於諸普勝世界諸普幢自在如來所。來詣此土。一切世界亦說此法。如是句身味身一切諸行無有增減。是故來此為汝作證。如是十佛世界微塵數菩薩摩訶薩。來此作證。一切十方諸如來所亦復如是<p>爾時普賢菩薩摩訶薩。以佛神力自善根力。觀察十方及諸法界。欲明諸菩薩行諸佛菩提。欲說大願。欲分別一切世界諸劫。欲明隨時示現佛出世間。欲隨眾生根悉令受化。欲明如來諸所說法無有虛妄。欲隨種善根果報不虛。欲明菩薩清淨法身。出妙音聲。覺悟眾生。起菩提心故。以偈頌曰<p class='lg'><br>　一切眾歡喜　　除滅諸陰蓋<br>　一<span class='corr'>心</span>恭敬聽　　菩薩諸願行<br>　隨三世菩薩　　所行諸願行<br>　我當次第說　　菩薩勝妙法<br>　一切諸劫數　　及世界業數<br>　我說無等等　　應化興于世<br>　見過去諸佛　　於彼發大願<br>　饒益眾生類　　除滅一切苦<br>　菩薩論師王　　所行無斷絕<br>　得無等等法　　一切諸境界<br>　菩薩見過去　　一切諸導師<br>　放大光明網　　普照十方界<br>　發如是大願　　我為世間燈<br>　功德莊嚴身　　具足十力智<br>　一切諸群生　　貪恚癡熾然<br>　我當為除滅　　無量惡道苦<br>　發如是誓願　　堅固不退轉<br>　具修菩薩眾　　究竟無礙力<br>　如是誓願已　　世間行不轉<br>　所行無虛妄　　究竟論王法<br>　於一賢劫中　　千佛出于世<br>　隨彼佛正法　　次第分別說<br>　如此賢劫佛　　無量劫亦然<br>　未來諸佛法　　我當次第說<br>　如一佛剎性　　無量剎亦然<br>　一切佛國性　　我悉分別說<br>　諸佛次興世　　隨願隨名號<br>　隨彼所得記　　隨其所壽命<br>　隨所修正法　　專求無礙道<br>　隨所化眾生　　正法住於世<br>　隨所淨佛剎　　眾生及法輪<br>　說法時非時　　次第淨群生<br>　隨彼眾生行　　種種諸業性<br>　上中下差別　　隨應所受化<br>　如是甚深智　　菩薩入是行<br>　修習普賢業　　具足智慧輪<br>　身業無障礙　　口業悉清淨<br>　意業亦無礙　　通達三世法<br>　菩薩如是行　　究竟普賢道<br>　出生淨智日　　普照諸法界<br>　於不可說劫　　及一切佛剎<br>　菩薩一念知　　於彼無所著<br>　行者入如是　　奇特甚深地<br>　菩薩妙法中　　我當說少分<br>　智慧無邊際　　究竟佛境界<br>　善入一切處　　成就不退轉<br>　具普賢淨慧　　滿足普賢願<br>　菩薩究竟行　　深入無等智<br>　於一微塵中　　悉內一切剎<br>　見彼無量佛　　具聞演說法<br>　如一微塵中　　一切塵亦然<br>　見剎及諸佛　　是不思議智<br>　一一微塵中　　普現三世法<br>　五趣生死道　　皆悉分別知<br>　一一微塵中　　有無量佛剎<br>　一中知無量　　無量中知一<br>　如是法界等　　一切諸佛土<br>　同性及異性　　皆悉能了知<br>　深入微細智　　分別諸世界<br>　一切劫成壞　　悉能分別說<br>　<span class='corr'>知</span>諸劫修短　　三世即一念<br>　同行不同行　　皆悉分別知<br>　深入諸世界　　清淨不清淨<br>　身中無量剎　　一剎無量身<br>　一切十方中　　無量諸世界<br>　種種無數性　　一切悉能知<br>　一切三世中　　無量佛國土<br>　具足甚深智　　悉了彼成敗<br>　十方諸世界　　有成或有敗<br>　普賢悉深入　　一切能了知<br>　以淨慧眼見　　無量諸佛土<br>　分別知諸業　　隨行故清淨<br>　菩薩摩訶薩　　善知眾生行<br>　以諸惡業故　　而得不淨土<br>　無量無邊剎　　即知為一剎<br>　如是入諸剎　　一切莫能知<br>　一切諸世界　　令入一剎中<br>　世界不積聚　　亦復不離散<br>　或伏或有仰　　或高或復下<br>　世界眾生相　　菩薩皆悉知<br>　或有翻覆剎　　無量諸佛土<br>　知種種是一　　知一是種種<br>　普賢真佛子　　以不思議智<br>　知難思議剎　　了達無邊際<br>　知諸世界化　　剎化眾生化<br>　了知諸法化　　究竟諸佛化<br>　甚深世間法　　種種莊嚴事<br>　眾生無量報　　皆心業莊嚴<br>　真佛子善學　　甚深妙法界<br>　具自在神力　　充滿十方剎<br>　眾生等諸劫　　常說世界法<br>　一切莫能知　　唯除等正覺<br>　世界及如來　　種種諸名號<br>　無量劫演說　　猶不能究竟<br>　何況心境界　　三世諸佛法<br>　真實妙法界　　諸佛一切地<br>　清淨無礙念　　具足無礙智<br>　分別說法界　　智慧到彼岸<br>　如是諸世界　　無量業莊嚴<br>　菩薩一念中　　悉知三世剎<br>　於彼世界中　　行諸最勝行<br>　究竟等正覺　　顯現自在力<br>　如是未來世　　一切世界中<br>　諸佛次興世　　菩薩悉能知<br>　彼行諸妙願　　境界修功德<br>　隨劫成正覺　　菩薩分別知<br>　亦知彼壽量　　及所化眾生<br>　隨方便法門　　為眾轉法輪<br>　菩薩如是知　　具普賢行地<br>　成就一切智　　與諸如來等<br>　現在十方界　　無量諸佛土<br>　深入此世界　　通達諸法界<br>　於彼世界中　　現在無數佛<br>　無礙論山王　　究竟自在法<br>　知淨土及眾　　應化自在力<br>　盡無量億劫　　常思惟是事<br>　調御世間尊　　成就自在力<br>　菩薩究竟度　　深入智慧藏<br>　菩薩具出生　　無礙眼耳身<br>　無礙廣長舌　　令眾悉歡喜<br>　最勝無礙心　　無量普清淨<br>　甚深無礙智　　悉了三世法<br>　善學一切化　　剎化眾生化<br>　能化世間化　　究竟化彼岸<br>　種種業莊嚴　　嚴飾諸世間<br>　成就佛智慧　　善知一切相<br>　一一如來身　　以無量方便<br>　隨其所應化　　度脫無量眾<br>　深入智境界　　出世間慧日<br>　所行不退轉　　遍遊一切剎<br>　深解諸世間　　如夢如幻化<br>　一切眾生界　　了達悉如電<br>　不取虛妄劫　　及一切世間<br>　善解非真實　　於彼無所著<br>　無量無數劫　　解之即一念<br>　知念亦非念　　世間無實念<br>　不動於本座　　一念遊十方<br>　無量無邊劫　　常化諸眾生<br>　不可說諸劫　　即是一念頃<br>　亦不令劫短　　究竟剎那法<br>　一切諸世間　　及諸眾生心<br>　非一亦非二　　菩薩悉了知<br>　眾生世界劫　　諸佛及佛法<br>　皆悉如幻化　　法界無有二<br>　普於十方剎　　示現無量身<br>　不取虛妄身　　法界無所著<br>　無二智慧中　　出生人師子<br>　不著不二法　　知無一二故<br>　菩薩知諸法　　如焰如電光<br>　如響亦如夢　　如幻如變化<br>　如是隨順入　　一切佛境界<br>　成就平等智　　普照深法界<br>　以無量大悲　　觀察諸眾生<br>　遠離染著心　　清淨觀世間<br>　廣淨無盡身　　深入方便地<br>　菩薩常正念　　論師子妙法<br>　見世眾苦惱　　發無量大願<br>　所行皆清淨　　普遍諸法界<br>　諸佛及菩薩　　佛法與世間<br>　菩薩方便觀　　通達無差別<br>　清淨法身藏　　一切諸世間<br>　世間及法身　　二俱無所著<br>　譬如淨水中　　見影無所有<br>　法身至十方　　而亦無所至<br>　如此無所著　　世間清淨身<br>　雖身而非身　　諸法無生故<br>　深入無盡身　　非生亦非滅<br>　非常非無常　　示現諸世間<br>　除滅惡邪見　　成就於正見<br>　平等觀諸法　　不著我我所<br>　譬如工幻師　　示現種種幻<br>　本無所從來　　去亦無所至<br>　幻亦非有量　　亦復非無量<br>　於彼大眾中　　示現量無量<br>　以此寂滅心　　修習諸善根<br>　出生諸佛法　　非量非無量<br>　有量有無量　　皆悉是妄想<br>　分別一切趣　　不著量無量<br>　諸佛甚深法　　寂滅最深妙<br>　甚深無量智　　知甚深諸趣<br>　菩薩離愚癡　　心意淨無量<br>　修習諸善根　　具足無量願<br>　度無量眾生　　令至安隱處<br>　平等觀法界　　於彼無所著<br>　深解真實際　　諸法無所有<br>　覺悟諸世間　　諸法無生滅<br>　深知一切法　　隨應化眾生<br>　普雨甘露法　　充滿諸世間<br>　化無量眾生　　令發菩提心<br>　不捨菩薩行　　皆得不退轉<br>　隨順佛正法　　究竟得法身<br>　悉了知世間　　一切眾生身<br>　分別諸眾生　　及一切佛剎<br>　深入智慧海　　通達十方海<br>　如來淨身中　　普現眾生身<br>　菩薩明淨眼　　悉皆能睹見<br>　無量億劫中　　讚歎如來身<br>　窮盡一切劫　　猶尚不究竟<br>　菩薩摩訶薩　　於佛涅槃後<br>　能於念念中　　分布諸舍利<br>　如是未來世　　有求佛道者<br>　無量菩提心　　決定智能知<br>　如是三世中　　諸佛出於世<br>　安住普賢行　　皆悉分別知<br>　如是分別知　　無量諸行地<br>　成就堅固智　　能轉不退轉<br>　無量深智慧　　究竟如來境<br>　普賢明淨智　　深入不退轉<br>　一切最勝尊　　深入妙境界<br>　究竟不退轉　　得無上菩提<br>　無量無邊心　　一切種種業<br>　修習諸想行　　能於一念知<br>　染污不染污　　學心無學心<br>　菩薩一念中　　覺悟無量心<br>　了知非一二　　非穢亦非淨<br>　亦復非積集　　皆從因緣起<br>　如是分別知　　一切眾生心<br>　世間諸佛剎　　悉皆是虛妄<br>　如是妙方便　　深入菩薩行<br>　皆與普賢等　　如來法化生<br>　一切眾生類　　善惡想不同<br>　或有生天上　　或墮諸惡道<br>　菩薩見世間　　皆從業緣起<br>　常著虛妄想　　流轉於生死<br>　十方諸眾生　　虛誑網所覆<br>　菩薩一念中　　方便令解脫<br>　如是諸根入　　眼耳鼻舌身<br>　分別知意業　　世間想不同<br>　一一眼境界　　出生無量眼<br>　種種相不同　　無量無有邊<br>　隨眾生所行　　一切善惡業<br>　於彼得果報　　像類悉不同<br>　普賢清淨眼　　深入諸地力<br>　一一眼境界　　出生無量智<br>　如是諸世間　　悉能分別知<br>　究竟一切行　　逮得不退轉<br>　佛說菩薩說　　剎說眾生說<br>　三世一切說　　菩薩分別知<br>　過去是未來　　未來是過去<br>　顯在是去來　　菩薩悉了知<br>　如是無量世　　覺悟相不同<br>　方便究竟行　　具足諸佛智　</p><p><b>　　<A NAME="n312"></A>大方廣佛華嚴經寶王如來性起品第三十二之一</b><p>爾時如來眉間白毫相中。放大光明。名曰明如來法。無量億那由他阿僧祇光以為眷屬。普照十方一切世界。圍遶十匝顯現如來無量自在。覺悟無數億那由他諸菩薩眾。一切世界六種震動。除滅一切諸惡道苦。映蔽一切諸魔光明猶若聚墨。顯現一切如來菩提。顯現一切諸佛大眾。究竟莊嚴。普照法界虛空界等一切世界。復還圍遶一切菩薩諸大眾已。入如來性起妙德菩薩頂。爾時一切大眾。心大歡喜身意柔軟。作如是念。甚奇希有。如來今者放大光網。必當演說甚深正法。爾時如來性起妙德菩薩。於蓮華座起。偏袒右肩。以右膝著蓮華臺上。一心合掌正向如來。以偈頌曰<p class='lg'><br>　正覺一切法　　究竟諸境界<br>　三世大仙等　　是故恭敬禮<br>　究竟無相境　　相好莊嚴身<br>　普放離垢光　　除滅一切魔<br>　震動十方界　　一切諸佛剎<br>　眾生不恐怖　　是佛威神力<br>　安住如虛空　　清淨法界等<br>　除滅一切惡　　令眾得清淨<br>　無量劫苦行　　一心求佛道<br>　得無礙境智　　與諸如來等<br>　普放無量光　　震動一切剎<br>　顯現自在力　　來入我身中<br>　善學諸菩薩　　皆悉來集會<br>　是故我發心　　應有法王事<br>　大眾皆清淨　　究竟菩薩行<br>　智慧無染著　　成就無所畏<br>　大仙行無量　　智慧力精進<br>　開發菩薩心　　如來甚深法<br>　正覺微妙義　　誰能演說者<br>　我今欲請問　　願佛為顯示　</p><p>說是偈已。時如來口中放大光明。名無礙無畏。無量億那由他阿僧祇光以為眷屬。普照十方一切世界。圍遶十匝。顯現如來無量自在。覺悟無數億那由他諸菩薩眾。一切世界六種震動。除滅一切諸惡道苦。映蔽一切諸魔光明猶若聚墨。顯現一切如來菩提。顯現一切諸佛大眾。究竟莊嚴。普照法界虛空界等一切世界。復還圍遶一切菩薩諸大眾已。入普賢菩薩摩訶薩口。爾時普賢菩薩摩訶薩身及師子座。殊勝百倍諸菩薩身及師子座。唯除如來所處之座。爾時如來性起妙德菩薩。問普賢菩薩摩訶薩言。佛子。佛所顯現大威神力不可思議。是何瑞相。爾時普賢菩薩摩訶薩。答如來性起妙德菩薩言。佛子。如我惟忖。如我所見。過去如來應供等正覺。放大光明。必說如來性起正法。是故今佛放大光明。顯自在力。必說如來性起正法。時如來性起妙德菩薩。聞如來性起正法名已。一切大地六種震動。出生無量論難光明。爾時如來性起妙德菩薩。問普賢菩薩摩訶薩言。佛子。云何菩薩摩訶薩。知如來應供等正覺性起正法。佛子。無數億那由他菩薩摩訶薩清淨眾會。善學修行清淨諸業。念慧成就。諸佛莊嚴。究竟彼岸。住佛威儀具如來行。正念諸佛未曾散亂。大悲觀察一切眾生。決定智慧。分別菩薩諸妙神通。得佛神力。安住一切諸佛功德。成就如是無量功德。諸大菩薩皆來集會。仁者。曾於無量億那由他佛所。恭敬供養種諸善根。成就菩薩無上妙行諸三昧門。皆得自在。深入一切如來祕密。於諸佛法除眾疑惑。深入佛法。善知一切眾生諸根。隨眾生性而為說法。隨順佛智。分別演說一切佛法。究竟彼岸。成就如是等無量功德。善哉佛子。願說如來性起正法。爾時如來性起妙德菩薩。欲重明此義。向普賢菩薩。以偈頌曰<p class='lg'><br>　善哉無礙智　　覺悟一切法<br>　具足平等慧　　說佛無量境<br>　諸佛子聞已　　心皆大歡喜<br>　願時為敷演　　如來性起法<br>　何等如來身　　清淨妙音聲<br>　云何如來心　　及無量境界<br>　何等如來行　　及諸佛菩提<br>　修習何等法　　速成等正覺<br>　云何轉法輪　　清淨妙勝法<br>　願為分別說　　善逝涅槃法<br>　佛子等聞已　　歡喜心無量<br>　十方眾生類　　皆見諸法王<br>　恭敬供養佛　　於彼種善根<br>　若有見諸佛　　恭敬種善根<br>　功德藏無量　　願為分別說<br>　若有聞一切　　如來之名號<br>　十方現在佛　　及已般涅槃<br>　無盡功德藏　　聞名歡喜者<br>　彼得何等利　　哀愍分別說<br>　清淨真佛子　　願為廣敷演<br>　分別深境界　　無量功德海<br>　一切諸菩薩　　皆一心合掌<br>　恭敬觀善逝　　瞻仁兼及我<br>　巧語微妙音　　願說真實義<br>　除滅諸疑惑　　清淨如虛空<br>　因緣及譬諭　　為我分別說<br>　無量眾聞已　　皆發菩提心<br>　一切諸如來　　相好莊嚴身<br>　充滿十方國　　方便度眾生<br>　出微妙音聲　　演說無量法<br>　因諭隨應化　　示悟佛菩提<br>　十方一切界　　無量佛剎中<br>　不可稱說劫　　是會甚難見<br>　如此大眾集　　清淨諸佛子<br>　無量億劫中　　難見亦難聞<br>　是故真佛子　　願說微妙義<br>　顯現廣無量　　如來性起法<br>　一切諸菩薩　　皆一心合掌<br>　渴仰於大乘　　願雨甘露法　</p><p>爾時普賢菩薩摩訶薩。告如來性起妙德菩薩等諸大眾言。佛子。如來應供等正覺性起正法不可思議。所以者何。非少因緣。成等正覺出興于世。佛子。以十種無量無數百千阿僧祇因緣。成等正覺出興于世。何等為十。一者發無量菩提之心不捨一切眾生。二者過去無數劫修諸善根正直深心。三者無量慈悲救護眾生。四者行無量行不退大願。五者積無量功德心無厭足。六者恭敬供養無量諸佛教化眾生。七者出生無量方便智慧。八者成就無量諸功德藏。九者具足無量莊嚴智慧。十者分別演說無量諸法實義。佛子。如是等十種無量無數百千阿僧祇法門。成等正覺出興于世。佛子。譬如三千大千世界。非少因緣成。以無量因緣乃能得成。所謂興大雲雨。因大雨故起四風輪。何等為四。一名曰持。能持大水。二名漸消。漸消大水。三名曰起。起諸處所。四名莊嚴。莊嚴三千大千世界眾生業報。如是四種皆眾生業報及諸菩薩善根所起。佛子。如是等無量因緣。乃成三千大千世界。法如是故。無有作者亦無成者。如來應供等正覺亦復如是。非少因緣成。以無量因緣。成等正覺出興于世。所謂菩薩摩訶薩。曾於過去無量佛所。聞受正法甘露大雨。因是能起如來四種智慧風輪。何等為四。一者正念持陀羅尼未曾忘失。如來大智風輪。能持如來一切法雨。二者止觀如來大智風輪。悉能消滅一切煩惱。三者善迴向如來大智風輪。成就一切功德善根。四者出生離垢諸莊嚴法如來大智風輪。皆令眾生諸根清淨相好莊嚴。如來無漏善根所成。法如是故。無有作者亦無成者。佛子。是為第一最勝法門成等正覺出興于世。菩薩摩訶薩應如是知。復次佛子。譬如三千大千世界成時。大雲降雨名曰洪澍。一切世界不能容持。除大千世界初始成時。如來應供等正覺。亦復如是。出興于世。演說如來性起法雨。一切聲聞緣覺不能受持。除成就諸力菩薩摩訶薩。佛子是為第二因緣成等正覺出興于世。菩薩摩訶薩應如是知。復次佛子。譬如眾生業報大雲降雨。無所從來去無所至。如來應供等正覺。亦復如是。以諸菩薩善根力故。演說如來性起法雨。無所從來去無所至。佛子。是為第三因緣成等正覺出興于世。菩薩摩訶薩應如是知。復次佛子。譬如大雲降雨。大千世界一切眾生無能知數。若欲算計令心狂亂。除大千世界主摩醯首羅天王。乃至一渧無不知者。以本善根果報力故。如來應供等正覺亦復如是。出興于世。說如來性起甘露法雨。一切眾生聲聞緣覺所不能知。若欲思量令心狂亂。除一切世界主。菩薩摩訶薩乃至一句一味悉分別知。於過去佛所修地力故。佛子。是為第四因緣成等正覺出興于世。菩薩摩訶薩應如是知。復次佛子。譬如大雲降雨。名滅熾然。或名能起。或名能壞。或名成寶。或名分別大千世界。如來應供等正覺。亦復如是。出興于世。雨正法雨名曰除滅。除滅眾生煩惱盛火。或有法雨名曰能起。能起眾生一切善根。或有法雨名曰能壞。能壞眾生諸惡邪見。或有法雨名曰成寶。能成眾生一切智寶。或有法雨名曰分別。分別眾生心心所行。佛子。是為第五因緣成等正覺出興于世。菩薩摩訶薩應如是知。復次佛子。譬如大雲雨一味水。隨其所雨而有差別。如來應供等正覺。亦復如是。雨於大悲一味法雨。隨所應化種種不同。佛子。是為第六因緣成等正覺出興于世。菩薩摩訶薩應如是知。復次佛子。譬如三千大千世界初始成時。先成色界諸天宮殿。次成欲界諸天宮殿。次成人處及餘眾生諸所住處。如來應供等正覺。亦復如是。出興于世。先起菩薩諸行智慧。次起緣覺聲聞及餘眾生一切善根。佛子。譬如大雲雨一味水。隨諸眾生善根力故。起種種宮殿。如來大悲一味法水。隨眾生器根不同故。法雨差別。佛子。是為第七因緣成等正覺出興于世。菩薩摩訶薩應如是知。復次佛子。譬如世界初始成時。有大水輪。遍滿三千大千世界。滿世界已。生大蓮華名如來起。諸功德寶以為莊嚴。遍覆三千大千世界。光照十方一切國土。時摩醯首羅淨居天等。見蓮華已。即決定知如蓮華數諸佛興世。佛子。爾時有風輪起名淨光明。能成色界諸天宮殿。又風輪起名淨莊嚴。能成欲界諸天宮殿。又風輪起名不可壞。能成大小圍山及金剛山。又風輪起名曰勝高。能成須彌山王。又風輪起名曰不動。能成十種大山。何等為十。所謂芭蕉山。仙人山。伏魔山。大伏魔山。持劫山。黑山。目真鄰陀山。摩訶目真鄰陀山。香山。雪山。又風輪起名曰安住。能成大地。又風輪起名曰莊嚴。能成地天宮殿乾闥婆宮殿。又風輪起名無盡藏。能成三千大千世界海。又風輪起名明淨藏。能成大千世界珍寶。又風輪起名堅固根。能成一切如意樹。佛子。是為大雲雨一味水。以眾生善根果報力故。法如是故。起種種風輪。風輪差別故。大千世界形類不同。如來應供等正覺。亦復如是。出興于世。具諸善根。有光明。名無上大智不斷如來性起不思議智。普照十方世界。授一切菩薩如來記。號成等正覺出興于世。又能善知一一佛所有幾菩薩成就功德。復有光明。名離垢淨如來大智。能成如來無漏無生智。復有光明。名曰普照如來大智。能成如來不可思議法界智。復有光明。名持佛性如來大智。能成如來不動諸力。復有光明。名無壞最勝如來大智。能成如來無所畏智。復有光明。名一切明如來大智。能成如來堅固不退一切種智。復有光明。名出生變化如來大智。能令見聞恭敬供養諸如來者。善根不虛。復有光明。名普隨順至如來大智。能成如來無盡功德智慧清淨法身。饒益眾生。復有光明。名不可究竟如來大智。能成如來甚深妙智。不斷三寶。復有光明。名種種莊嚴如來大智。能成如來相好嚴身。令一切眾生皆悉歡喜得一切智。復為光明。名不可壞如來大智。能成如來法界虛空界等無有窮盡殊勝壽命。佛子。如來大悲一味之水。以諸菩薩善根力故。及餘眾生根差別故。法如是故。如來智慧應化不同。佛子。如來性起正法。一切如來平等智慧光明所起。一切如來一味智慧。出生無量無邊功德。眾生念言。此諸功德如來所造。佛子。此非如來神力所造。佛子。乃至一菩薩成無上道言佛造者無有是處。諸佛為一切群生作善知識。眾生依此得大智慧。無有作法亦無作者。佛子。是為第八因緣成等正覺出興于世。菩薩摩訶薩。應如是知。復次佛子。譬如有四風輪依虛空住能持水輪。何等為四。所謂安住。不動。常住。堅固是名為四。能持水輪。水輪能持大地令不散壞。是故說大地依水輪。水輪依風輪。風輪依虛空。虛空無所依。虛空雖無所依。能令三千大千世界而得安住。如來應供等正覺。亦復如是。依如來起四種無礙大智風輪。能持一切眾生善根。何等為四。所謂攝取眾生皆令歡喜大智風輪。分別諸法令眾生樂求大智風輪。守護眾生一切善根大智風輪。決定了知無漏法界大智風輪。是名四種大智風輪。大慈為眾生歸依。大悲度脫眾生。大慈大悲饒益眾生。大慈大悲依方便智。大方便智依於如來。如來無所依。無礙慧光普照十方一切世界。佛子。是為第九因緣成等正覺出興于世。菩薩摩訶薩應如是知。復次佛子。譬如大千世界成已種種饒益無量眾生。水性眾生得水安樂。陸地眾生得地安樂。宮殿眾生得宮殿安樂。空中眾生得虛空安樂。如來應供等正覺亦復如是。出興于世。種種饒益一切眾生。見聞如來踊躍歡喜修諸善根。住尸羅者得佛戒樂。住四禪四無量者。得聖無上智明之樂。住法門者。得真實樂。住照明者。得淨智樂。如是等無量法門種種饒益一切眾生。佛子。是為第十因緣成等正覺出興于世。菩薩摩訶薩應如是知<p class='juan'>
大方廣佛華嚴經卷第三十三</p>
</body></html>
