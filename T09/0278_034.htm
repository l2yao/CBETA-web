<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第三十四<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n314"></A>寶王如來性起品第三十二之二</b></p>
<p>佛子。菩薩摩訶薩。又復應知。如來性起正法。功德無量。行無量故。充滿十方。無來去故。離生住滅。無有行故。離心意識。無有身故。性如虛空。悉平等故。一切眾生無我我所。無有盡故。一切剎無盡。無有轉故。不斷未來際。無有退故。如來智無疑。無二平等。觀察有為無為故。成等正覺饒益眾生。本行迴向自在滿足故。爾時普賢菩薩。欲重明此義。以偈頌曰<p class='lg'><br>　一切眾諦聽　　如來十力法<br>　一切諸世間　　最勝無有上<br>　悉與無等等　　亦與虛空等<br>　功德無等者　　境界不可量<br>　一切諸如來　　功德無有量<br>　諸餘眾生類　　無能思議者<br>　如來一法門　　一切諸群生<br>　無量億劫中　　思量不能盡<br>　十方諸佛剎　　盡末為微塵<br>　有人能計算　　悉了知其數<br>　彼人無量劫　　算數諸如來<br>　一毛之功德　　莫能知少分<br>　譬如一士夫　　能量虛空界<br>　又第二士夫　　隨算知量數<br>　於億無數劫　　算量空可盡<br>　如來諸功德　　不可得窮盡<br>　譬如有士夫　　能於一念中<br>　數三世眾生　　心心之所行<br>　眾生數等劫　　數之猶可盡<br>　如來無量德　　其數不可盡<br>　譬如諸法界　　分際不可得<br>　一切非一切　　非見不可取<br>　如是諸如來　　境界不可量<br>　一切非一切　　法界無窮盡<br>　譬如如如性　　離虛妄寂滅<br>　亦無有生者　　亦無有滅者<br>　如是諸如來　　及一切境界<br>　亦同如如性　　不增亦不減<br>　譬如未來際　　真實際無際<br>　三世性自離　　真實不可得<br>　等正覺如是　　境界亦復然<br>　一切三世中　　通達無障礙<br>　諸法無變易　　性空無作故<br>　離垢無染污　　其性如虛空<br>　一切諸如來　　清淨性亦然<br>　一切性無性　　非有亦非無<br>　正法性遠離　　一切語言道<br>　一切趣非趣　　皆悉寂滅性<br>　一切諸如來　　境界亦如是<br>　遠離語言道　　不可為譬諭<br>　諸佛覺悟法　　性相皆寂滅<br>　如鳥飛空中　　足跡不可得<br>　無量大願果　　成就淨色身<br>　具十力功德　　示現大神變<br>　如來甚深法　　若有欲知者<br>　應當淨其意　　猶若如虛空<br>　遠離虛妄想　　及邪見顛倒<br>　修習清淨道　　究竟得淨意<br>　是故諸佛子　　一心善諦聽<br>　諸善逝境界　　我當說少分<br>　一切諸十力　　功德不可數<br>　覺悟群生故　　我今少演說<br>　一切諸導師　　起清淨身業<br>　口業及意業　　境界悉清淨<br>　如來深境界　　清淨妙法輪<br>　涅槃諸善根　　我當分別說<br>　譬如大千界　　國土初成時<br>　非是少因緣　　能成於世界<br>　無量方便力　　一切因緣起<br>　三千大千界　　安置諸群生<br>　如來諸最勝　　如是性起法<br>　無量功德藏　　一切莫能知<br>　十方諸世界　　皆末為微塵<br>　算數諸微塵　　及知眾生心<br>　微塵眾生心　　猶尚可知數<br>　一切諸十力　　功德不可知<br>　譬如因重雲　　能澍降大雨<br>　四種風輪起　　能成三千界<br>　眾生諸善根　　菩薩功德力<br>　三千世界起　　安置眾生類<br>　如來亦如是　　因緣法雲起<br>　大智慧風輪　　離垢清淨意<br>　一切諸佛所　　修習諸善根<br>　迴向與眾生　　速成等正覺<br>　譬如虛空中　　雲雨名洪澍<br>　一切餘世界　　無堪受持者<br>　除三千大千　　世界初成時<br>　不可動風輪　　依止虛空界<br>　如來亦如是　　初成等正覺<br>　十方一切界　　法雲降大雨<br>　充滿勝法界　　無有能持者<br>　唯諸大菩薩　　成就無量德<br>　空中興雲雨　　無作無造者<br>　本無所從來　　去亦無所至<br>　如來亦如是　　法雲雨甘露<br>　本無所從來　　去亦無所至<br>　一切諸菩薩　　修習無量行<br>　隨所應受化　　為彼雨正法<br>　譬如大雲雨　　無有能數者<br>　唯摩醯首羅　　悉能分別知<br>　善逝亦如是　　雨無量法雨<br>　充滿諸佛剎　　無有能數者<br>　唯無上法王　　一切世界主<br>　悉能分別知　　如觀掌中寶<br>　應滅能寂滅　　應起能令起<br>　除滅諸邪見　　長養功德寶<br>　如來雨正法　　除滅諸煩惱<br>　出生不可數　　無量諸善根<br>　修習於正見　　遠離諸顛倒<br>　一切諸最勝　　深解功德寶<br>　譬如虛空中　　普雨一味水<br>　眾生果報力　　所起物不同<br>　如來雨正法　　大悲一味水<br>　隨應受化故　　種種差別說<br>　世界初成時　　先起色界宮<br>　復於欲界天　　次第起宮殿<br>　次復於人間　　各各造住處<br>　然後次第起　　乾闥諸龍處<br>　如來亦如是　　始成等正覺<br>　初起菩薩行　　次成緣覺乘<br>　又化心自在　　一切諸聲聞<br>　然後令眾生　　修習諸善根<br>　見清淨蓮華　　諸天知佛出<br>　因雨能起風　　風能起世界<br>　如來放光明　　分別佛菩薩<br>　能起智慧輪　　通達諸佛法<br>　水依風輪住　　地依於水輪<br>　眾寶樹依地　　虛空無所依<br>　智輪依如來　　慈悲依智慧<br>　功德依方便　　法身無所依<br>　譬如大地起　　饒益諸眾生<br>　水陸群萌類　　各各得安樂<br>　依虛空眾生　　及欲色諸天<br>　二足四足等　　一切悉饒益<br>　法王亦如是　　出興于世間<br>　令一切眾生　　皆悉得饒益<br>　若人有見聞　　恭敬供養者<br>　除滅諸煩惱　　深解如來法<br>　如來性起法　　世間莫能知<br>　我所說少分　　饒益眾生故　</p><p>爾時普賢菩薩摩訶薩。告諸菩薩言。佛子。云何菩薩摩訶薩。知見如來應供等正覺。此菩薩摩訶薩。知見如來具足成就無量功德。何以故。如來應供等正覺。非一法一行一身一剎化一眾生故。此菩薩摩訶薩。知見如來具足成就無量法無量行無量身無量剎。平等教化一切眾生故。佛子。譬如虛空。一切色處非色處。無處不至。而非至非不至。何以故。<span class='corr'>虛</span>空無形色故。如來法身亦復如是。至一切處一切剎一切法一切眾生。而無所至。何以故。諸如來身非是身故。隨所應化示現其身。佛子。是為菩薩摩訶薩初入勝行門知見如來。復次佛子。譬如虛空彌廣。悉能容受一切眾生。而無染著。如來法身亦復如是。照一切眾生。世間善根離世間善根。亦無染著。何以故。如來法身。於一切染著。悉已斷故。佛子。是為菩薩摩訶薩第二勝行知見如來。復次佛子。譬如日出世間。以無量事饒益眾生。所謂滅除闇冥。長養一切山林藥草百穀卉木。消除冷溼。照空饒益虛空眾生。照池則能開敷蓮華。普悉照現一切色像。世間事業皆得究竟。何以故。日能普放無量光故。如來身日亦復如是。以無量事。普能饒益一切眾生。所謂滅惡饒益。長養善法。普照饒益。除滅一切眾生闇冥。大慈饒益。救護眾生。大悲饒益。度脫一切。正法饒益。長養一切根力覺意。堅信饒益。除心垢濁。見法饒益。不壞因緣。天眼饒益。悉見眾生死此生彼。離害饒益。不壞眾生一切善根。慧光饒益。開敷一切眾生心華。發心饒益究竟一切菩薩所行。何以故。如來身日。普放一切慧光明故。佛子。是為菩薩摩訶薩第三勝行知見如來。復次佛子。譬如日出。先照一切諸大山王。次照一切大山。次照金剛寶山。然後普照一切大地。日光不作是念。我當先照諸大山王。次第乃至普照大地。但彼山地有高下故照有先後。如來應供等正覺。亦復如是。<span class='corr'>成</span>就無量無邊法界智慧日輪。常放無量無礙智慧光明。先照菩薩摩訶薩等諸大山王。次照緣覺。次照聲聞。次照決定善根眾生。隨應受化。然後悉照一切眾生乃至邪定。為作未來饒益因緣。如來智慧日光不作是念。我當先照菩薩。乃至邪定。但放大智光普照一切。佛子。譬如日月出現世間。乃至深山幽谷無不普照。如來智慧日月。亦復如是。普照一切無不明了。但眾生希望善根不同故。如來智光種種差別。佛子。是為菩薩摩訶薩第四勝行知見如來。復次佛子。譬如日出世間。生盲眾生未曾睹見。何以故。無肉眼故。佛子。此生盲眾生雖不見日。亦為日光之所饒益。因日光故。而得飲食資生眾具。消除冷溼令體輕軟。風寒痰[<a href='javascript:showpic("../fontimg/022347.gif")'>病-丙+(企-止+(套-大))</a>]諸患悉除安隱快樂。如來慧日出現世間。亦復如是。一切邪見犯戒無智邪命生盲眾生。未曾睹佛智慧日光。何以故。無信心眼故。佛子。生盲眾生。雖不見如來智慧日光。然此眾生。亦為如來智慧日光之所饒益。除滅四大一切諸苦。身體安樂。斷一切煩惱毒痛根本。佛子。如來有光。名曰一切功德積聚。復有光明。名普照一切。復有光明。名曰清淨自在普照。復有光明。名出大妙音。復有光明。名普照一切諸語言法。復有光明。名自在。除滅一切疑惑。復有光明。名無依普照。復有光明。名智慧自在。除滅一切境界虛妄。復有光明。名分別諸乘。隨其所應出大妙音。復有光明。名曰圓滿自在音聲。莊嚴諸剎。悉令眾生皆得清淨。佛子。如來一一毛孔。放如是等千種光明。五百光明普照下方。五百光明普照上方。菩薩摩訶薩。各於其剎諸如來所。見此光已。彼諸菩薩。即時具足清淨十頭十眼十耳十鼻十舌十身十手十足十地十智。彼諸菩薩。因菩薩行地所得諸入皆悉清淨。<span class='corr'>成</span>就善根一切種智。聲聞緣覺。皆悉除滅一切煩惱。少智生盲眾生。身體柔軟安隱快樂。離垢清淨調伏諸根。具足成就四念處法。地獄餓鬼畜生惡道眾生。眾苦悉除皆得安樂。身壞命終生人天中。彼諸眾生不知不覺。以何因緣何威神力來生此間。彼生盲者唯作是念。我是梵天我是梵化。爾時如來。安住普自在三昧。演出八種如來妙音。告眾生言。汝等眾生。非是梵天亦非梵化。蒙佛神力故。得生此間。彼諸眾生。佛神力故。即識宿命所經惡道。來生此間。皆大歡喜。大歡喜已。各持優曇華雲。香雲。娛樂雲。一切衣雲蓋雲。幢雲。末香雲。妙寶雲。師子幢雲。半月樓閣雲。讚歎莊嚴具雲。詣如來所奉獻供養。何以故。蒙佛神力慧眼開明。如來即授彼諸眾生阿耨多羅三藐三菩提記。佛子當知。如來慧日。饒益生盲眾生。長養具足成就善根。佛子。是為菩薩摩訶薩第五勝行知見如來。復次佛子。譬如滿月。有四奇特未曾有法。何等為四。映蔽一切星宿光明。示現增減於閻浮提。一切淨水影無不現。一切眾生有睹見者皆悉對面。如來法身亦復如是。有四奇特未曾有法。何等為四。映蔽一切聲聞緣覺學無學法功德星宿。隨其所應示現壽命修短不同。法身常住未曾增減。影現一切世界淨心眾生菩提器中。隨所聞法隨解脫地應受化者。一切皆謂如來現前。其實法身無有彼此。究竟佛事。佛子。是為菩薩摩訶薩第六勝行知見如來。復次佛子。譬如三千大千世界大梵天王。以少方便。大千世界一切眾生。各見梵王現在己前。亦不分身無種種身。佛子。如來亦復如是。亦不分身無種種身。於一切眾生。隨所應化示現其身。未曾生念。示現彼此若干眾生。佛子。是為菩薩摩訶薩第七勝行知見如來。復次佛子。譬如大醫王。善知眾藥對治之法。一切方論皆悉明練。彼大醫王。閻浮提中一切藥草。若現其前悉能識別。彼大醫王。宿善根力。又能明了諸方論故。悉能療治一切眾病。彼大醫王。臨命終時作如是念。我命終後。一切眾生無所歸依。是故我應現巧方便。爾時醫王。以藥塗身。咒術自持。令我命終之後身不乾燥又不散壞。猶能具足身四威儀。行住坐臥行醫王事。療治眾病與本無異。如來應供等正覺無上醫王。亦復如是。善能明了諸對治法。悉能除滅一切眾生諸煩惱病。無量億那由他劫修習善根。究竟般若波羅蜜。到於彼岸。善學方便藥塗咒持。如來於昔。先善安住菩薩行地。般若波羅蜜巧妙方便藥咒之力。住持壽命。如來以少方便施作佛事。救護眾生除滅煩惱。佛子。是為菩薩摩訶薩第八勝行知見如來。復次佛子。譬如大海有摩尼寶。名普照明淨藏。此寶光明觸眾生身。悉同一色若有見者眼即清淨。隨彼光明所照之處。雨目佉寶。皆悉遍滿。饒益安樂無量眾生。如來法身亦復如是。為大寶王功德積聚大智慧藏。如來有光名寶身智。若有眾生觸斯光者。皆悉得與佛身同色。若有眾生見斯光者。皆悉逮得清淨法眼。若有眾生觸斯光者。除貧賤苦尊貴富樂。乃至無上菩提快樂。佛子當知。如來法身無有彼此。悉能究竟一切眾生而作佛事。佛子。是為菩薩摩訶薩第九勝行知見如來。復次。佛子。譬如大海有寶。名曰一切世間莊嚴如意摩尼寶王。具足成就百萬功德。隨彼寶王所住之處。一切眾生所有苦患皆得除滅。隨其所願悉能充滿。彼摩尼寶王。非少福眾生所能得見。如來法身摩尼寶王。亦復如是。若有眾生得聞見者。皆悉除滅生死之苦。若一切眾生。一時專念。欲見如來皆悉睹見。能令歡喜所願悉滿。如來法身。非少福眾生之所能見。除佛神力。隨其所應而示現身。佛子。是為菩薩摩訶薩第十勝行知見如來。菩薩摩訶薩。具足成就無量淨心。充滿十方。深入法界住真實際。無生無滅三世平等。悉能除滅一切虛妄。入未來際。正法充滿一切世間一切法界。一切佛身無量莊嚴。爾時普賢菩薩摩訶薩。欲重明此義。以偈頌曰<p class='lg'><br>　譬如虛空性　　無處而不至<br>　十方世界中　　一切諸佛剎<br>　色處非色處　　一切眾生類<br>　去來今現在　　非至非不至<br>　一切諸最勝　　清淨妙法身<br>　無處而不至　　充滿諸法界<br>　最勝妙法身　　一切莫能見<br>　教化眾生故　　導師為示現<br>　譬如虛空性　　無能執持者<br>　普令諸群生　　無礙造眾業<br>　虛空無是念　　我今何所作<br>　云何而造作　　為誰而造作<br>　如是諸最勝　　因此淨身業<br>　普令群生類　　成就白淨法<br>　如來淨法身　　饒益無量眾<br>　法身亦無念　　我利諸群萌<br>　譬如明淨日　　出現閻浮提<br>　除滅一切闇　　普照悉無餘<br>　一切眾寶山　　大地諸華池<br>　隨事而長養　　饒益一切眾<br>　最勝日如是　　饒益一切眾<br>　悉令群生類　　長養諸善根<br>　成就慧光明　　除滅一切闇<br>　睹見諸導師　　具足一切樂<br>　譬如日出時　　先照大山王<br>　又復次第照　　一切諸大山<br>　次照諸小山　　及餘高顯處<br>　然後乃普照　　世界諸大地<br>　善逝亦如是　　清淨慧日光<br>　先照諸菩薩　　功德大山王<br>　爾乃次第照　　一切諸緣覺<br>　又復次第照　　聲聞學無學<br>　然後次第照　　一切諸眾生<br>　法身無是念　　我有所照明<br>　譬如明淨日　　出現於世間<br>　生盲雖不見　　而能作饒益<br>　除滅飢渴患　　令身柔軟樂<br>　當知明淨日　　無所不饒益<br>　佛日亦如是　　出現於世間<br>　雖無信心眼　　而為作饒益<br>　或聞如來聲　　或觸導師光<br>　為彼作因緣　　究竟成菩提<br>　譬如盛滿月　　映蔽諸星宿<br>　示現一切眾　　有增或有減<br>　一切澄淨水　　月影無不現<br>　世間群生類　　皆悉對目見<br>　最勝淨滿月　　映蔽於二乘<br>　隨其受化者　　示現壽修短<br>　影現諸人天　　淨心菩提器<br>　各各皆自謂　　我對天人尊<br>　譬如大梵王　　安住梵天宮<br>　悉於大千界　　普現梵王身<br>　具足自在力　　變現無量身<br>　無處而不見　　其身亦不分<br>　導師亦如是　　具足自在力<br>　一切十方剎　　普現無量身<br>　不可稱量身　　一切莫能見<br>　普應現眾生　　而亦不分身<br>　譬如大醫王　　善知對治法<br>　若有得見者　　無病而不除<br>　臨欲命終時　　而生如是念<br>　我身終沒後　　一切無歸依<br>　以藥塗其身　　咒術而自持<br>　令我命終後　　如本無變異<br>　如是諸最勝　　無上大醫王<br>　善學方便慧　　具足一切智<br>　過去無量行　　示現淨法身<br>　眾生若見者　　除滅煩惱患<br>　譬如大海中　　摩尼眾寶王<br>　出生無量種　　清淨妙光明<br>　眾生觸斯光　　皆悉同寶色<br>　若有得睹見　　彼開清淨眼<br>　最勝寶如是　　普放慧光明<br>　若有觸斯光　　悉與佛同色<br>　眾生若見者　　具足五淨眼<br>　除滅諸闇冥　　安住如來地<br>　譬如如意寶　　隨滿一切願<br>　若有所求者　　皆悉滿其意<br>　寶王不生念　　我饒益世間<br>　少功德眾生　　不見此寶王<br>　善逝亦如是　　令一切願滿<br>　若有求願者　　皆悉得滿足<br>　善逝不生念　　我利益眾生<br>　其懷惡心者　　不睹如來身　</p><p>佛子。菩薩摩訶薩。云何知見如來應供等正覺微妙音聲。此菩薩摩訶薩。知見如來音聲無處不至。如來種種微妙音聲。令一切眾生皆大歡喜。演說無量諸佛正法。隨應化者悉得解了。教化眾生未曾失時。令身清涼心定不亂。觀察平等無生無滅。譬如呼響無主。知見出生長養諸善根故。知見甚深無邊底故。知見正直究竟度法界故。知見無斷攝法界故。知見不可壞究竟法界故。菩薩摩訶薩。知如來音聲非量非無量。非主非無主。非智非無智。何以故。譬如世界將欲壞時。法如是故。自然演出四種音聲。何等為四。一曰汝等當知。初禪安樂離欲瞋恚。遠離欲界。眾生聞已。自然皆得成就初禪。捨欲界身生梵天處。二曰汝等當知。二禪安樂離於覺觀。無覺無觀遠離梵身。眾生聞已。自然皆得成就二禪。捨梵世身生光音天。三曰汝等當知。三禪安樂離於喜愛。眾生聞已。自然皆得成就三禪。捨光音身生遍淨天。四曰汝等當知。四禪安樂遠離眾苦。眾生聞已。自然皆得成就四禪。捨遍淨身生果實天。佛子。是為世界將欲壞時。法如是故。自然出生四種音聲。彼聲無主亦無作者。如來妙音亦復如是。亦無有主無有作者。自然出生四種妙音。隨順佛法。何等為四。一曰汝等當知。一切行苦。地獄畜生餓鬼中苦。閻羅王苦。惡行者苦。無功德苦。著我我所苦。欲生人天。當種善根修諸功德。遠離八難得無難處。眾生聞已。捨離顛倒修習善根。遠離八難生人天中。二曰汝等當知。一切行苦皆悉熾然如燒鐵丸。一切眾行悉磨滅法。寂滅涅槃遠離熾然清涼安樂。眾生聞已皆修善根。修善根已得音聲忍。得音聲忍已學聲聞乘。三曰汝等當知。學聲聞乘者。為學小智。因他覺悟。更有勝道名緣覺乘。悟不由師。汝等應學。若有眾生樂勝道者。聞此音聲學緣覺乘。四曰汝等當知。過聲聞緣覺。更有勝道。名曰大乘。修菩薩行。究竟六波羅蜜。具菩薩行得不退轉。不捨菩薩心。永離生死。向無上菩提。若有眾生諸根猛利。過去修習無量善根。又復承佛威神力故。得聞此音發菩提心。諸佛如來微妙音聲。不從身出不從心出。而能饒益無量眾生。佛子。是為菩薩摩訶薩初勝妙行知見如來微妙音聲。復次佛子。譬如呼響因山聲起。無有積聚不可睹見。隨種種聲悉能應對。實無所應。如來妙音亦復如是。無有方處。但隨所應而出音聲。音聲非實。不可覺知不可言說。佛子。是為菩薩摩訶薩第二勝行知見如來微妙音聲。復次佛子。譬如天妙音聲。於虛空中自然而出。悉能覺悟放逸天子。而告之言。汝等當知。五欲無常。虛妄顛倒須臾變異。如逆風執火。愚夫所習。汝莫放逸。若放逸者。身壞命終墮三惡道。放逸諸天聞此音聲。生恐怖心厭離五欲。各捨宮殿詣正法堂。修習善法愛樂正道。佛子。天妙音聲。亦無有主亦無作者。不起不滅。而能利益放逸諸天。如來妙音亦復如是。普為放逸諸眾生故。出生無量正法音聲。而覺悟之。謂無著聲。不放逸聲。無常苦空非我之聲。寂滅涅槃聲。皆悉充滿一切法界。隨其所應悉令歡喜。各隨所樂修學諸乘。出生無量大智音聲。不退轉聲。具足菩薩。諸行音聲。如來一切智慧地聲。眾生聞此諸音聲已。無量無數阿僧祇眾生。修習善法。或學聲聞辟支佛乘。或學無上摩訶衍乘。如來妙音超絕眾相。言語道斷。佛子。是為菩薩摩訶薩第三勝行知見如來微妙音聲。復次佛子。譬如自在天王有天寶女。名曰善口。於一語中。演出百千娛樂音聲。於彼一一娛樂音中。復出百千娛樂音聲。佛子當知。一善口聲。出生無量微妙音聲。如來音聲亦復如是。於一音中出無量聲。隨其所應悉令開解。佛子。是為菩薩摩訶薩第四勝行知見如來微妙音聲。復次佛子。譬如大梵天王。於梵眾中出梵音聲。一切大眾無不聞者。彼梵音聲不出眾外。時梵身諸天。各作是念。大梵天王唯與我語不對餘天。如來應供等正覺。亦復如是出生無量無上妙音。應受化者皆悉得聞。不出眾外。何以故。彼諸眾生根未熟故。聞佛音者各作是念。今日如來唯為我說。不為餘人。如來所出音聲亦無所出。聞佛音者亦無所聞。能為眾生施作佛事。佛子。是為菩薩摩訶薩第五勝行知見如來微妙音聲。復次佛子。譬如水性皆同一味。隨器異故味有差別。水無是念我作眾味。如來妙音亦復如是。皆悉一味。謂解脫味。隨諸眾生受化器異。應有差別。如來音聲。不作是知不作是念。我作種種別異音聲。佛子。是為菩薩摩訶薩第六勝行知見如來微妙音聲。復次佛子。譬如阿耨達龍王。興大重雲。滿閻浮提普降大雨。百穀草木皆悉滋長江河池泉一切盈滿。此大雨水。不從龍王身心中出。而能饒益無量眾生。如來應供等正覺。亦復如是興大悲雲遍滿世間。普雨無上甘露正法。令一切眾生皆大歡喜。出生善根。長養正法。具足諸乘。如來音聲不從外來亦不內出。而能饒益一切眾生。佛子。是為菩薩摩訶薩第七勝行知見如來微妙音聲。復次佛子。譬如摩那斯龍王。將欲降雨。先興重雲彌覆虛空。凝停七日而未降雨。先令眾生究竟諸業。何以故。彼大龍王。慈悲心故。過七日已。漸降微雨普潤大地。如來應供等正覺。亦復如是。將雨法雨。先興法雲普覆眾生。未便即雨甘露正法。先令眾生成熟諸根。諸根熟已。然後漸降甘露法雨。若即說深法。眾生恐怖。是故如來漸漸微雨一切種智甘露法味。佛子。是為菩薩摩訶薩第八勝行知見如來微妙音聲。復次佛子。譬如海中有大龍王。名大莊嚴。或連雨十日或二十日或百日或千日或百千日。佛子。雨不作是念。我雨十日乃至百千日。但彼龍王。有不可思議自在力故。或十日雨。乃至百千日雨。如來應供等正覺。亦復如是。欲雨微妙甘露正法。或十種音聲。或二十或百或千或百千。或八萬四千行種種音聲。乃至無量億那由他聲分別說法。令一切眾生皆悉歡喜。如來妙音不作是念。我能演說種種諸法。又法界清淨無有差別。化眾生故所說不同。佛子。是為菩薩摩訶薩第九勝行知見如來微妙音聲。復次佛子。譬如娑伽羅龍王。欲現龍王大自在力。為欲饒益群生類故。從四天下乃至他化自在天處。興大重雲遍覆六天。有種種色。或有處如閻浮檀金色。或有處如琉璃色。或有處如白銀色。或有處如玻璃色。或有處如玫瑰色。或有處如碼瑙色。或有處如勝寶藏色。或有處如赤真珠色。或有處如妙香色。或有處如種種衣色。或有處如清淨水色。或有處如種種雜色。如是等無量色雲。覆四天下乃至六天。覆已出諸電光。所謂閻浮檀金色雲。出琉璃電光。琉璃色雲。出閻浮檀金電光。白銀色雲。出玻璃電光。玻璃色雲。出白銀電光。玫瑰色雲。出碼瑙電光。碼瑙色雲。出玫瑰電光。勝寶藏色雲。出赤真珠電光。赤真珠色雲。出勝寶藏電光。妙香色雲。出種種衣色電光。種種衣色雲。出妙香色電光。淨水色雲。出種種雜色電光。種種雜色雲。出淨水電光。廣說乃至一種色雲。出種種色電光。種種色雲。出一種色電光。又震種種大雷音聲。令眾生歡喜。所謂天女歌音。天娛樂音。龍女歌音。乾闥婆女歌音。緊那羅女歌音。大地音。大海音。鹿王音。或有異類奇妙種種鳥音。或種種歌音。爾時龍王。起若干風降微細雨。饒益安樂無量眾生。從四天下上至六天。普雨種種無量異雨。所謂於大海中雨名洪澍。無有斷絕。於他化自在天。普雨歌頌娛樂音聲。於化自在天。普雨解脫明淨光寶。於兜率陀天。普雨頂髻明月神珠。於夜摩天。普雨種種眾莊嚴具。於三十三天。普雨妙香。於四天王。普雨寶衣。於龍王宮。普雨赤明真珠。於阿脩羅處。普雨兵仗。名伏怨敵。於鬱單越。普雨眾華。如是廣說。遍四天下。雨種種雨。然彼龍王。其心平等無有彼此。但以眾生根不同故。雨有差別。如來應供等正覺無上法王。亦復如是。將欲應現無量大法。先以清淨身雲。普覆一切法界。隨其所應示現身雲。或有眾生。應見如來生身之雲。或有眾生。應見如來神力住持身雲。或有眾生。應見如來色身之雲。或有眾生。應見如來種種身雲。或有眾生。應見如來功德身雲。或有眾生。應見如來智慧身雲。或有眾生。應見如來不壞身雲。或有眾生。應見如來無畏身雲。或有眾生。應見如來法界身雲。佛子。如來以如是等無量身雲。普覆一切世界。隨其所應示現光明電光。或有眾生。得見如來光明電光。名無所不至。或有眾生。得見如來光明電光。名照無量無邊。或有眾生。得見如來光明電光名曰入佛微密之教。或有眾生。得見如來光明電光。名明淨普照。或有眾生。得見如來光明電光。名曰淨照。或有眾生。得見如來光明電光。名入無盡藏陀羅尼門。或有眾生。得見如來光明電光。名不亂正念。或有眾生。得見如來光明電光。名不退智慧。或有眾生。得見如來光明電光。名順入諸趣。或有眾生。得見如來光明電光。名普令眾生滿足諸願。佛子。如是如來應供等正覺。普為眾生。示現如來光明電光。現電光已。出生無量諸大三昧雷震音聲。所謂出正覺三昧雷聲。離垢寂靜海三昧雷聲。一切法自在三昧雷聲。金剛圓滿三昧雷聲。須彌山王幢三昧雷聲。海印三昧雷聲。日光三昧雷聲。普令眾生歡喜三昧雷聲。無盡功德藏三昧雷聲。不壞解脫阿羅漢三昧雷聲。佛子。如來應供等正覺。於佛身雲。出生無量種種三昧雷聲。出雷聲已。欲說甘露法時。先現如來大智風輪瑞相。從無障礙大慈悲起。先令一切眾生及諸菩薩身心柔軟皆大歡喜。如來如是。以正法雲大慈悲雲不可思議雲。令一切眾生身心柔軟。然後乃雨不可思議。大法雲雨。所謂為坐道場一切菩薩。雨不可壞法界大法雲雨。為最後身菩薩。雨如來密教菩薩娛樂自在大法雲雨。為一生補處菩薩。雨清淨普照大法雲雨。為得記菩薩。雨如來莊嚴大法雲雨。為得忍菩薩。雨功德寶智華不斷菩薩行大法雲雨。為向行菩薩。雨不退行入化門甚深門無有疲厭大法雲雨。為初發心菩薩。雨如來定行大慈大悲救護眾生大法雲雨。為樂緣覺者。雨深知緣起離斷常見無壞解脫果法雲雨。為求聲聞者。雨降伏煩惱怨敵智藏法雲雨。為修習長養善根眾生及決定不決定眾生。雨種種歡喜法門雲雨。佛子。雨如是等十種無量無邊大法雲雨。充滿法界。佛子。如來應供等正覺。其心平等無有彼此。但以眾生根不同故。如來法雨現有差別。佛子。是為菩薩摩訶薩第十勝行知見如來微妙音聲<p class='juan'>
大方廣佛華嚴經卷第三十四</p>
</body></html>
