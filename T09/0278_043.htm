<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第四十三<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n333"></A>離世間品第三十三之八</b></p>
<p>佛子。菩薩摩訶薩。有十種生。何等為十。所謂離愚癡生。放大光明網普照三千大千世界生。除滅一切未來世最後身生。不生生。知三界諸劫悉如幻生。於十方世界普現身生。具足一切智身生。放一切如來光明普照覺悟一切眾生生。正受大智自在諸禪三昧身生。佛子。菩薩生時。一切佛剎六種震動。一切眾生皆得解脫。一切惡道皆悉除滅。映蔽一切諸魔光明。悉如聚墨。無量菩薩普來雲集。佛子。是為菩薩摩訶薩十種生。為欲化度眾生類故。示現是生。佛子。菩薩摩訶薩。有十種大莊嚴而自莊嚴。何等為十。所謂菩薩摩訶薩。作如是念。一切世間沒五欲泥。除我一人無能濟彼。如是知故。發大莊嚴而自莊嚴。煩惱愚癡覆眾生眼皆悉盲瞽。我今智慧自在。當普開導眾生慧眼悉令清淨。發大莊嚴而自莊嚴。我今因此假名身故。得如來無上清淨法身。充滿三世。發大莊嚴而自莊嚴。菩薩摩訶薩。以無礙淨眼。悉遍觀察十方一切諸梵天處。乃至大自在天處。是等眾生皆自謂我成就自在智慧之力。菩薩悉能摧滅彼我慢心。發大莊嚴而自莊嚴。菩薩摩訶薩。見諸眾生於過去世種諸善根今欲退沒。我今還令彼諸眾生住不退地。發大莊嚴而自莊嚴。欲令眾生種少善根得無量果。發大莊嚴而自莊嚴。見佛無量自在神力。發大莊嚴而自莊嚴。觀見過去同行菩薩。染著餘事不成正覺。發大莊嚴而自莊嚴。菩薩摩訶薩。見諸天人疲頓厭倦退正希望。發大莊嚴而自莊嚴。菩薩摩訶薩。為一切如來光明觸故。長養一切大正希望。發大莊嚴而自莊嚴。佛子。是為菩薩摩訶薩十種大莊嚴。為教化眾生故。發此莊嚴而自莊嚴。佛子。菩薩摩訶薩。有十種事故遊行七步。何等為十。所謂現菩薩力故遊行七步。現七寶故遊行七步。滿地神願故遊行七步。現超出三界相故遊行七步。現大象王牛王師子王最勝行故遊行七步。現金剛地相故遊行七步。欲與眾生力故遊行七步。現七覺寶相故遊行七步。具足成就一切佛法不由他悟故遊行七步。欲自稱我於世最勝無倫匹故遊行七步。佛子。是為菩薩摩訶薩十種事故遊行七步。教化眾生故作是示現。佛子。菩薩摩訶薩。有十種事故現童子地。何等為十。所謂書數算計刻印方便現此業故現童子地。現乘象馬車乘弓射諸武藝故現童子地。欲學一切世間巧妙談論諸嬉戲故現童子地。離身口意一切惡業故現童子地。現正向般涅槃正受三昧充滿一切諸世界故現童子地。現菩薩力過天人龍夜叉乾闥婆阿脩羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽釋梵四天王故現童子地。現殊妙色出過一切釋梵四天王故現童子地。欲令眾生遠離五欲常樂正法故現童子地。為現尊重正法供養一切世界諸如來故現童子地。常樂正法普現一切受持正法故現童子地。佛子。是為菩薩摩訶薩十種事故現童子地。佛子。菩薩摩訶薩。現童子地已。有十種事故現處中宮。何等為十。所謂令修同行者增長善根故現處中宮。欲明菩薩諸善根故現處中宮。欲著樂天人故現處中宮。於五濁世隨應化故現處中宮。於深宮內正受三昧欲明菩薩功德力故現處中宮。欲令宿世同行眾生滿本願故現處中宮。欲令父母親屬滿本願故現處中宮。欲以妓樂出妙法音供養一切佛故現處中宮。菩薩摩訶薩於其宮內入甚深三昧成等正覺乃至示現大般涅槃故現處中宮。隨順守護法故現處中宮。佛子。是為菩薩摩訶薩十種事故現處中宮。以此事故最後生菩薩示現出家。佛子。菩薩摩訶薩。有十種事故示現出家。何等為十所謂欲令眾生厭離家故。示現出家。為著家眾生故示現出家。欲現隨順諸賢聖道故示現出家。欲宣揚讚歎出家法故示現出家。欲令眾生離二見故示現出家。欲令眾生離欲樂我樂故示現出家。欲現出三界相故示現出家。欲顯自在不由他悟故示現出家。欲隨順如來十力四無畏故示現出家。一切最後生菩薩法應爾故示現出家。佛子。是為菩薩摩訶薩十種事故示現出家。為化眾生故。佛子。菩薩摩訶薩。為十種事故示現苦行。何等為十。所謂菩薩摩訶薩。欲教化成熟小心眾生故示現苦行。為拔著邪見眾生故示現苦行。為無業報邪見眾生欲令知業報故示現苦行。為隨順五濁世界眾生故示現苦行。為懈怠眾生故示現苦行。欲令眾生樂求法故示現苦行。為著欲樂我樂眾生故示現苦行。為顯菩薩殊勝行故示現苦行。欲令未來眾生發精進故示現苦行。諸天世人諸根未熟待時熟故示現苦行。佛子。是為菩薩摩訶薩為十種事故示現苦行<p>佛子。菩薩摩訶薩。有十種事故往詣道場。何等為十。所謂欲普照一切世界。故往詣道場。為震動一切世界故往詣道場。欲於一切世界普現身故往詣道場。為覺悟一切菩薩一切眾生一切同行故往詣道場。為示現道場莊嚴事故往詣道場。為隨應受化示現莊嚴菩提樹故往詣道場。欲對見十方世界一切佛故往詣道場。欲於舉足下足念念悉入無量正受諸三昧門成等正覺故往詣道場。為受一切天龍夜叉乾闥婆阿脩羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽乃至釋梵四天王等恭敬供養各不相知故往詣道場。欲以無礙智眼普觀一切世界正念一切佛於一切剎現成佛故往詣道場。佛子。是為菩薩摩訶薩十種事故往詣道場。為教化眾生故。佛子。菩薩摩訶薩。有十種事故坐於道場。何等為十。所謂種種震動一切剎故坐於道場。普照一切諸世界故坐於道場。除滅一切諸惡道故坐於道場。變一切剎為金剛故坐於道場。觀一切佛師子吼故坐於道場。離一切虛妄心淨如虛空故坐於道場。示現隨順淨身威儀故坐於道場。隨順圓滿金剛三昧故坐於道場。受一切佛清淨坐處故坐於道場。自善根力悉能受持一切眾生故坐於道場。佛子。是為菩薩摩訶薩十種事故坐於道場。佛子。菩薩摩訶薩。坐道場時。有十種奇特未曾有法。何等為十。所謂菩薩摩訶薩。坐道場時。十方世界一切諸佛。觀此菩薩咸舉右手讚言。善哉善哉無上導師。是一奇特未曾有法。菩薩摩訶薩。坐道場時。一切如來應供等正覺皆悉護持。是二奇特未曾有法。菩薩摩訶薩。坐道場時。宿世同行菩薩悉來雲集。以種種莊嚴具恭敬供養。是三奇特未曾有法。菩薩摩訶薩。坐道場時。十方一切世界草木叢林非眾生類。皆悉曲躬歸向道場。是四奇特未曾有法。菩薩摩訶薩。坐道場時。正受三昧名善知法界。得此三昧故究竟菩薩一切諸行。是五奇特未曾有法。菩薩摩訶薩。坐道場時。得陀羅尼。名曰離垢勝妙海藏。菩薩摩訶薩。住此陀羅尼故。一切諸佛降甘露法雨此菩薩。是六奇特未曾有法。菩薩摩訶薩。坐道場時。以神通力。恭敬供養一切諸佛。是七奇特未曾有法。菩薩摩訶薩。坐道場時。入於無上智慧法門善巧方便。悉知一切眾生諸根。是八奇特未曾有法。菩薩摩訶薩。坐道場時。正受三昧名曰善覺。菩薩摩訶薩。入此定已得淨法身。滿虛空界一切三世。是九奇特未曾有法。菩薩摩訶薩。坐道場時。清淨身業攝取三世。無<span class='corr'>礙</span>智慧普照一切。是十奇特未曾有法。佛子。是為菩薩摩訶薩坐道場時得十種奇特未曾有法。佛子。菩薩摩訶薩。坐道場時。有十種義故示現降魔。何等為十。所謂五濁惡世眾生樂相征伐。欲顯菩薩功德力故。示現降魔。悉滅天人諸疑惑故。示現降魔。為欲化度魔眷屬故。示現降魔。諸天世人樂征伐者令集受化故。示現降魔。集天人已顯現菩薩功德之力不可破壞調伏眾生故示現降魔。發起一切眾生力故。示現降魔。哀愍未來一切眾生故。示現降魔。乃至道場現有魔事。悉能超出眾魔境故。示現降魔。顯現煩惱力勢羸劣。大悲善根勢強盛故。示現降魔。順五濁世諸眾生故。示現降魔。佛子。是為菩薩摩訶薩十種義故坐道場時示現降魔。佛子。菩薩摩訶薩。有十種覺如來力。何等為十。所謂超出一切眾魔事業除滅煩惱。究竟一切菩薩所行。覺如來力。於一切菩薩三昧而得自在。覺如來力。具足成就一切菩薩諸禪三昧。覺如來力。滿足一切諸白淨法。覺如來力。分別善法調伏世間法。覺如來力。以淨法身滿一切剎。覺如來力。所出淨音悉與一切眾生心等。覺如來力。悉能受持一切佛法。覺如來力。得與三世如來身口意等。於一念中知三世法。覺如來力。得善覺三昧具佛十力。所謂是處非處智乃至漏盡智。覺如來力。佛子。是為菩薩摩訶薩十種覺如來力。菩薩摩訶薩。具此力故得名如來。佛子。如是得成如來應供等正覺已。能轉十行清淨法輪。何等為十。一者具足清淨四無所畏。二者出生四辯淨妙音聲。三者明了四諦。四者隨順諸佛無礙法門。五者清淨等心悉能普覆一切眾生。六者所說不虛決定濟度眾生苦際。七者宿世大悲所持。八者以妙法音充滿世界一切眾生無不聞知。九者阿僧祇劫常說正法未曾暫息。十者轉諸根力覺意解脫諸禪三昧相續不絕。佛子。如來應供等正覺。轉如是十行等無量行法輪。佛子。如來應供等正覺。清淨法輪。因十種白淨法故。轉入眾生心。出生無相。決定不虛。何等為十。所謂過去願力故。大悲所持故。不捨眾生故。智慧自在隨其所應為說法故。未曾失時故。隨彼法器不增減故。決定了知三世智故。身行最勝故。口行無虛故。智行隨音聲悉覺悟故。佛子。是為因十種白淨法故能轉法輪入眾生心出生無相決定不虛。佛子。如來應供等正覺。究竟佛事已。有十種義。示現大般涅槃。何等為十。所謂明一切行悉無常故。明一切有為非安隱故。明般涅槃趣最安隱故。明般涅槃遠離一切諸怖畏故。以諸天人樂著色身。明色身無常是磨滅法。令求常住淨法身故。明無常力強不可轉故。明有為法不隨愛行不自在故。明三界法悉如坯器無堅牢故。明般涅槃最為真實不可壞故。明般涅槃遠離生死非起滅故。佛子。以此十種義故。如來應供等正覺示現大般涅槃。佛子。一切如來應供等正覺法皆如是。所願已成已轉法輪。所應度者皆悉已度。已與菩薩授尊記號。一切佛事皆悉究竟。安住不變示現大般涅槃。佛子。是為如來應供等正覺以十義故示現大般涅槃<p>佛子。是為菩薩摩訶薩清淨勝行大妙法門。諸佛所說無量深義。能令一切諸有智者皆悉歡喜。究竟一切菩薩大願。不斷所行。佛子。若有眾生聞此經者。信心清淨不起誹謗。如說修行。彼諸眾生。速成阿耨多羅三藐三菩提。何以故。菩薩摩訶薩如說行故。佛子。是故菩薩摩訶薩。應如說行一心敬信受持此經。佛子。此經出生一切菩薩諸行功德深妙義華。深入智慧。攝一切法門。遠離世間。聲聞緣覺一切眾生所不共法。悉能普照一切法門。長養善根度脫眾生。是故菩薩摩訶薩。應一心聽受護持此經。若菩薩摩訶薩。受持此經。則能出生一切諸願。以少方便疾得阿耨多羅三藐三菩提。說此出生一切菩薩諸行功德深妙義華深入智慧攝一切法門遠離世間聲聞緣覺一切眾生所不共法悉能普照一切法門長養善根度脫眾生經時。佛神力故。此經法如是故。十方無量阿僧祇世界六種震動。大光普照。爾時十方諸佛面對觀視普賢菩薩歡喜讚言。善哉佛子。乃能說此出生一切菩薩諸行功德深妙義華深入智慧攝一切法門遠離世間聲聞緣覺一切眾生所不共法悉能普照一切法門長養善根度脫眾生經。佛子。汝已善學此法。善知此法。快說此法。我等諸佛亦說此法。一切諸佛亦復如是。是故佛子。我等悉共守護此經。令未來菩薩未聞者聞。爾時普賢菩薩。承佛神力。觀察十方一切大眾一切法界。以偈頌曰<p class='lg'><br>　無量無數劫　　勤修諸苦行<br>　供養無量佛　　生此真佛子<br>　化度無量眾　　安立無上道<br>　菩薩無等行　　我說善諦聽<br>　供養無量佛　　皆悉無染著<br>　化度一切眾　　不起眾生想<br>　常求佛功德　　其心無所依<br>　說彼勝妙行　　令眾悉歡喜<br>　降伏一切魔　　滅三界煩惱<br>　已具聖功德　　示現童子地<br>　滅惡煩惱癡　　其心常寂然<br>　示現無量行　　我說彼功德<br>　遠離一切惡　　究竟到彼岸<br>　無量眾生中　　種種現變化<br>　知心生住滅　　示現一切事<br>　說彼妙功德　　令眾悉歡喜<br>　見三有眾生　　無量苦逼迫<br>　流轉於生死　　煩惱火熾然<br>　欲令彼解脫　　一向求菩提<br>　略說彼淨德　　一心善諦聽<br>　施戒忍精進　　禪定得自在<br>　具足慧方便　　大慈度眾生<br>　無量無數劫　　樂修悲喜捨<br>　我說彼功德　　仁等當諦聽<br>　枯槁無量身　　常正求菩提<br>　不惜其壽命　　究竟無上道<br>　常為利眾生　　不求自安樂<br>　慈悲心牟尼　　我說彼勝行<br>　無量無數劫　　說少分不盡<br>　虛空可度量　　海水可渧數<br>　菩薩功德海　　無可為譬諭<br>　饒益眾生故　　略說其小分<br>　持眾生善根　　長養白淨法<br>　遠離憍慢心　　求法無厭足<br>　令眾得安止　　長養智慧樹<br>　菩薩心如地　　饒益一切眾<br>　柔軟慈心根　　無上大悲莖<br>　功德葉智華　　持戒為妙香<br>　如來淨慧光　　開敷菩薩華<br>　不著有為水　　普令眾生喜<br>　直心為種子　　慈悲為根芽<br>　智慧方便莖　　五度為枝條<br>　禪葉諸明華　　一切智為果<br>　法樹神力鳥　　普覆三世間<br>　真實諦為足　　白淨法為身<br>　正念為頸頂　　智首解脫頂<br>　慈悲明淨眼　　實義幽谷出<br>　菩薩法師子　　調伏一切魔<br>　生死為曠野　　煩惱諸惡道<br>　邊見為賊難　　癡盲迷正路<br>　菩薩大導師　　見彼迷冥者<br>　開示其正道　　引至安隱處<br>　貪恚諸煩惱　　常惱害眾生<br>　無量眾苦患　　長夜而逼切<br>　菩薩見彼苦　　為發大悲心<br>　具說八萬四　　對治濟度之<br>　菩薩為法王　　正道化眾生<br>　遠惡修眾善　　一向求菩提<br>　一切諸佛所　　受自在智記<br>　廣施賢聖珍　　令具七覺寶<br>　清淨戒為轂　　精進以為輻<br>　三昧正受輞　　三轉淨法輪<br>　清淨心為楯　　明利智慧劍<br>　摧滅諸煩惱　　外道眾魔怨<br>　甚深智慧海　　正法一味水<br>　禪覺寶充滿　　一切莫能知<br>　直心淨彌廣　　一切智為潮<br>　菩薩智慧海　　演說不可盡<br>　世間高無上　　於彼無所著<br>　禪明智慧山　　堅正不傾動<br>　若有親近者　　疾得同彼慧<br>　住智須彌頂　　普觀一切世<br>　深心如金剛　　一切悉堅固<br>　三寶一切智　　信心不可壞<br>　降伏一切魔　　除滅諸煩惱<br>　安住無所畏　　度脫諸群生<br>　興起大慈雲　　普覆於一切<br>　明曜大悲電　　雷震法洪音<br>　四辯澍法雨　　八正甘露水<br>　除滅煩惱火　　安住一切義<br>　白淨法為城　　智慧為牆壁<br>　無上智樓閣　　慚愧為深塹<br>　三空解脫門　　正念為防守<br>　四道為正路　　遊之出三界<br>　建無上法幢　　摧滅一切魔<br>　法身金翅鳥　　四如意為足<br>　慈悲明淨眼　　住一切智樹<br>　菩薩金翅王　　生死大海中<br>　搏撮天人龍　　安置涅槃岸<br>　淨戒圓滿日　　清淨智光明<br>　神足為疾行　　消竭愛欲水<br>　覺長夜眾生　　長養根力藥<br>　菩薩明淨日　　一切無不照<br>　圓滿法界月　　眾生觀無厭<br>　映蔽於二乘　　小智螢火光<br>　菩薩清涼月　　遊於畢竟空<br>　垂光照三界　　心法無不現<br>　自在諸法王　　功德色嚴身<br>　方便淨智眼　　安住勝妙法<br>　相好莊嚴身　　一切觀無厭<br>　彼法自在王　　如法治眾生<br>　除滅欲煩惱　　超出於三界<br>　常樂勤修習　　慈悲喜捨法<br>　菩薩大梵王　　普現種種身<br>　演出淨妙音　　三界無不聞<br>　遠離一切行　　境界常清淨<br>　逮得不退智　　具足法自在<br>　永離二乘道　　諸佛所授記<br>　乘於無上乘　　究竟一切智<br>　心淨如虛空　　永離一切有<br>　行於世間事　　其心無所依<br>　究竟白淨行　　亦令眾生然<br>　菩薩慧彌廣　　清淨如虛空<br>　無量方便地　　饒益諸群生<br>　清涼慈悲水　　消滅熾煩惱<br>　智慧猛盛火　　燒盡煩惱習<br>　風馳遊十方　　廣作諸佛事<br>　菩薩如意寶　　除滅眾貧苦<br>　智慧如金剛　　摧滅諸邪見<br>　無量德莊嚴　　悉令眾生喜<br>　究竟無上行　　安住如來處<br>　菩薩功德華　　七覺令開敷<br>　諸願為寶鬘　　嚴飾世間頂<br>　菩薩淨戒香　　遠離諸惡戒<br>　以此淨戒香　　塗熏一切眾<br>　菩薩無上蓋　　普覆諸世間<br>　建立智慧幢　　摧滅眾魔幢<br>　菩薩莊嚴行　　淨妙智慧幡<br>　慚愧功德衣　　普覆一切眾<br>　菩薩無上乘　　乘之出三界<br>　其心善調順　　安住寶象王<br>　菩薩大龍王　　具足自在力<br>　普降甘露法　　澤潤諸群生<br>　菩薩甚難值　　猶如優曇華<br>　降伏一切魔　　除滅諸煩惱<br>　佛所轉法輪　　彼能隨順轉<br>　慧燈除眾闇　　普令見正道<br>　菩薩功德河　　隨順正道流<br>　常為生死橋　　度人無休息<br>　菩薩正法船　　汎遊諸願海<br>　智慧悉成滿　　度人到彼岸<br>　菩薩淨園林　　實樂樂眾生<br>　正法解脫華　　明淨智宮殿<br>　菩薩雪山頂　　出生藥樹王<br>　除滅煩惱病　　悉令一切喜<br>　菩薩等如來　　覺悟諸眾生<br>　除滅愚癡闇　　得成等正覺<br>　最勝所從來　　菩薩如是來<br>　逮得平等智　　究竟到彼岸<br>　菩薩大導師　　教化諸群生<br>　自然成正覺　　一切智境界<br>　具足無量力　　一切莫能壞<br>　安住無所畏　　知法了眾生<br>　乃至色界中　　所有諸眾生<br>　一切語言音　　皆悉能隨順<br>　過色至無色　　現彼一切事<br>　一切諸眾生　　說之不能盡<br>　菩薩悉成就　　如是等功德<br>　解了性非性　　所有無所有<br>　具足真實智　　除滅一切縛<br>　究竟一切智　　其心無所著<br>　說彼甚深行　　令眾悉歡喜<br>　了達一切法　　皆悉如幻化<br>　發起方便悲　　一切佛護持<br>　出生智化門　　普現無量事<br>　仁等當諦聽　　菩薩諸功德<br>　一身無邊際　　普現無量身<br>　非心非心境　　應現一切眾<br>　出于一妙音　　究竟語言法<br>　悉攝眾生類　　一切語言音<br>　遠離煩惱身　　隨應示現身<br>　無量方便身　　一切音說法<br>　其心常寂滅　　清淨如虛空<br>　以心莊嚴剎　　示現一切眾<br>　示現種種身　　於彼無所著<br>　遠離一切生　　亦不壞彼因<br>　隨順一切趣　　受生無所著<br>　了身如虛空　　隨其所應現<br>　菩薩現如是　　無量無邊事<br>　恭敬供養彼　　最勝兩足尊<br>　塗香末香華　　幢蓋幡音樂<br>　無上供養具　　直心供諸佛<br>　不離一佛會　　普在諸佛所<br>　善巧能問難　　聽受深妙法<br>　聞此正法故　　逮得諸三昧<br>　一一三昧中　　生無量定門<br>　又復能普現　　無量三昧起<br>　智慧巧方便　　究竟到彼岸<br>　覺悟一切法　　皆悉如幻化<br>　示現種種身　　出生無量音<br>　入眾生想網　　其心無染著<br>　或時現眾生　　隨順世間義<br>　或示菩提行　　無量無有邊<br>　布施持淨戒　　忍辱勤精進<br>　定慧四無量　　修行四攝法<br>　或現行成滿　　或得無生忍<br>　或受灌頂記　　或一生補處<br>　或現聲聞乘　　或復現緣覺<br>　無量剎涅槃　　不捨菩薩行<br>　或現為帝釋　　或現梵天王<br>　或天女圍遶　　或復獨宴默<br>　或現比丘像　　淨戒調諸根<br>　或現自在王　　或現入法網<br>　或現巧術女　　或現修苦行<br>　或現在五欲　　或復在禪定<br>　或現般涅槃　　或復現受生<br>　或現童子身　　或復現衰老<br>　若有思議者　　迷亂心發狂<br>　或在天宮殿　　或現終下生<br>　或現處母胎　　成佛轉法輪<br>　或復現出生　　或現般涅槃<br>　或現童子術　　或復現出家<br>　或現坐道場　　或成無上道<br>　或復示現轉　　自在正法輪<br>　或現求正法　　或現為佛身<br>　充滿無量剎　　不退菩薩行<br>　深入無量劫　　究竟到彼岸<br>　無量劫一念　　一念無量劫<br>　一切劫非劫　　示現眾生劫<br>　無來無積聚　　示現諸劫事<br>　於一微塵中　　普見一切佛<br>　一切諸群生　　無處不有佛<br>　一切諸佛剎　　及眾生境界<br>　悉能分別知　　一切諸法印<br>　一切劫可盡　　法印無窮已<br>　如是知眾生　　無量無有邊<br>　彼一眾生有　　無量百千萬<br>　那由他等身　　因緣亦如是<br>　如彼一眾生　　一切亦復然<br>　如是究竟知　　亦令一切學<br>　悉知眾生根　　上中下不同<br>　諸根常流轉　　知是器非器<br>　一根一切根　　展轉相依持<br>　菩薩微細智　　皆悉分別知<br>　亦知諸欲性　　種種煩惱垢<br>　了過去心行　　未來今現在<br>　悉知眾生行　　究竟到彼岸<br>　知行無所行　　為眾說妙法<br>　如是知心行　　染污及清淨<br>　菩薩一念中　　逮得一切智<br>　深入如來心　　究竟難思議<br>　一念悉能知　　諸佛無上智<br>　究竟神力智　　具足諸通明<br>　能於一念中　　悉詣十方剎<br>　如是疾遊行　　無量無數劫<br>　不離本坐處　　安住甚深法<br>　猶如工幻師　　種種現形色<br>　非色非無色　　幻化無所有<br>　菩薩亦如是　　深知廣方便<br>　示現眾變化　　充滿一切世<br>　譬如明淨日　　出現於世間<br>　悉能除眾冥　　一切靡不照<br>　菩薩智慧日　　明淨甚圓滿<br>　出淨心境界　　普照一切法<br>　猶如人夢中　　造作種種事<br>　無量劫可盡　　夢性無窮盡<br>　菩薩於一念　　示現夢等法<br>　無量劫可盡　　智慧無終極<br>　常樂居山澤　　遠離世間語<br>　究竟語言道　　其心無染著<br>　菩薩悉了知　　諸法真實性<br>　普說眾生音　　不起虛妄想<br>　譬如春月時　　眾生見焰氣<br>　愚者謂為水　　尋之增渴愛<br>　菩薩如是見　　眾生煩惱覆<br>　如焰增渴愛　　一向求解脫<br>　知眾生非實　　而更增大悲<br>　觀色如聚沫　　受如水上泡<br>　想如春時焰　　眾行如芭蕉<br>　心如工幻師　　示現種種事<br>　善分別五陰　　其心無所著<br>　諸入悉空寂　　遠離自在事<br>　諸界無實性　　示眾生界分<br>　第一真實諦　　決定寂滅性<br>　廣演分別法　　而心不染著<br>　菩薩知五陰　　無有去來今<br>　因由煩惱業　　轉此三苦輪<br>　演說緣起法　　非有亦非無<br>　深解真實義　　於彼無所著<br>　菩薩淨智慧　　解說三世法<br>　示現諸群生　　皆悉是一念<br>　欲色無色界　　示現眾生事<br>　三乘戒解脫　　究竟一切智<br>　了知處非處　　知業知諸根<br>　欲性諸煩惱　　一切至處道<br>　宿命智天眼　　除滅諸煩惱<br>　知佛十種力　　而猶未究竟<br>　隨順諸佛法　　深解諸法空<br>　悉滅眾煩惱　　而不盡諸漏<br>　廣入甚深道　　教化諸群生<br>　佛子住無畏　　不捨菩薩行<br>　無謬無漏失　　亦不捨正念<br>　精進欲三昧　　智慧無損減<br>　三種常清淨　　明達於三世<br>　大慈念眾生　　一切無障礙<br>　深入諸法門　　具足如是行<br>　我說其少分　　莊嚴功德義<br>　無量無數劫　　說之不可盡<br>　我所說少分　　如大地一塵<br>　常依如來智　　而亦無所依<br>　常修奇特想　　大悲堅強故<br>　安住清淨戒　　常勤修精進<br>　教化諸群生　　授真佛子記<br>　究竟佛功德　　知剎知眾生<br>　分別三世劫　　其心無疲倦<br>　具陀羅尼力　　深解真實義<br>　思惟無等法　　逮得無上道<br>　一切妙功德　　發願求菩提<br>　慈悲因緣力　　令菩提淨勝<br>　具足波羅蜜　　隨順善究竟<br>　決定諸智力　　覺悟無上道<br>　成就方便智　　樂說甚深法<br>　隨順常守護　　逮得法王處<br>　安住勝妙法　　於彼無所著<br>　出生智慧化　　覺悟勝菩提<br>　住持一切劫　　菩薩得正望<br>　安住甚深法　　除滅眾生疑<br>　修習甚深智　　善能分別法<br>　究竟定慧境　　覺悟一切智<br>　智入諸解脫　　<span class='corr'>究竟</span>到彼岸<br>　具足諸通明　　離垢清涼園<br>　具足白淨法　　示現種種行<br>　普現莊嚴法　　皆悉不可議<br>　善知眾生心　　能說令究竟<br>　清淨菩提印　　智光照一切<br>　一切莫能稱　　遠離懈怠法<br>　安住如山王　　具功德智海<br>　金剛妙寶法　　安住大莊嚴<br>　究竟諸大事　　一切莫能壞<br>　得授菩提記　　安住廣大心<br>　得佛無盡藏　　覺悟一切法<br>　世智常自在　　遊戲諸神通<br>　一切法境界　　自在無障礙<br>　身願行自在　　智慧亦自在<br>　無量億自在　　示現於一切<br>　具足諸自在　　遊戲諸通力<br>　深入佛境界　　一切莫能壞<br>　黠慧所莊嚴　　無畏不共法<br>　修行佛子業　　遠離一切惡<br>　清淨身身業　　清淨口口業<br>　諸佛守護故　　成辦十大事<br>　心心所起住　　顯現無上事<br>　安住諸根定　　逮得最勝根<br>　清淨正直心　　遠離諸諂曲<br>　深入眾生性　　示現種種事<br>　除滅煩惱習　　究竟無上行<br>　具足深智慧　　逮得一切智<br>　遠離一切惡　　方便趣寂滅<br>　出生功德道　　善學一切學<br>　無量道心境　　修習無所著<br>　安住深智慧　　示現道莊嚴<br>　手足及心腹　　無上智慧藏<br>　其心如金剛　　智慧為器仗<br>　智慧觀察頂　　深入菩提行<br>　清淨戒為鼻　　除滅諸熾然<br>　四辯廣長舌　　無處不至身<br>　淨妙智慧心　　諸善行為行<br>　道場安隱住　　師子座為坐<br>　梵住為安臥　　無礙第一義<br>　觀察善逝智　　普照於一切<br>　遍觀眾生行　　種種妙功德<br>　以此為奮迅　　離貪為淨施<br>　不慢清淨戒　　不動為淨忍<br>　不轉淨精進　　自在為淨禪<br>　不行愚癡智　　虛空慈普救<br>　不憂惱為悲　　清淨法為喜<br>　離諸煩惱捨　　寂靜為深義<br>　境界為正法　　迴向功德具<br>　智具如利劍　　普照為眾明<br>　聞法無厭足　　是為正求法<br>　不惜身壽命　　是為明正法<br>　隨順諸佛教　　除滅諸魔道<br>　清淨正直心　　攝取諸佛業<br>　遠離眾魔業　　長養諸智慧<br>　遠離魔所持　　安住諸佛持<br>　究竟得法持　　住無住智慧<br>　作業已命終　　降神入母胎<br>　示現微細趣　　又復現出生<br>　現稱我最勝　　示現行七步<br>　現為童子地　　復現處深宮<br>　現出家學道　　莊嚴諸道場<br>　普放無量光　　覺悟諸群生<br>　降伏一切魔　　得成無上道<br>　現轉淨法輪　　示現如來地<br>　增長白淨法　　現大般涅槃<br>　菩薩修諸行　　無量無有邊<br>　如我向所說　　略舉其少分<br>　無量劫修習　　令眾住菩提<br>　眾生諸法行　　於彼無染著<br>　如是具足行　　成就力自在<br>　以無量諸剎　　安置一毛道<br>　掌持無量剎　　遍遊諸世界<br>　還置於本處　　眾生無恐怖<br>　菩薩以一切　　嚴淨諸佛剎<br>　安置一毛孔　　眾生無不見<br>　能以一毛孔　　悉受一切海<br>　大海不增減　　眾生無嬈害<br>　示現如是等　　一切諸事相<br>　無量金剛山　　手摩為微塵<br>　以此一切塵　　遍散諸佛剎<br>　復末塵下剎　　遍布餘世界<br>　一切塵可知　　智慧不可盡<br>　於一毛孔中　　放演淨光明<br>　普照一切世　　悉蔽日月光<br>　珠火天神光　　隱沒悉不現<br>　除滅惡道苦　　為說無上法<br>　菩薩一言音　　出生一切音<br>　一切諸眾生　　無不悉聞者<br>　以聞此法音　　皆得大歡喜<br>　具足廣宣暢　　諸佛所說法<br>　過去一切劫　　安置未來今<br>　未來現在劫　　迴置過去世<br>　十方一切剎　　皆悉現成壞<br>　以一切眾生　　安置一毛道<br>　過去及現在　　一切諸如來<br>　具足自在力　　悉於身中現<br>　深知變化法　　善能隨所應<br>　普現無量身　　於彼悉無著<br>　帝釋梵王身　　四天大王身<br>　諸天清淨身　　一切眾生身<br>　聲聞緣覺身　　如來清淨身<br>　普現一切身　　善修菩薩行<br>　現入眾想網　　上中下諸品<br>　一切智所持　　普現佛及剎<br>　具足深智慧　　除滅諸想網<br>　示現菩薩行　　究竟成菩提<br>　示現如是等　　無量自在力<br>　一切無不現　　舉世莫能知<br>　示現無所現　　究竟無有上<br>　隨順應眾生　　為說決定行<br>　淨身等虛空　　妙音滿世間<br>　淨戒為塗香　　慚愧衣普覆<br>　離垢正法繒　　一切智摩尼<br>　功德莊嚴身　　拜署無上王<br>　波羅蜜金輪　　諸通為象寶<br>　神足為馬寶　　淨慧無上珠<br>　妙行為女寶　　四攝寶藏臣<br>　方便主兵寶　　無上轉輪王<br>　勝妙三昧城　　空觀妙宮殿<br>　慈悲大莊嚴　　智慧為利劍<br>　堅強正念弓　　明利根為箭<br>　諸佛護持蓋　　建立智慧幢<br>　直入諸魔軍　　忍力悉摧滅<br>　陀羅尼平地　　淨妙行流水<br>　深智為涌泉　　淨慧清涼林<br>　空為澄淨池　　七覺妙華敷<br>　神足以莊嚴　　三昧為娛樂<br>　法門為歌頌　　思惟正法女<br>　甘露法之食　　解脫味為漿<br>　御調順三乘　　遊戲無上園<br>　此等諸勝行　　及餘無上法<br>　無量劫修學　　其心無疲倦<br>　供養一切佛　　嚴淨一切剎<br>　普令一切眾　　安住一切智<br>　一切剎微塵　　悉可知其數<br>　一切虛空界　　皆悉可度量<br>　一切眾生心　　念念可知數<br>　佛子諸功德　　說之不可盡<br>　欲具此功德　　及餘勝妙法<br>　欲滅一切苦　　安樂諸群生<br>　欲與諸如來　　身口意齊等<br>　應發金剛心　　究竟此勝行　</p><p class='juan'>
大方廣佛華嚴經卷第四十三</p>
</body></html>
