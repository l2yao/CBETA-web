<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第四十五<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n337"></A>入法界品第三十四之二</b></p>
<p>爾時壞散一切眾魔智幢王菩薩。承佛神力。觀察十方。以偈頌曰<p class='lg'><br>　大智無礙身　　非身難思議<br>　如來淨法身　　一切莫能測<br>　不思議行業　　起此清淨身<br>　無量妙莊嚴　　不染於三界<br>　普明照一切　　清淨諸法界<br>　開發菩提門　　出生深定智<br>　永離諸垢染　　除滅一切障<br>　世間明淨日　　普放慧光明<br>　永絕生死流　　悉令三界淨<br>　具足菩薩德　　成就佛菩提<br>　顯現無量色　　於彼無所染<br>　所可現眾色　　一切莫能思<br>　人王勝智慧　　能於念念中<br>　具無量菩提　　一切莫能知<br>　具足無盡智　　一切莫能壞<br>　彼於一念中　　明達三世佛<br>　分別一切業　　正念思菩提<br>　於思而非思　　思法寂滅故<br>　甚深不可說　　遠離語言道<br>　如來從此起　　佛業難思議　</p><p>爾時明淨願智幢王菩薩。承佛神力。觀察十方。以偈頌曰<p class='lg'><br>　離癡清淨念　　聞持一切法<br>　深慧能分別　　諸佛無盡海<br>　菩薩決定心　　修習菩薩行<br>　出生甚深智　　除滅諸疑惑<br>　其心無疲厭　　遠離於懈怠<br>　常勤修精進　　究竟諸佛法<br>　具足信智慧　　安住不可動<br>　常樂甚深智　　觀察無所著<br>　無量無邊劫　　積集諸功德<br>　專心常迴向　　諸佛甚深法<br>　雖在生死中　　其心無染著<br>　安住諸佛法　　常樂如來行<br>　世間諸所有　　陰界等諸法<br>　無畏悉除斷　　安住佛正法<br>　世間顛倒惑　　生死輪常轉<br>　修習無礙行　　實利益眾生<br>　菩薩行難稱　　一切莫能知<br>　除滅一切苦　　安樂諸群生<br>　善覺菩提智　　普照諸世間<br>　除滅愚癡闇　　度脫一切眾　</p><p>爾時壞散一切障智慧勢王菩薩。承佛神力。觀察十方。以偈頌曰<p class='lg'><br>　無量無數劫　　佛音難得聞<br>　何況親奉覲　　除滅諸疑惑<br>　如來世間燈　　究竟一切法<br>　無上勝福田　　令眾悉清淨<br>　如來妙色身　　一切莫能思<br>　無量劫諦觀　　其心無厭足<br>　佛子善觀察　　如來妙色身<br>　除滅一切障　　究竟成菩提<br>　如來妙色身　　出生淨妙音<br>　無礙諸辯才　　廣開菩提門<br>　普照一切眾　　無量難思議<br>　建立大乘智　　授以菩提記<br>　功德圓滿日　　出興照世間<br>　長養一切世　　無量功德身<br>　若有值如來　　遠離諸惡道<br>　除滅一切苦　　具足智慧身<br>　若有見如來　　能發無量心<br>　長養無數智　　值遇諸導師<br>　若有見如來　　得定菩提心<br>　能自決定知　　我必成菩提　</p><p>爾時分別法界智通王菩薩。承佛神力。觀察十方。以偈頌曰<p class='lg'><br>　菩薩見如來　　無量淨功德<br>　皆悉善迴向　　究竟一切智<br>　饒益眾生故　　如來出世間<br>　具足大悲心　　為世轉法輪<br>　一切無能報　　大仙普慈恩<br>　不可思議劫　　代眾受苦故<br>　無量億劫中　　受諸地獄苦<br>　不捨一切眾　　悉令得見佛<br>　普能代眾生　　具受無量苦<br>　其心無疲倦　　為度一切故<br>　一切諸世間　　所有惡道苦<br>　如來常處中　　悉令聞正法<br>　一一地獄住　　不可思議劫<br>　具受無量苦　　終不離諸佛<br>　所以無量劫　　常在三惡道<br>　欲令諸群生　　長養智慧故<br>　眾生見如來　　除滅諸苦惱<br>　安立於大智　　一切佛境界<br>　若有見佛者　　除滅一切障<br>　長養功德藏　　究竟成菩提<br>　如來能除滅　　世間諸疑惑<br>　隨其所應化　　悉滿彼大願　</p><p>爾時普賢菩薩。觀察一切大眾。欲重開發顯現照明。以法界等方便。廣說師子奮迅三昧。法界等。虛空界等。三世等。一切眾生界等。一切劫等。一切業性等。眾生希望等。眾生欲等。法光明等。隨時教化等。一切眾生根等。為諸菩薩十種廣說師子奮迅三昧。何等為十。所謂廣說一切法界中。一切佛剎微塵等佛。次第興世演說正法。廣說虛空界等一切佛剎中。盡未來劫一切諸佛所說廣說一切佛剎中。一切如來現成正覺。廣說虛空界等一切佛剎中。佛坐道場眷屬圍遶。菩薩大眾皆悉往詣。廣說一念中三世一切佛出變化身充滿一切法界。廣說一身充滿一切世界海。一切佛剎海平等照持。廣說一一境界中。顯現三世一切諸佛自在功德地。廣說一一微塵中。顯現三世一切佛剎。微塵等佛自在神力。廣說一一毛孔出三世一切佛大願海音。開發化導盡未來劫一切菩薩。廣說處法界等師子之座。大眾圍遶莊嚴道場。各隨其處轉妙法輪。盡未來劫未曾斷絕。佛子。此師子奮迅三昧。有如是等不可說佛剎微塵等廣說。唯是如來智慧境界。爾時普賢菩薩摩訶薩。欲重明師子奮迅三昧。承佛神力。觀察如來。觀察大眾。觀察如來不可思議境界。觀察諸佛三昧。觀察不可思議世界。觀察不可思議智慧。觀察一切法皆悉如幻。觀察不可思議諸佛平等。觀察無量無邊一切音聲語言道故。以偈頌曰<p class='lg'><br>　一一毛孔中　　普現最勝海<br>　佛處如來座　　菩薩眾圍遶<br>　一一毛孔中　　無量諸佛海<br>　道場處華座　　轉淨妙法輪<br>　一一毛孔中　　一切剎塵等<br>　最勝跏趺坐　　演說普賢行<br>　最勝坐一剎　　充滿十方界<br>　無盡菩薩雲　　來詣於佛所<br>　無量億佛剎　　塵數菩薩集<br>　圍遶於如來　　為說諸法界<br>　顯現諸佛剎　　入法界智海<br>　安住普賢行　　滿足諸佛行<br>　安住於如來　　一切諸世界<br>　深入菩薩行　　樂聞勝法雲<br>　一一剎無量　　億劫修諸行<br>　修習彼行已　　究竟深法海<br>　滿足大願海　　安住如來地<br>　出生最勝法　　具足普賢行<br>　成就功德海　　得無量自在<br>　如來身雲覆　　一切諸佛剎<br>　普雨甘露法　　令眾住佛道　</p><p>爾時世尊。欲令諸菩薩安住師子奮迅三昧故。放眉間白毫相光。名普照三世法界門。不可說世界微塵等光明以為眷屬。普照十方一切世界海。時祇洹林菩薩大眾普雲集者悉見一切法界。虛空界等一切佛剎。種種色種種清淨。種種安住。種種形。如是等一切世界諸大菩薩。現坐道場。菩薩圍遶。諸天供養成等正覺。或見於不可說佛剎微塵等諸眷屬中。出妙音聲。充滿法界。轉淨法輪。或見在天宮殿。在龍宮殿。夜叉乾闥婆阿修羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽及人非人等諸宮殿中。或見在人聚落城邑大王京都。現種種身。種種姓名。種種色。種種圓光。種種光網。種種辯。種種眷屬。種種持。種種教持。種種音聲。而為說法。如此間。如來為諸菩薩現甚深三昧神力變化。一切法界。虛空界等。十方一切世界海中。現國土身及眾生身諸業所起。乃至一毛孔中一切悉現。亦復如是。而不壞三世。不壞眾生。普照一切諸眾生心。色身清淨。隨所應化。普現一切眾生類前。開示一切諸佛妙法。調伏眾生。顯現如來自在神力。其有眾生。見聞念知如來自在神通力者。皆佛宿世善知識也。皆悉修習四攝善根。一向專求無上菩提。攝諸善根成就方便。逮得如來不可思議自在三昧。悉與法界虛空界等。或得法身或得色身。或得菩薩具足諸行。或得清淨諸波羅蜜。或得菩薩圓滿淨行。或得菩薩諸地。或得菩提自在。或得如來不壞三昧。或得如來諸行智力。或得如來無礙辯才。此諸菩薩。得如是等十不可說佛剎微塵等諸妙功德。所謂種種道。種種門。種種入。種種度。種種方便。種種至。種種方。種種光明。種種功德。種種功德具。種種自在。深入菩薩諸三昧海。所謂普莊嚴法界菩薩三昧。普照三世無礙三昧不壞法界智三昧。隨時深入如來境界三昧。普照虛空三昧。行如來力三昧。如來無畏莊嚴師子奮迅三昧。一切法界方便藏三昧。無礙法界淨月三昧。清淨莊嚴法雲三昧。除滅癡障法王幢三昧。一一境界中悉見一切佛海三昧。一切世間不可壞身清淨光明智幢三昧。深入佛身無壞三昧。隨順一切世藏三昧。諸法無跡無依三昧。圓滿普照寂滅三昧。無所有善化普化遍照三昧。攝持一切佛剎三昧。莊嚴一切佛剎現成菩提三昧。行一切王法三昧。行一切眾生境界無礙三昧。生一切諸佛三昧。究竟一切佛德海三昧。一一境界出生盡未來際功德三昧。解了一切如來本生海三昧。護持盡未來際一切如來種性三昧。令現在十方一切佛剎海悉淨三昧。於一念中普照一切佛住三昧。遠離障礙深入一切境界三昧。令一切剎入一佛剎三昧。出一切佛化身三昧。決定智慧金剛王入一切根海三昧。住持一切佛身皆一身藏無差別三昧。於一念中住一切佛法界方便無盡三昧。於一切法界佛剎中示現涅槃三昧。住無上地三昧。令一切世界眾生悉見其身無別異三昧。一切佛智現前三昧。知一切法實相三昧。於一念中具分別知三世三昧。於一念中知一切法界藏三昧。皆隨順知如來智師子行三昧。於一切境界慧眼圓滿三昧。十力境界等三昧。於一切境界以平等眼示現三昧。出生一切妙色眾生見無厭足三昧。無動藏三昧。一法攝一切法三昧。一言普說一切音聲三昧。一切佛無二法三昧。離三世三昧。分別一切劫不壞智三昧。微細方便十力內三昧。一切劫出生菩薩行無斷三昧。一切十方普雲現前三昧。菩提自在法界無礙三昧。分別一切覺正希望安隱幢三昧。一切莊嚴莊嚴虛空三昧。於念念中出生化雲三昧。離垢如空如來月光三昧。一切佛持如空三昧。一切法莊嚴法光三昧。開一切法義燈三昧。十力圓滿光三昧。三世一切佛幢三昧。一切佛同一藏三昧。於念念中發起究竟一切事三昧。無盡功德藏三昧。示現無量無邊諸佛境界三昧。住一切法金剛師子座三昧。出生顯現一切如來變化無不知見三昧。一切念如來日三昧。一日悉覺三世三昧。自然寂靜解脫三昧。見一切佛三昧。缽曇摩華莊嚴一切法界決定智三昧。一切法無著虛空淨眼三昧。一方攝十方海三昧。深入無底法界三昧。一切法海三昧。放一切光寂靜身三昧。一念出生一切通明願三昧。一切時一切處成菩提三昧。一切法界入一莊嚴三昧。一切佛住持三昧。一切眾生勝地智明三昧。一<span class='corr'>念</span>中一身充滿法界三昧。一身中顯現清淨法界三昧。普門入法界顯現大莊嚴三昧。一切佛法圓滿輪智住持三昧。一切法方便一方便莊嚴三昧。因陀羅網攝眾生界諸願精進住持三昧。分別一切世界輪三昧。蓮華妙德自在三昧。分別一切眾生身三昧。對現一切眾生身三昧。分別一切音聲海三昧。了知一切眾生地三昧。不可壞大悲藏三昧。一切佛入如來際三昧。修習一切佛法門三昧。觀察師子奮迅菩薩三昧。如是等不可說佛剎微塵等三昧門。入如來海。入一切佛自在三昧。於念念中充滿法界。彼諸菩薩一一皆有妙師子座。悉與十佛世界等。現大自在甚深智慧。悉得諸地明淨智慧。普觀一切從智性生。專求一切智。具足成就離癡慧眼。悉為眾生作調御師。修行諸佛平等正法。決定了知一切境界。分別了知一切世界。樂寂滅法。遠離世間。常好閑靜。遊諸佛剎無所染著。於一切法心無所依。安住莊嚴妙法宮殿。教化成熟一切眾生。為一切眾生顯現佛剎。具足成就無上智門。順離欲際得智慧身。消竭一切諸有為海。為一切眾生顯真實際。法海慧光具足圓滿。皆悉安住堅固三昧以大悲心。常念眾生。解一切眾生皆悉如夢。一切如來悉如電光。一切言音皆悉如響。了一切法皆悉如化。滿足諸願具菩薩行。普智圓滿方便清淨。心樂寂靜。成滿一切諸陀羅尼。智慧境界。具足十力遠離恐怖。安住法界具淨法眼。得一切法無所有門。修行無量智慧大海。究竟到於智慧彼岸。悉得般若波羅蜜力。成就神通波羅蜜。度眾生海。於三昧波羅蜜悉得自在。善知一切智無錯謬。巧妙方便開示法藏。具足辯才成就大願。具足諸力法雲無盡。於大眾中能師子吼而無所畏。常求正法心無所著。以淨慧眼滅除癡闇。智月圓滿照世生滅。成就智慧。放大光明。照一切諦。善巧方便。智慧功德。金剛之山。超出三世一切法王。覺無所畏。智功德幢。滅諸魔幢。建立精進圓滿智幢。具足成就無上之身。得一切法無礙智慧。覺了無盡智真實際。安住真際。修行決定無相三昧。巧方便生諸菩薩行。無二智慧諦見境界。世間諸趣。普照佛剎無所染著。於一切法除滅癡闇。究竟智慧皆悉圓滿。放淨法光照十方界。為一切眾生作不虛福田。若見聞者所願成滿。為一切世間功德須彌。遠離恐怖伏諸外道。以微妙音遍一切剎。常見諸佛心無厭足。成就如來自在法身。隨其所應而化度之。能以一身滿一切剎。以少方便具足清淨自在神力。普遊十方無所障礙。智慧圓滿遍照法界。為一切眾耀明淨日。隨其所應讚歎功德。了一切眾生諸根希望。於一切法得無諍境界。分別了知諸法自性。大小相攝。決了如來甚深之地。說句味身諸法深義。無有窮盡。於一言中。普說一切修多羅海。究竟一切諸陀羅尼。廣智慧身。究竟無量劫陀羅尼。於一念中。決定了知不可說劫。於一念中。了達三世法陀羅尼。普照無量諸佛法海。為一切眾生起淨智慧。轉正法輪無能壞者。成就如來智慧境界。常入善現三昧正受。遠離障礙深入諸法。於一切法得勝智自在。清淨莊嚴一切境界。深入十方甚深法界。攝取十方一切法界。於一一微塵中。現成正覺。於無色性現一切色。能以一方攝一切方。彼諸菩薩。具足成滿如是等無量功德智慧之藏。常為一切諸佛讚歎。以句味身說其功德。不能窮盡。皆悉雲集於祇洹林。爾時彼諸菩薩。深入如來功德大海。入已於菩薩身中。及樓閣中。莊嚴具中。師子座中。以樂法力故。不可思議力故。於念念中。各放無量光明雲。普照法界覺悟眾生。所謂出一切寶香光明雲。讚歎三世諸佛功德。微妙音聲充滿十方。出一切眾生雲。境界光明。說一切眾生清淨業報。微妙音聲充滿十方。出一切菩薩願行莊嚴光雲。說一切菩薩願行功德。出一切佛變化身雲。一切如來微妙音聲充滿十方。出一切菩薩身雲。相好莊嚴。於一切佛剎。以微妙音讚歎諸佛充滿十方。出三世佛莊嚴道場雲現一切佛成等正覺。充滿十方。於一切境界中。出龍王雲。雨一切香充滿十方。出一切佛身雲。歎普賢行充滿十方。出一切佛剎淨光明雲。一切如來轉法輪音充滿十方。時諸菩薩威神力故。此法力故。出如是等不可說佛剎微塵等雲。爾時文殊師利菩薩摩訶薩。承佛神力。觀察十方。欲讚歎祇洹林中無量莊嚴。以偈頌曰<p class='lg'><br>　觀察祇洹中　　如來自在力<br>　一切境界出　　無量功德雲<br>　無量淨妙色　　種種而莊嚴<br>　皆悉普照現　　十方諸佛剎<br>　佛子身毛孔　　出佛音聲雲<br>　種種寶莊嚴　　充滿十方剎<br>　其身如梵王　　威儀常安靜<br>　遍遊十方剎　　演出妙音聲<br>　如來毛孔出　　不可思議身<br>　皆悉如普賢　　眾妙相莊嚴<br>　菩薩普成就　　三世功德海<br>　充滿於虛空　　出生莊嚴雲<br>　於此祇洹中　　演出妙音聲<br>　普說一切眾　　善淨業果報<br>　一一境界中　　悉現佛剎海<br>　三世諸如來　　無量自在力<br>　如來毛孔中　　一切諸世界<br>　微塵等佛剎　　皆悉分別現<br>　一切境界中　　出生諸佛雲<br>　無量善方便　　度脫一切眾<br>　華雲香焰雲　　清淨摩尼寶<br>　種種莊嚴雲　　充滿於十方<br>　三世一切佛　　莊嚴妙道場<br>　於此祇洹林　　一切悉顯現<br>　普賢等佛子　　無量種莊嚴<br>　眾生等劫中　　所修嚴淨剎<br>　如是諸世界　　悉現祇洹林　</p><p>時彼一切諸菩薩眾。以如來三昧照故。一一皆得不可說佛剎微塵等大悲法門。饒益安樂攝取眾生。彼諸菩薩。於一一毛孔。各出不可說佛剎微塵等光明。一一光明端。各出不可說佛剎微塵等菩薩。其身尊重。於諸世間最為殊勝。隨其所應皆悉顯現。充滿法界教化眾生。未度者度未脫者脫。現不可說佛剎微塵等諸天宮殿無常死相。一切諸法皆悉如夢。讚歎道場。說一切菩薩諸大願門。或於一切世界。示現受生。為一切眾生。廣現檀波羅蜜門。或現一切諸佛圓滿淨戒功德尸羅波羅蜜門。或現斷一切肢節羼提波羅蜜門。或現勤修精進毘梨耶波羅蜜門。或現一切菩薩禪定三昧相續解脫法門。如來圓滿智慧光明。專求一切佛法。為一一句身味身義故。能捨無量無數之身。詣諸佛所。問無量法門。善知時會。隨其所應而為現法。令一切眾生住一切智。逮得方便智光海門。悉能供養諸佛菩薩。降伏眾魔制諸外道。悉能顯現菩薩力門。知一切技術明淨智地。欲令眾生得勝妙法。悉能了知眾生諸根。煩惱習氣。種種業報。及智慧地。以如是等不可說佛剎微塵等法門。教化眾生。或現天宮。或現龍宮夜叉乾闥婆阿脩羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽等宮。或現梵宮。或現人宮。或現閻羅王宮。或現地獄餓鬼畜生處。大悲智慧及諸大願不可沮壞。攝取眾生不捨方便。或以名號教化。或以憶念教化。或以音聲教化。或以圓滿光明教化。或以光明網教化。隨其所應悉現其前。現處處莊嚴。不離佛所。不離樓閣座。而普現十方。或放化身雲。或現無二身。遊行十方教化眾生。或現聲聞色像。或現梵天色像。或現一切苦行色像。或現良醫色像。或現商人色像。或現正命色像。或現妓人色像。或現天色像。或現一切技術色像。或現一切城邑聚落京都色像。隨其所應往詣其所。或現種種色身音聲。教化眾生。或現諸語言法。種種威儀。種種菩薩行。種種巧術。一切智明為世間燈。普照眾生。業報莊嚴。分別諸方。悉行圓滿菩薩諸行。悉現一切城邑聚落京都。化度眾生。爾時文殊師利童子。從善安住樓閣出。與一切同行諸菩薩俱。金剛力士常隨侍衛。本願足天。樂聞法地天。常習大悲泉池方天。除滅愚癡夜天。出生佛晝日天。莊嚴正法界虛空河天。度眾生生死海天。長養一切善根薩婆若山天。莊嚴一切眾生身滿足諸願供養一切佛身天。守護一切眾生城天。守護一切眾生夜叉王。令一切眾生歡喜乾闥婆王。除滅一切餓鬼趣鳩槃茶王。於生死海拔濟眾生迦樓羅王正求薩婆若阿脩羅王。見佛歡喜無厭足摩[<a href='javascript:showpic("../fontimg/023523.gif")'>目*侯</a>]羅伽王。常厭生死諸天王。常敬禮佛諸梵天王等。俱詣佛所頭面禮足。設諸供養已。辭遊南方。爾時尊者。舍利弗承佛神力。見文殊師利童子。以菩薩莊嚴而自莊嚴。出祇洹林遊行南方。見已作如是念。我今當與文殊師利菩薩俱行。爾時尊者舍利弗。與六千比丘眷屬圍遶。從自房出來詣佛所禮足辭退。向文殊師利。此六千比丘。是舍利弗共行弟子。皆新出家。其名曰海智比丘。大善調伏比丘。功德光比丘。大童子比丘。電光興比丘。清淨行比丘。天妙德比丘。因陀羅慧比丘。梵天比丘。寂靜慧比丘。如是等六千比丘。已曾供養過去諸佛。於諸佛所種諸善根。性樂清淨信心明徹。行諸大願觀佛境界。了法實相饒益眾生。常樂專求諸佛功德。此等比丘。皆是文殊師利之所化度。爾時尊者舍利弗。觀察大眾。告海智比丘言。汝可觀察文殊師利菩薩清淨之身。相好莊嚴。一切天人莫能思議。光明圓滿。令無量眾生發歡喜心。放大莊嚴妙光明網。除滅眾生無量苦惱。觀其眷屬成就善根。觀其遊步威儀庠序。所遊行處自然平正十方無礙。觀其功德所行道路。其傍悉有眾妙寶藏。自然發出。觀其供養過去諸佛善根依果。從眾林樹出莊嚴藏。觀彼一切諸天大王恭敬禮拜供養雲雨。海智。汝觀文殊師利。一切如來眉間毫相。放無量光。說諸佛法。悉入其頂。爾時尊者舍利弗。為諸比丘。讚說文殊師利無量功德諸大莊嚴。彼諸比丘。聞讚歎已皆悉歡喜。其心清淨離諸垢穢。身體柔軟調伏諸根。遠離障礙現見諸佛。正求菩提。逮得菩薩清淨諸根。具菩薩力長養大悲。入諸波羅蜜發弘誓願。悉見十方諸如來海。時諸比丘。白尊者舍利弗言唯然大師。願俱往詣文殊師利。爾時尊者舍利弗。與諸比丘往詣其所。到已謂文殊師利。此諸比丘。皆新出家。欲見仁者。爾時文殊師利童子。即為顯現菩薩自在。如象王迴顧視比丘。時諸比丘頭面禮足。卻住一面合掌而立。作如是念。我等以此禮拜功德。知法實相如和上舍利弗。釋迦牟尼世尊。得清淨身相好音聲神力自在。如文殊師利。爾時文殊師利。告諸比丘。汝等當知。若善男子善女人。成就十種大心。則得佛地。況菩薩地。何等為十。所謂發廣大心。長養一切善根。究竟不退。心無厭足。見一切佛。恭敬供養。心無厭足。正求一切佛法。心無厭足。遍行菩薩諸波羅蜜。心無厭足。具足一切菩薩三昧。心無厭足。於一切三世流轉。心無厭足。嚴淨佛剎。充滿十方。心無厭足。教化成熟一切眾生。心無厭足。於一切剎。一切劫中。行菩薩行。心無厭足。發廣大心。修習一切佛剎微塵等諸波羅蜜。度脫一切眾生。具佛十力。心無厭足。若善男子善女人。成就如是十種大法。則能長養一切善根。離生死趣一切世間性。超出聲聞緣覺之地。生如來家。具足成就菩薩大願。行菩薩行住菩薩地。成就如來功德之力。降伏眾魔制諸外道。彼諸比丘聞此法已。皆得無礙淨眼三昧。悉見十方一切如來。及其眷屬無量眾生。亦見種種世界形類。眾寶宮殿。及諸微塵。乃至如來。十眼境界。皆悉睹見。彼諸如來以種種句身味身。種種辯才。微妙音聲。所說法海。皆悉聞知。彼世界中一切眾生。心念諸根。皆悉了知。知彼眾生過去未來諸趣受生。又能知彼過去未來各十劫事。知彼如來十種本生。十種成就菩提自在。十種轉法輪。十種神力。十種教誡。十種說法。十種辯才。得此三昧時。具足成就十種實際菩提之心。一萬三昧。一萬淨波羅蜜。得大智慧圓滿光明。菩薩十明住菩提心。爾時文殊師利菩薩。勸諸比丘。修普賢行住普賢行。彼諸比丘出生大願海。生大願海已。身心清淨。得不死通明。得是明已。不離此處。出生一切如來法身。充滿十方。具足一切佛法。爾時文殊師利菩薩。建立彼諸比丘菩提心已。與其眷屬漸遊南方。至覺城東。住莊嚴幢娑羅林中大塔廟處。過去諸佛所遊止處。亦是過去諸佛為菩薩時修苦行處。此處常為一切天龍夜叉乾闥婆阿脩羅人非人等之所供養。時文殊師利。即於此處。說普照一切法界修多羅有百萬億修多羅。以為眷屬。說此法時。於大海中有無量千億龍王。與眷屬俱。來詣文殊師利。聞此法已。厭離龍趣正求佛道。捨龍身已生天人中。一萬龍王。於阿耨多羅三藐三菩提。得不退轉。時覺城人。聞文殊師利在莊嚴幢娑羅林中大塔廟處。聞已。優婆塞。優婆夷。童男童女。皆悉往詣文殊師利。時有優婆塞。名曰大智。與千優婆塞眷屬俱。其名曰須達多優婆塞。婆須達多優婆塞。功德光優婆塞。名稱德優婆塞。寂靜德優婆塞。歡喜德優婆塞。善慧優婆塞。大慧優婆塞。賢優婆塞。賢妙德優婆塞。如是等千優婆塞俱。頭面禮足退坐一面。復有五百優婆夷。其名曰大慧光優婆夷。善光優婆夷。善身優婆夷。可樂身優婆夷。跋陀羅優婆夷。賢德優婆夷。賢光優婆夷。光明幢優婆夷。妙德光優婆夷。善眼優婆夷。如是等五百優婆夷俱。頭面禮足退坐一面。復有五百童子。其名曰善財童子。善行童子。善戒童子。善威儀童子。善精進童子。善心童子。善慧童子。善覺童子。善眼童子。善臂童子。善光勝童子。如是等五百童子俱。頭面禮足退坐一面。復有五百童女。其名曰善行童女。跋陀羅童女。悅樂顏童女。堅固慧童女。妙功德童女。勝體童女。梵天與童女。功德光童女。善光明童女。如是等五百童女俱。頭面禮足退坐一面。爾時文殊師利。知覺城大眾集已。隨其所應。以大慈力令彼清涼。大悲現前將為說法。甚深智慧分別其心以大辯力而為說法。觀察善財童子。以何因緣名曰善財。此童子者。初受胎時。於其宅內有七大寶藏。其藏普出七寶樓閣。自然周備。金銀琉璃玻璃真珠硨磲碼瑙。從此七寶生七種芽。時此童子處胎十月。出生端正肢體具足。其七種寶芽。高二尋廣七尋。又其家內自然具有五百寶器。盛滿眾寶。金器盛銀。銀器盛金。金剛器盛眾香。眾香器盛寶衣。玉石器盛上味饌。摩尼器盛雜寶。種種寶器盛酥油蜜。及以醍醐資生之具。琉璃器盛眾寶。玻璃器盛硨磲。硨磲器盛玻璃。碼瑙器盛赤珠。赤珠器盛碼瑙。火珠器盛淨水珠。淨水珠器盛火珠。如是等五百寶器。自然行列。又雨眾寶。滿諸庫藏。以此事故婆羅門中善明相師。字曰善財。此童子者。已曾供養過去諸佛。深種善根。常樂清淨。近善知識。身口意淨。修菩薩道。求一切智。修諸佛法。心淨如空。具菩薩行。爾時文殊師利菩薩。如象王迴。觀察善財。而告之曰。吾當為汝說微妙法。即為分別諸佛正法。分別諸佛次興世法。淨眷屬法。轉梵輪法。諸佛色身。相好清淨莊嚴之法。一切諸佛具法身法。諸佛音聲妙莊嚴法。說一切如來平等正法。爾時文殊師利。知善財等一切大眾聞說此法。皆大歡喜發菩提心。顯明過去諸善根已。不捨本座。如應化度覺城眾生已。遊行南方。爾時善財童子從文殊師利。聞佛如是諸妙功德。專求菩提。隨從文殊師利。以偈頌曰<p class='lg'><br>　三有為城郭　　高慢為園牆<br>　諸趣為卻敵　　染愛為深塹<br>　愚癡闇覆蔽　　三毒常熾然<br>　惡魔為君王　　童蒙依止住<br>　貪愛所纏縛　　諂曲壞正行<br>　疑惑障慧眼　　流轉諸邪道<br>　慳嫉所繫縛　　趣向餓鬼難<br>　生老病死逼　　愚癡轉趣輪<br>　圓滿無上悲　　清淨智慧日<br>　消竭煩惱海　　願顧少觀察<br>　圓滿無上慈　　慧光安眾生<br>　一切無不曜　　月王願照我<br>　一切法界王　　淨法為四兵<br>　常轉正法輪　　願化我妙法<br>　具足菩提願　　積集功德藏<br>　饒益一切眾　　大師願度我<br>　忍鎧莊嚴身　　執持智慧劍<br>　於魔嶮惡道　　濟我免眾難<br>　住法須彌頂　　妙定天女侍<br>　降伏阿脩羅　　帝釋觀察我<br>　具足離垢力　　分別一切有<br>　世間明淨燈　　願示我正趣<br>　遠離諸惡道　　悉令善趣淨<br>　開我解脫門　　超出諸世難<br>　著常樂我淨　　迷惑於生死<br>　清淨智慧眼　　願開解脫門<br>　遠離諸顛倒　　無畏知正道<br>　了達諸正趣　　示現我菩提<br>　安住正見地　　諸佛功德樹<br>　常雨正覺華　　願示我菩提<br>　世間明淨日　　三世諸如來<br>　如法而來去　　願令我悉見<br>　分別一切業　　深知諸法性<br>　決定智慧乘　　示我摩訶衍<br>　諸願輪成滿　　大悲不可盡<br>　淨妙德莊嚴　　安我菩提乘<br>　具足淨法界　　大慈為觀察<br>　功德華莊嚴　　賜我第一乘<br>　安住梵行座　　三昧女朝侍<br>　微妙法音樂　　示我法王道<br>　無盡四攝藏　　功德莊嚴智<br>　光明照一切　　願速示勝道<br>　施惠圓滿光　　栴檀戒塗身<br>　忍辱大莊嚴　　願速示正道<br>　深入諸禪定　　教化群生類<br>　具足方便乘　　安我勝法乘<br>　諸願圓滿輪　　永絕生死輪<br>　具足持智力　　安我妙法乘<br>　一切悉殊妙　　大悲觀眾生<br>　究竟勝妙行　　安我實智乘<br>　安住金剛慧　　究竟一切智<br>　除滅諸障礙　　安我賢聖乘<br>　慈悲甚彌廣　　安樂諸群生<br>　法界等淨眼　　安我無上乘<br>　除滅眾苦陰　　諸業煩惱輪<br>　降伏一切魔　　安我正法乘<br>　智慧照十方　　莊嚴諸法界<br>　滿足眾生願　　安我勝妙乘<br>　心淨如虛空　　除滅邪見愛<br>　饒益一切眾　　安我勝法乘<br>　安住如風輪　　普持一切剎<br>　令眾住定地　　安我殊勝乘<br>　安住如大地　　具足大悲力<br>　智慧益眾生　　安我最勝乘<br>　四攝光圓滿　　饒益群生類<br>　總持清淨光　　示我明淨日<br>　開發淨慧眼　　莊嚴妙智王<br>　冠以無上冠　　法王慈顧我　</p><p class='juan'>
大方廣佛華嚴經卷第四十五</p>
</body></html>
