<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第五十四<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n355"></A>入法界品第三十四之十一</b></p>
<p>復次佛子。我或為眾生說聞慧法。或為眾生說思慧法。或為眾生說修慧法。或說一有。或說一切有海。或說一佛海。或說一切佛名號海。或說一世界。或說一切世界海。或說授一記。或說授一切記海。或說一佛眷屬海。或說一切佛眷屬海。或說一佛法輪。或說一切佛法輪海。或說一修多羅。或說一切佛修多羅海。或說一會。或說一切會海。或說一薩婆若心。或說一切菩提心海。或說一乘。或說一切乘海。佛子。以如是等無量方便。為諸眾生敷演不可說不可說法。佛子。我深入此無壞法界。皆悉究竟如來正法。以無上法施攝取眾生。盡未來劫。修習普賢菩薩所行。佛子。我已成就此甚深妙德自在音聲法門。於念念中。悉能長養一切法門。充滿法界。爾時善財白夜天言。妙哉。天神。如此法門最為甚深。得此法門其已久如。答言。佛子。乃往古世。過轉世界微塵等劫。有劫名離垢光明。時有世界。名法界妙德雲。有四天下微塵等香須彌山莊嚴。於蓮華中出一切佛妙願音聲。一切眾生淨業所起眾寶合成。形如蓮華清淨無垢。有須彌山微塵等眾妙寶樹。周匝圍遶。有須彌山微塵等眾妙寶香。以為莊嚴。有須彌山微塵等諸四天下。莊嚴世界。一一四天下。各有不可說不可說城。彼世界中有四天下。名莊嚴幢。彼四天下有王都城。名普寶華光。於彼城外有道場。名法王宮殿光明。其道場上。有須彌山微塵等佛。出興于世。其最初佛號法海雷音光明王。時有轉輪王。名離垢光明。於彼佛所守護正法。聞持正法修多羅海。佛滅度後出家學道。正法欲滅。於大劫中有惡劫起。煩惱熾盛。眾生恚怒忿毒交諍。諸比丘眾背功德利。心樂放逸。常好王論賊論女論國論海論世間之論。樂如是等種種諸論。時王比丘作如是念。如來無量阿僧祇劫修集妙法。云何此諸比丘而共毀滅。彼王比丘即昇虛空。放大光明雲。無量種色。普照十方一切世界。除滅一切眾生煩惱。立無量眾生無上菩提。復令正法於六萬五千歲而得興盛。時有比丘尼。名法輪化光。是彼轉輪王女。十萬比丘尼以為眷屬。見父王比丘光明神變。即發阿耨多羅三藐三菩提心。得一切佛燈明三昧甚深妙德自在音聲法門。得已。身心柔軟。法海雷音光明王佛。神力自在。一切功德悉現在前。佛子。時轉輪王。隨彼如來。轉正法輪。興隆法者。豈異人乎今普賢菩薩摩訶薩是也。法輪化光比丘尼者。我身是也。我於爾時。守護佛法。建立十萬比丘尼眾。得不退轉地。又令攝取一切如來法門三昧。法輪光明三昧。又復建立入一切法海方便般若波羅蜜。佛子。次有如來。出興于世。名離垢法山。我得值遇。次有如來。名法圓滿光明周羅。次有如來。名法日妙德雲。次有如來。名法海分別妙音聲王。次有如來。名法日圓滿燈。次有如來。名法化幢雲。次有如來。名法焰山幢王。次有如來。名甚深法妙德月。次有如來。名法智普光明藏。次有如來。名普智境界覺悟眾生。次有如來。名妙德山王。次有如來。名普門普賢須彌山。次有如來。名一切法精進幢。次有如來。名寶華妙德雲。次有如來。名寂靜甚深光明周羅。次有如來。名法焰大慈光明月。次有如來。名光焰妙德海。次有如來。名智慧日普照一切。次有如來。名圓滿普智。次有如來。名無上智覺明王。次有如來。名功德焰華燈。次有如來。名智慧師子幢王。次有如來。名普日光明王。次有如來。名須彌相莊嚴。次有如來。名勇猛日普光明。次有如來。名法網覺妙德月。次有如來。名法蓮華敷善德妙音。次有如來。名相日普光明。次有如來。名普光妙德正法音聲。次有如來。名無畏妙德那羅延師子。次有如來。名普智健幢。次有如來。名敷法蓮華身。次有如來。名功德華妙法海。次有如來。名道場覺妙德月。次有如來。名法炬妙德月。次有如來。名普照光明周羅。次有如來。名法幢燈。次有如來。名妙德海幢雲。次有如來。名名稱山妙德雲。次有如來。名栴檀妙德月。次有如來。名明淨普妙德華。次有如來。名普照眾生光明王。次有如來。名缽頭摩華妙功德藏。次有如來。名香焰光明王。次有如來。名缽頭摩因。次有如來。名明淨相山。次有如來。名普稱功德幢。次有如來。名普門光明須彌山。次有如來。名妙德法城光明。次有如來。名明淨功德山。次有如來。名勝相妙德。次有如來。名法力勇猛幢。次有如來。名法輪光明妙音。次有如來。名功德光焰樓閣智光。次有如來。名無上妙法輪月。次有如來。名明淨法缽頭摩覺幢。次有如來。名寶缽頭摩光藏。次有如來。名寶尸棄雲燈。次有如來。名智覺華。次有如來。名種種焰妙德須彌山藏。次有如來。名圓滿焰妙德王。次有如來。名功德雲莊嚴光明。次有如來。名法山雲幢。次有如來。名普明淨功德山。次有如來。名法日雲燈王。次有如來。名法雲名聲自在王。次有如來。名法圓滿雲。次有如來。名善覺明淨智幢。次有如來。名法圓滿善覺妙德月。次有如來。名金色山賢。次有如來。名明淨賢妙德須彌山。次有如來。名普智慧雲妙聲。次有如來。名法力妙德樓閣。次有如來。名香焰妙德王。次有如來。名金色摩尼山妙聲。次有如來。名白毫藏一切法圓滿光明。次有如來。名明淨法輪。次有如來。名無上清淨尸羅山。次有如來。名普精進炬光照雲。次有如來。名廣三昧海天冠光明。次有如來。名寶焰妙德王。次有如來名法炬寶帳妙聲。次有如來。名法雲空光明師子。次有如來。名相好莊嚴幢月。次有如來。名光明焰山電雲。次有如來。名無礙虛空法光。次有如來。名樂智華敷。次有如來。名世間主光明妙聲。次有如來。名法三昧光明妙音。次有如來。名法音真寶藏。次有如來。名法光明焰妙聲海。次有如來。名普照三世相幢。次有如來。名法圓滿山光明。次有如來。名法界師子光明。次有如來。名法界師子焰。次有如來。名明淨妙德須彌山。次有如來。名一切三昧海師子。次有如來。名普智光明燈。佛子。於離垢光明劫中。如是等須彌山微塵等如來。出興于世。其最後佛。名法界城明淨智燈。彼諸如來我悉恭敬供養。聞法受持出家學道。守護佛法。於彼諸佛所。種種方便入此甚深妙德自在音聲法門。以種種方便化眾生海。復次。佛子。復有佛剎微塵等劫中諸佛出世。我亦皆悉恭敬供養。是故。佛子。一切眾生長寢生死。唯我獨覺。復能覺悟一切眾生。守護心城離三界城。入一切智無上法城。善男子。我唯成就此甚深妙德自在音聲法門。除滅眾生兩舌口過。令淨實語。諸大菩薩。決了眾生諸語言道。於一念中。覺悟一切眾生之心。深入眾生語言音海。善知眾生施設語法。分別了知一切法海。深入攝取一切諸法陀羅尼海。善巧方便為眾生出一切法雲。究竟度脫一切眾生。攝取眾生立無上業。隨順淨智分別業藏。能師子吼法施一切。得諸法地圓滿陀羅尼。我當云何能知能說彼功德行。善男子。此佛眾中。有一夜天。名開敷樹華。汝詣彼問。云何菩薩學一切智。安立眾生於薩婆若。爾時妙德守護諸城夜天。欲重明此法門義。以偈頌曰<p class='lg'><br>　佛子深法門　　虛空如如性<br>　分別三世佛　　無量諸法界<br>　出生無量門　　不思議諸法<br>　長養無礙智　　了達三世法<br>　過轉剎塵劫　　劫名離垢光<br>　世界妙德雲　　城名寶華光<br>　彼劫次第有　　須彌塵等佛<br>　初佛號法海　　雷音光明王<br>　後佛法界城　　明淨智慧燈<br>　我皆悉供養　　聞法大歡喜<br>　見法海雷音　　光明王如來<br>　眾妙相莊嚴　　猶如須彌山<br>　見佛即發心　　專求一切智<br>　心大如虛空　　其性同如如<br>　充滿於三世　　諸佛菩薩眾<br>　大悲心普覆　　一切剎眾生<br>　清淨妙法身　　充滿諸佛剎<br>　隨其所應化　　悉為顯現身<br>　我初發心時　　震動一切剎<br>　教化諸群生　　悉令大歡喜<br>　次值第二佛　　聞法而供養<br>　即時得睹見　　十剎海塵佛<br>　如是次第值　　須彌塵等佛<br>　恭敬供養彼　　一切諸如來<br>　聞法悉受持　　逮得此法門<br>　廣度一切眾　　究竟到彼岸<br>　轉剎塵等劫　　諸佛興出世<br>　我亦悉詣彼　　恭敬而供養<br>　聞法悉受持　　清淨此法門　</p><p>爾時善財。得此甚深妙德自在音聲法門。入菩薩無量無邊諸三昧海。出生無量無邊陀羅尼海。得菩薩神通諸明光耀。入諸辯海。長養一切甚深法海。欲讚歎彼妙德守護諸城夜天。以偈頌曰<p class='lg'><br>　智慧海成滿　　永度生死海<br>　長壽智慧藏　　普照於十方<br>　了達內外法　　皆悉如虛空<br>　無礙清淨慧　　究竟於三世<br>　念念能分別　　無量無有邊<br>　一切諸境界　　而心無所著<br>　無量大悲心　　度脫眾生海<br>　明淨智慧眼　　了眾生無性<br>　深入佛法海　　窮盡其原底<br>　種種巧方便　　化度諸群生<br>　普於一切法　　了達其真性<br>　修習薩婆若　　令眾悉清淨<br>　天是調御師　　究盡一切智<br>　充滿諸法界　　說法化眾生<br>　順盧舍那願　　無礙度眾生<br>　安住至處道　　普見十方佛<br>　天心甚深妙　　除滅煩惱熱<br>　清淨如虛空　　離垢無染著<br>　攝取於三世　　佛剎諸如來<br>　一切菩薩眾　　一切群生類<br>　一念分別知　　剎那及羅婆<br>　晝夜月半月　　乃至無量劫<br>　十方諸群生　　有色及無色<br>　有想無想等　　知死此生彼<br>　除滅一切眾　　虛妄顛倒想<br>　善知語言法　　顯現菩提道<br>　出盧舍那願　　一切佛法海<br>　無礙法身心　　隨應現眾生　</p><p>時善財童子。以偈讚歎彼夜天已。頭面禮足遶無數匝敬心辭退<p>爾時善財童子。正念思惟。增廣甚深妙德自在音聲法門。往詣開敷樹華夜天所。見彼夜天。在眾寶香樹樓閣之內。處寶樹芽師子法座。百萬諸天眷屬圍遶。爾時善財。頭面敬禮彼夜天足。遶無數匝恭敬合掌於一面住。白言天神。我已先發阿耨多羅三藐三菩提心。云何菩薩學菩薩行。修菩薩道趣薩婆若。唯願天神為我解說。答言。善男子。我於日沒優缽羅缽曇摩華皆悉還合。若諸人眾遊園觀者。廢捨縱逸歸其家時。為放光明。在險徑者照示平路。令彼專求一切智道。若於山巖深水曠野。在如是等種種難處。悉放光照。令免眾苦。得安隱樂。又善男子。若諸眾生放逸五欲。為其顯現老病死苦。悉令睹見捨離放逸修習善根。為慳貪者讚歎布施。若犯戒者。安立淨戒。為瞋恚者。讚歎大慈安立忍辱。若懈怠者。教令修行菩薩精進。若亂心者。教令修習諸禪三昧。若愚癡者。令其深入般若波羅蜜。樂小法者。教以大乘。著三界者。令住菩薩圓滿無著諸波羅蜜。若諸眾生功德羸弱。為眾結業之所逼迫。令住菩薩力波羅蜜。順無智者。令住菩薩智波羅蜜捨離癡闇。善男子。我已成就無量歡喜知足光明法門。善財白言。天神。此法門者境界云何。答言。善男子。如來方便光明攝取眾生。佛子。若有眾生受快樂者。悉蒙佛力諸光明力。隨如來教佛威神力。隨順佛道聞佛正法入佛善根。如來圓滿明淨智日。如來性淨業力。普照一切。悉蒙如是功德力故。普令眾生受諸快樂。佛子。我入此法門時。正念思惟。深入盧舍那如來應供等正覺過去所行菩薩行海。善男子。我知菩薩本發菩薩地心時。見諸眾生著我我所。無明覆蔽入諸邪見隨順貪愛。欲恚所縛心亂顛倒。慳嫉所纏貧窮逼切。於生死中受眾苦惱。不值諸佛。見如是已。發大悲心攝取眾生除諸苦患普饒益之。令得一切無染著心。於諸施物不求果報。分別了知一切因緣諸法實相。具足成就大慈大悲圓滿法蓋。普覆眾生。以知足法養智慧象。摧散一切諸煩惱山。安樂眾生。隨所應化雨甘露法。以聖法利等施眾生。得十力果無上快樂。成就菩薩通力自在。充滿法界。悉現一切諸眾生前。雨一切物。悉令歡喜充足其意。救護眾生滅生死苦不求恩報。嚴淨一切眾生心寶。悉同一切諸佛善根。增長薩婆若。教化成熟一切眾生。以無上淨法淨諸佛剎。於念念中。滿一切法界。以明淨智分別三世。充滿虛空。於一切時。轉淨法輪教化眾生。令諸眾生生一切智清淨諸持。覺悟一切諸佛菩提。分別一切未來諸劫。於一切劫行菩薩行心無有二。悉能遍遊一切世界。其身容受一切剎海。悉皆攝取一切世界。分別解說一切世界種種形色。種種莊嚴種種依住。或不清淨或淨不淨。或純清淨或純垢穢。或廣或狹或大或小或覆或仰。如是等諸世界海中。生菩薩行證菩薩行。於念念中。出生菩薩諸自在行。於念念中。為眾生現三世諸佛清淨法身。佛子。盧舍那佛。於過去世行菩薩行時。見諸群生無智功德愚癡所覆。著我我所無明曀障。不正思惟入諸邪見。不識因果順煩惱業。不修聖道得無作法。常於生死險道流轉受種種苦。發起大悲。令諸眾生出生菩薩無量諸行。修習一切諸波羅蜜。安立堅固勝妙善根。除滅眾苦長功德藏。了知因果不違業報。知法真實。悉分別知眾生欲樂及一切剎。守護受持一切佛法令不斷絕。滅不善法滿薩婆若。佛子。以如是等無量法施。攝取眾生。令一向求薩婆若法。修行菩薩諸波羅蜜。具賢聖利。長薩婆若。滿善根海。顯現如來無量自在。以如是等種種方便。攝取眾生。顯現如來無量功德。安立眾生於菩薩諸攝智慧。善財白言。天神。發阿耨多羅三藐三菩提心。其已久如。答言。佛子。此事難知難信難入難說難得。一切諸天聲聞緣覺所不能知。除佛神力。依善知識成滿善根。淨正直心遠離諂曲。滅諸染污。逮得普照智慧光明。哀愍眾生。降伏諸魔。拔煩惱樹。必欲成就一切種智。除滅生死憂悲惱海。得如來樂。入佛功德精進之海。安住佛地。滿足如來一切智力。究竟十力。如此人者乃能信解。能知能入能說能得。何以故。此佛境界。一切眾生及諸菩薩。所不能知。我當承佛神力為調伏眾生。直心清淨廣修善根。得甚深心樂聞此法。為如此等隨其所應分別解說。爾時夜天。欲重明此義。觀察三世諸佛境界。以偈頌曰<p class='lg'><br>　佛子此法門　　甚深佛境界<br>　不思剎塵劫　　說之無窮盡<br>　貪欲瞋恚癡　　高慢眾生等<br>　皆悉不能知　　最勝寂靜法<br>　慳嫉心諂曲　　煩惱業覆者<br>　一切不能知　　甚深佛境界<br>　著諸陰入界　　及起吾我見<br>　心想見顛倒　　不知佛境法<br>　清淨離虛妄　　如來深境界<br>　依住生死者　　皆悉不能知<br>　出生如來家　　諸佛常守護<br>　奉持佛法藏　　慧眼之境界<br>　親近善知識　　滿足白淨法<br>　究竟諸佛力　　聞此法歡喜<br>　心淨離虛妄　　猶如虛空性<br>　慧燈除癡闇　　是彼之境界<br>　以大慈悲心　　普覆諸眾生<br>　等心觀一切　　是彼之境界<br>　其心大歡喜　　等觀眾生類<br>　捨離於一切　　離垢之境界<br>　淨心離諸惡　　乃至畏微罪<br>　隨順諸佛法　　離垢之境界<br>　安住忍辱法　　其心不可動<br>　如實不違業　　無盡心境界<br>　勇猛勤精進　　安住不退心<br>　究竟薩婆若　　調伏之境界<br>　入於寂定心　　除滅煩惱熱<br>　深入智慧海　　寂靜起境界<br>　了達群生類　　諸法真實相<br>　深法之境界　　是慧燈法門<br>　覺悟眾生性　　不著諸有海<br>　普照一切心　　是導師法門<br>　悉從三世佛　　清淨願性生<br>　普於一切剎　　窮盡未來劫<br>　修習菩薩行　　是普賢法門<br>　入諸方便海　　遍觀諸剎海<br>　無礙深智慧　　悉知剎成敗<br>　一一塵中見　　諸佛坐道場<br>　成佛化眾生　　無礙眼法門<br>　善財至我所　　親近善知識<br>　聞此甚深法　　精進勤修習<br>　此盧舍那境　　甚深難思議<br>　我承佛神力　　為汝分別說　</p><p>佛子。乃往古世。過世界海微塵等劫。有一世界海。名明淨山。彼有如來出興于世。號智慧法界山諸方寂靜普照王如來應供等正覺。彼佛為菩薩時。淨彼世界海。彼世界海中。有佛剎微塵等世界性。彼一一世界性中。有世界微塵等佛。出興于世。一一如來。說世界微塵等修多羅。一一修多羅中。授佛剎微塵等諸菩薩記。顯現如來種種神力無量方便。種種諸乘教化眾生。佛子。彼世界海中。有一世界性。名普門莊嚴。彼世界性中。有一世界。名曰一切寶色妙德普照一切寶華海。以為莊嚴。眾寶為體狀若天城。清淨嚴飾。普照一切諸佛道場。顯現諸佛變化光明。彼世界中。有須彌山微塵等四天下。彼四天下中。有一四天下。名寶山幢。彼四天下。有閻浮提。縱廣十萬由旬。彼閻浮提內。有十萬大城。彼諸城中。有一王都。名堅固寶莊嚴雲燈。有一萬城周匝圍遶。人壽萬歲。時有大王。名一切法師子吼圓蓋妙音。有五百大臣六萬采女七百王子。端正勇健。爾時彼王。威德普被一閻浮提。無有怨敵。彼大劫中有惡劫起五濁熾然。爾時人民行十惡業。遠離十善死入惡道。壽命短促形色鄙陋。貧窮下賤多苦少樂。更相諍訟互相謗毀。離他眷屬深入邪見。以諸貪著行非法故。風雨不時。卉木叢林百穀苗稼皆悉枯槁。彼時人民飢饉病瘦。悉詣王都高聲大呼。時諸人眾無量無數圍遶王城。或舉兩手或復合掌。或號天扣地。或舉身自撲。或右膝著地。或著弊衣眼無光色。悲聲大叫。咸言。大王。我等今者大苦大苦。飢渴寒凍疾病危困。無所歸依無救濟者。如在牢獄。種種苦逼轉趣死路。作如是等無量楚毒悲聲上訴。求自全濟安隱快樂。大王則是眾生寶藏清涼之池。善正治法大智大乘。為大寶洲真實利益。能與眾生天人之樂。時彼大王。聞此悲苦楚毒音聲。即得百萬阿僧祇大悲法門。一心思惟。即發十大悲語。何等為十。所謂嗚呼痛哉。一切眾生。墜於無底生死深阬。無所歸依。我當為彼作歸依者。悉令逮得如來之地。哀哉眾生。為煩惱亂無有救濟。我當為彼作救護者。悉令安立一切善業。哀哉眾生。生老病死無有救護。我當為彼作救護者。除滅一切身心苦痛。哀哉眾生。有諸恐怖無有救護。我當為彼作救護者。令住一切智安隱之處。哀哉眾生。為身見疑之所覆蔽。我當為彼作明淨燈。普照一切現明淨智。哀哉眾生。為愚癡覆。我當為彼作大明炬。現一切智正法之城。哀哉眾生。為諸慳嫉諂曲幻偽。濁亂其心。我當令彼悉得無上清淨法身。哀哉眾生。為生死長流之所漂溺。我當令彼度生死海到佛彼岸。哀哉眾生。從生盲瞽。我當令彼見真實義同一切佛。哀哉眾生。根不調伏。我當令彼調伏諸根。除滅障礙。得一切智。時彼大王。發如是等十大悲語。擊鼓宣令。一切眾生安隱勿怖。隨汝所須我皆資給。即時頒下閻浮提內大小諸城都邑聚落。悉開庫藏。金銀珍寶衣服肴膳。香華瓔珞床席被褥。宮殿宅舍諸妙寶幢。夜光寶幢摩尼寶幢。醫師湯藥。種種諸器盛眾雜寶。諸金剛器盛眾妙香。種種香器盛諸衣服。種種車乘幡綵幢蓋。又復擊鼓。宣令天下一切諸城都邑聚落。今施汝等國土城邑聚落妻子。頭目齒舌心肝血肉腸胃手足一切肢節。時城東門外有大會處。名曰明淨摩尼妙德。其地平正。廣博清淨無諸雜穢。眾寶為地散雜寶華。熏以眾香。一切香雲充滿虛空。寶樹圍遶。無量華網及諸寶網。羅覆其上。自然演出無量億那由他娛樂音聲。有如是等無量珍妙。而莊嚴之。皆是菩薩淨業果報。於彼會中王所住處。十寶為地。十寶欄楯。十種寶樹周匝圍遶。形色金剛不可沮壞。眾寶莊嚴懸諸寶幡。白淨寶網。金鈴寶網。眾華寶網。摩尼寶網。雜衣寶網。羅覆其上。熏以名香。自然演出無量微妙歌頌音聲。時彼大王處師子座。端嚴殊妙。具大人相。肢節周備。那羅延身不可沮壞。王姓中生以正治國。於財心法悉得自在。功德無量無違命者。眾妙寶蓋以覆其上。其蓋常出無量光明。閻浮金色。覆以淨妙摩尼寶網。金寶諸鈴出和雅音宣揚善行。爾時閻浮提內。無量阿僧祇眾生。悉來歸命。讚言。大王。王是智人。天下第一。功德須彌。功德明淨猶如滿月。得菩薩心。等觀眾生普施一切。時王見已歡喜無量。於彼大眾。發大悲心善知識心。隨所求者悉令充足。而攝取之。時王即得無量快樂。釋提桓因乃至化自在天王。無量百億那由他劫。受諸快樂所不能及。他化自在天王。不思議劫受諸快樂。亦所不及。大梵天王不可說劫住梵住樂。亦所不及。乃至淨居天。無分齊劫住寂靜樂。亦所不及。復次善男子。譬如有人仁慈至孝。遭世事難。違離父母。經歷年歲後忽遇會。瞻奉親顏欣慰踊悅。不能自勝。時彼大王。見來求者心大歡喜亦復如是。信心堅固長養菩提。何以故。此菩薩專求一切智。饒益安樂一切眾生。成滿大願。遠不善法修行諸善。救護眾生開薩婆若門。攝一切智滿眾生願。入一切佛諸功德海。壞一切煩惱魔業障山。隨順一切諸如來教。入深智流不違正道。出諸法流成滿大願。住大人法。滿足普門善根之藏。離一切惡心無所染。了達諸法猶如虛空。復次佛子。時彼大王。見諸眾生。發一子想父母想。福田想難報恩想。師想佛想。大慈悲心悉普覆之。隨其所須。衣服飲食。華香末香塗香。鬘蓋幢幡諸莊嚴具。床座被褥。舍宅宮殿園觀浴池。車乘輦輿象馬眾寶。所住宮殿及其眷屬。內諸庫藏城邑聚落。如是一切悉施眾生普令充足。時彼會中有一童女。名寶光明。端正姝妙顏容無倫。身如真金目髮紺色。口演妙音身出名香。眾寶莊嚴。常懷慚愧。正念無亂。威儀庠序。於諸師長恭敬尊重。諸根寂定念慧現前。所聞諸法能持能解。宿世長養無量善根。諸妙善法潤澤其身。近善知識好樂大乘。心如虛空自安安彼。常樂見佛求薩婆若。與六十童女俱。去王不遠。一心恭敬合掌而住。作如是念。我得善利。見善知識遇善知識。於彼王所。起大師想善知識想慈悲人想。生此念時。歡喜無量。脫莊嚴具置彼王前。發如是願。今此大王。安隱無量無邊眾生。願我來世亦復如是。大王智慧。大王正道。大王所乘。大王相好。大王財寶。無能壞者。願我來世亦復如是。隨所生處我亦隨生。時彼大王。告此女言。我今悉捨內外所珍。恣汝取之。時彼女人。倍增歡喜。以偈頌曰<p class='lg'><br>　大王未興世　　堅固莊嚴都<br>　一切不可樂　　猶如餓鬼處<br>　眾生相殘害　　竊盜縱婬佚<br>　兩舌不實語　　無義麤惡言<br>　貪利他財物　　瞋恚懷害心<br>　邪見不善行　　命終墮惡道<br>　如是眾生等　　愚癡所覆蔽<br>　種種行諸惡　　天旱不降澤<br>　以無時雨故　　百穀悉不生<br>　草木皆枯槁　　泉流亦乾渴<br>　大王未興世　　一切諸河池<br>　皆悉乾枯涸　　猶如大曠野<br>　大王初生時　　天興慶重雲<br>　降雨普流澤　　河池悉盈溢<br>　除滅一切惡　　遠離諸恐怖<br>　人民皆歡喜　　大王生世故<br>　往昔諸群生　　各各相殘害<br>　飲食人血肉　　今悉修慈心<br>　百穀昔不生　　卉木皆枯燥<br>　飢渴所逼迫　　種種受苦惱<br>　大王既興世　　粳米自然生<br>　樹出妙衣服　　王世所歸故<br>　昔日競微利　　強弱相陵奪<br>　今種種莊嚴　　如釋難陀園<br>　昔人貪欲重　　種種放逸行<br>　侵犯他妻色　　而共相危害<br>　今日諸人民　　眾寶妙莊嚴<br>　貞潔無邪婬　　猶如兜率天<br>　昔日諸眾生　　妄言非法語<br>　縱口無義言　　諂曲取人意<br>　今日群生類　　遠離諸惡語<br>　愛眼視眾生　　口發柔和音<br>　昔日諸眾生　　種種行邪見<br>　合掌恭敬禮　　牛羊犬豕類<br>　今聞王正法　　遠離諸邪見<br>　善知苦樂法　　悉從因緣起<br>　大王演妙音　　無不愛樂者<br>　梵釋等音聲　　皆悉不能及<br>　大王眾寶蓋　　懸處虛空中<br>　覆以諸寶網　　普出妙香熏<br>　金鈴自然出　　如來和雅音<br>　宣揚甚深法　　除滅眾煩惱<br>　次復廣演說　　十方諸佛剎<br>　一切諸劫中　　如來及眷屬<br>　又復次第說　　過去十方剎<br>　一切諸劫中　　如來及眷屬<br>　又出微妙音　　充滿於天下<br>　梵王諸群生　　悉聞業果報<br>　眾生聞音已　　自知諸業藏<br>　離惡修眾善　　專求無上道<br>　王父名淨光　　母曰蓮華光<br>　父於五濁世　　正法治天下<br>　五百蓮華池　　寶樹悉圍遶<br>　底布以金沙　　寶華悉敷茂<br>　於彼池岸上　　有諸妙法堂<br>　眾寶為欄楯　　種種寶莊嚴<br>　末世惡法起　　積年不降雨<br>　池流皆枯涸　　卉木悉焦然<br>　七日王當生　　先降靈瑞相<br>　諸人見歡喜　　救護出世間<br>　彼時於中夜　　大地六種動<br>　自然演妙光　　猶如明淨日<br>　浴池有五百　　功德水充滿<br>　一切諸寶樹　　如本悉榮茂<br>　河流諸泉原　　一切皆盈滿<br>　靈澤普津液　　霑洽閻浮提<br>　樹木諸叢林　　雜卉眾藥草<br>　百穀苗稼等　　生長普滋茂<br>　巖崿諸高山　　幽邃深險谷<br>　普及一切地　　自然悉平正<br>　山陵諸卉木　　沙礫雜穢等<br>　悉於一念中　　變成眾寶玉<br>　人見此奇特　　歡喜而發言<br>　快哉大善利　　我得清涼池<br>　時彼淨光王　　與內眷屬俱<br>　一切大臣等　　歡喜遊園觀<br>　五百浴池中　　有池名歡喜<br>　池上妙法堂　　王眷屬遊止<br>　時王語夫人　　我願悉成滿<br>　國土還豐樂　　人民普安隱<br>　時彼浴池中　　千葉寶華生<br>　普放清淨光　　明耀須彌頂<br>　明淨金剛莖　　眾寶為華葉<br>　閻浮檀金臺　　諸妙香為鬚<br>　於彼蓮華中　　出生一童子<br>　相好莊嚴身　　諸天悉敬禮<br>　王見大歡喜　　入池撫掬之<br>　安置后膝上　　汝子應欣慶<br>　寶藏普涌出　　寶樹生妙衣<br>　天樂奏妙聲　　充滿虛空中<br>　時彼諸人民　　合掌恭敬禮<br>　歡喜如是言　　此是世歸依<br>　身放大光明　　普照於一切<br>　若有遇斯光　　諸漏悉除滅<br>　一切惡鬼神　　毒害眾生類<br>　悉捨不善心　　自然生慈愍<br>　惡名失善利　　疾病鬼所持<br>　如是眾苦滅　　一切皆歡喜<br>　天下諸群生　　相視如父母<br>　離惡修慈心　　專求一切智<br>　遠離諸惡趣　　廣開天人路<br>　顯現無上道　　度脫諸群生<br>　我等得善利　　遇斯大施主<br>　眾生失正路　　導師今出世　</p><p>爾時寶光明童女。偈讚王已。頭面禮足遶無數匝。恭敬合掌於一面住。王讚女言。善哉善哉。乃能信知他人功德。是為希有。若有愚癡。不知報恩。無有智慧。濁心邪見。具如是等非法眾生。不知不信諸佛菩薩清淨功德一切智境。汝今專求無上菩提。修菩薩行。攝取安隱饒益眾生。王讚女已。以無價衣手自授與。而告之曰。汝自著之。時彼女人以膝著地。敬禮合掌頂受而著。時王復與六十女。衣彼著衣已。與眷屬俱。遶畢辭退。諸女衣中。普出一切星宿光明。眾人見已咸歎之曰。此諸女等皆悉端正。如淨夜天星宿莊嚴。善男子。爾時一切法師子吼圓蓋妙音王者。豈異人乎。今盧舍那如來應供等正覺是也。淨光王者。<span class='corr'>今</span>淨飯王是也。蓮華光夫人者。摩耶夫人是也。時國人者。今大眾是也。悉於阿耨多羅三藐三菩提。得不退轉。或住初地乃至十地。大願成就。住諸法門修方便道。求一切智住諸解脫。爾時開敷樹華夜天。欲重明此義。以偈頌曰<p class='lg'><br>　我有清淨眼　　悉見世界海<br>　生死五趣中　　眾生常流轉<br>　見諸佛菩薩　　往詣菩提樹<br>　得道轉法輪　　化度諸群生<br>　我以淨天耳　　境界一切音<br>　諸佛所說法　　悉聞歡喜持<br>　我有無二智　　一切無等等<br>　能於一念中　　了眾生心海<br>　我得宿命智　　念一切劫海<br>　自身及他人　　分別悉了達<br>　我於一念知　　諸剎海塵劫<br>　諸佛及菩薩　　五道眾生類<br>　彼佛初發願　　專求佛菩提<br>　究竟悉滿足　　無量菩薩行<br>　覺了等正覺　　種種巧方便<br>　轉淨妙法輪　　顯現諸乘海<br>　為眾演說法　　度脫於一切<br>　乃至遺法住　　我悉一念知<br>　我於無量劫　　修習此法門<br>　真佛子應速　　究竟此法門　</p><p>佛子。我唯知此菩薩無量歡喜知足光明法門。諸大菩薩。於一切佛所。修行一切諸佛行海。求一切智。清淨滿足一切大願。於一菩薩地。修行一切菩薩地海。於一菩薩行。攝取一切菩薩行海。於一法門自在。修攝一切法門。我當云何能知能說彼功德行。佛子。於此道場有一夜天。名願勇光明守護眾生。汝詣彼問。云何菩薩學菩薩行修菩薩道。成就眾生無上菩提。淨諸佛剎值一切佛。修習一切如來正法。時善財童子。頭面敬禮彼夜天足。遶畢辭退<p class='juan'>
大方廣佛華嚴經卷第五十四</p>
</body></html>
