<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第五十六<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n359"></A>入法界品第三十四之十三</b></p>
<p>爾時善財。白圓滿妙德林天言。天神。得此菩薩受生自在法門其已久如。答言。佛子。乃往古世。過億佛剎微塵等劫。有劫名可悅樂。彼有世界。名一切寶。彼劫世界中。有八十那由他佛。出興于世。其最初佛。號不可壞自在幢王。彼世界中。一閻浮提有一王都。名莊嚴幢。王名寶焰眼光。第一夫人。名善喜光。如此世界摩耶夫人為盧舍那佛母。彼世界中善喜光夫人。為最初如來母。亦復如是。善喜光夫人生菩薩時。與二百萬那由他諸采女眾。詣金色園林。攀寶樹枝。生彼如來。時有乳母。名離垢光。諸天王等。以雜香湯洗浴太子。抱授乳母。乳母敬受歡喜無量。即得菩薩普眼境界三昧。得三昧已。見十方佛無所障礙。復得菩薩受生自在法門。佛子。譬如初受胎識速疾無礙。得此法門。知一切佛受生自在。亦復如是。佛子。於意云何。彼乳母者。豈異人乎。我身是也。我從是來。念念常見菩薩受生自在法海。盧舍那佛教化眾生自在神力。佛子。我念念中。悉得三千大千世界微塵等淨智慧眼。常見一切世界微塵等剎及彼諸佛。知彼如來自在受生。又復了知盧舍那佛初發大願。乃至悉知十方諸佛初發大願。亦復如是。亦恭敬供養彼諸如來。彼佛說法我悉得聞受持修行。時彼林天。承佛神力觀察十方。欲重明此一切境界菩薩受生自在法門義故。以偈<span class='corr'>頌</span>曰<p class='lg'><br>　佛子汝所問　　最勝寂滅境<br>　一心善諦聽　　我今說因緣<br>　過億剎塵劫　　劫名可悅樂<br>　八十那由他　　如來出興世<br>　最初如來名　　無壞自在幢<br>　我時見彼佛　　金色林中生<br>　乳母離垢光　　今則我身是<br>　太子金色身　　天王抱授我<br>　敬受無上人　　觀察不見頂<br>　圓體難思議　　視之無厭足<br>　離垢清淨身　　相好自莊嚴<br>　我見妙寶像　　歡喜心無量<br>　思惟難思議　　長養功德海<br>　見彼自在力　　我發菩提心<br>　專求佛功德　　具足諸願海<br>　嚴淨諸世界　　遠離三惡道<br>　於諸世界中　　供養一切佛<br>　專求大願海　　除滅眾生苦<br>　聞彼初佛法　　成就此法門<br>　我於億剎塵　　一切諸劫中<br>　修習菩薩行　　嚴淨此法門<br>　彼劫中諸佛　　我已悉供養<br>　守護其正法　　淨修法門海<br>　億剎塵等劫　　諸佛出興世<br>　持彼正法輪　　修難議法門<br>　一念悉了知　　一切剎微塵<br>　一一微塵中　　見無量剎海<br>　彼佛初生時　　顯現自在力<br>　我於一念中　　皆悉分別見<br>　不可思議剎　　見彼諸菩薩<br>　或處兜率天　　專求佛菩提<br>　無量剎海中　　見彼生自在<br>　無量眾圍遶　　而為其說法<br>　一念中悉見　　無量諸剎海<br>　一切諸菩薩　　出家詣道場<br>　不可思議剎　　得成最正覺<br>　顯現諸方便　　除滅眾生苦<br>　一一微塵中　　轉無盡法輪<br>　無盡妙音海　　普雨甘露法<br>　念念中悉見　　一一微塵中<br>　億剎塵等佛　　示現般涅槃<br>　見無量剎海　　如來初受生<br>　一一諸佛所　　無量身供養<br>　不思議剎海　　無量諸群生<br>　我以諸方便　　為說甘露法<br>　佛子我知此　　不思議法門<br>　無量諸劫數　　稱讚不可盡　</p><p>佛子。我唯知此菩薩受生自在法門。諸大菩薩。能以諸劫為一念藏。顯現一切諸妙方便。供養諸佛滿足大願。覺了一切諸佛正法。示現一切諸趣受生。生諸佛所教化眾生未曾失時。為眾生現受生自在。於諸佛剎現自在雲。常生一切諸如來家。我當云何能知能說彼諸功德。佛子。迦毘羅城有釋迦女。名曰瞿夷。汝詣彼問。云何菩薩遊生死中教化眾生。時善財童子。頭面敬禮彼林天足。遶畢辭退<p>向於彼城。正念思惟增惟廣明淨菩薩受生自在法門。漸漸遊行。至菩薩會莊嚴講堂離憂妙德天所。爾時彼天。一萬諸天以為眷屬。來迎善財。白言。善來大智慧人。修不思議菩薩法門。以淨直心滿足大願。廣菩薩行向正法城。究竟菩薩無量方便。我觀仁者。勇猛精進。修菩薩道心無懈倦。威儀庠序諸根調伏。不久必當逮得無上清淨莊嚴佛身口意。相好嚴身。十力智慧莊嚴其心。遊行十方教化眾生。我觀仁者。修行勇猛精進力故。必當得見三世諸佛。受諸如來一切法雲。修習菩薩禪定法門寂滅之法。入於甚深如來法門。何以故。詣善知識親近供養。正念思惟善知識教。無有退轉疲倦之心。除滅障礙。降伏諸魔。無能壞者。令一切眾生得歡喜故。善財答言如天所說。我願如是。欲令一切眾生歡喜。除滅煩惱諸不善法。具足善法得安隱樂。一切眾生。以眾惡業煩惱結故。入三惡道受無量苦。菩薩見已起憂悲心。譬如有人。唯有一子。愛念情重。忽有人來。割截其身肢節手足慈父見已悼惻悲念。菩薩若見眾生造惡業緣煩惱結故入三惡道受無量苦。見如是已痛心悲念。亦復如是。菩薩若見眾生具身口意諸善業故。生天人中受身心樂。見如是已歡樂無量。何以故。菩薩摩訶薩。不自為故求薩婆若。不貪生死五欲快樂。不隨心想諸見顛倒結使纏縛貪愛邪見。不著眾生種種樂想。不著禪味。不為結礙流轉生死。菩薩但見諸有海中。一切眾生受無量苦。發大悲願而攝取之。常以大悲大願力故。行菩薩行。供養諸佛求薩婆若。欲令眾生遠離煩惱。淨佛世界。調伏一切惡心眾生。悉令具足清淨身心。行菩薩行而無疲倦。若有菩薩如是行者。悉能莊嚴一切眾生。出生長養天人樂故。為父母皆令安立菩提心故。為養育。皆令究竟菩薩道故。為衛護。皆令遠離三惡道故。為大船師。皆令得度生死海故。為歸依。令捨諸魔煩惱怖故。為導師。皆令逮得清涼處故。為知濟。皆令得度佛剎海故。為主藏臣。皆令得入法寶洲故。為淨妙華。令開一切佛功德華故。為大光明。普放功德智慧光故。為歡喜。皆令端嚴勝殊妙故。為所尊。遠離一切諸惡業故。為普賢具足一切諸功德故。為燈明。常放智慧淨妙光故。為慶雲。常雨一切甘露法故。天神。菩薩摩訶薩。如是行者。一切眾生。悉皆愛念樂正法故。爾時善財。將昇法堂。彼離憂妙德天與百萬眷屬。各各齎持妙香華鬘及諸雜寶。散善財上。以偈頌曰<p class='lg'><br>　無量無數劫　　世燈或出現<br>　普為眾生故　　正求佛菩提<br>　無量億諸劫　　難見難值遇<br>　功德日今出　　照除世間闇<br>　見諸眾生類　　愚惑癡所覆<br>　廣發大悲心　　專求無師道<br>　清淨正直心　　不惜身壽命<br>　親近善知識　　專求佛菩提<br>　一切無所依　　不著於世間<br>　離垢清淨心　　無礙如虛空<br>　行諸菩薩行　　具滿妙功德<br>　放大智慧光　　普照一切世<br>　不離於世間　　亦不著世間<br>　行世無障礙　　如風遊虛空<br>　譬如大災起　　一切無能滅<br>　勇猛精進火　　求道亦如是<br>　勇猛大精進　　一切莫能壞<br>　金剛慧師子　　遊行無所畏<br>　一切法海中　　一切諸佛海<br>　親近善知識　　速見彼諸佛　</p><p>爾時離憂妙德天。偈讚歎已。恭敬法故俱昇法堂。昇法堂已。周遍推求彼釋迦女。即見坐於寶蓮華藏師子之座。八萬四千眾女圍遶。皆是貴族王者之女。悉於過去彼菩薩所修行諸行。同彼菩薩一切善根。常以布施愛語攝取眾生。求薩婆若利益一切。令諸眾生同佛菩提。大悲為首。普念眾生如一子想。修習大慈普覆一切。過去已曾於菩薩所。修不思議勝妙智慧。於阿耨多羅三藐三菩提得不退轉。具足成滿諸波羅蜜心無所著。直心智慧皆悉清淨。求薩婆若。離障蓋網。超出諸難。得淨法身。行普賢行。長養菩薩一切諸力。成就圓滿淨智慧日。爾時善財。五體投地敬禮瞿夷。禮已合掌於一面住。白言大聖。我已先發阿耨多羅三藐三菩提心。而未知菩薩云何行生死中而無所染。覺了一切諸法實相。超出聲聞緣覺之地。住如來地。而不捨離菩薩所行。修菩薩行。不離佛地。超出世間。法身圓滿。應世受生。普現種種諸方便身。知法無性。示現一切眾生之身。解甚深法。以妙音聲。而為說法知眾生空。而能不捨化諸世間。知一切佛不生不滅。而能供養心無退轉。知無業報。而行善業無有休息。爾時瞿夷。作如是言。善哉善哉。善男子。能問諸菩薩摩訶薩所行之法。修習普賢諸行願者。能如是問。諦聽諦聽。善思念之。我當承佛神力為汝解說。善男子。若有菩薩。成就十法。則能滿足因陀羅網普智光明菩薩之行。何等為十。所謂依善知識。廣發無量諸弘誓願。修淨勝妙。正直希望。集一切智功德。聞佛出世歡喜無量。心常樂住三世佛所。隨順一切諸大菩薩。悉為一切佛所護持。清淨大悲遠離生死。是為十法。若有菩薩。成就此法。則能滿足因陀羅網普智光明菩薩之行。佛子。若諸菩薩。勇猛精進心無退轉。出生修習佛無盡法。值善知識故。佛子。菩薩有十法。值善知識。何等為十。所謂不惜身命。不求世樂。知諸法相。而不捨離一切智願。觀察法界。離三有海。無所依住。深入一切菩薩諸願。普照一切諸佛世界。淨修菩薩圓滿智慧。是為十法值善知識。爾時瞿夷。承佛神力觀察十方。欲重明此義。以偈頌曰<p class='lg'><br>　無諂於知識　　智慧廣無量<br>　專求佛菩提　　利益諸眾生<br>　恭敬善知識　　其心如佛想<br>　勇猛精進力　　具因陀網行<br>　解脫心增廣　　其量均虛空<br>　攝取於三世　　佛剎及眾生<br>　直心如虛空　　遠離煩惱垢<br>　出生佛功德　　是為身雲行<br>　不思議智慧　　積集功德海<br>　清淨福業藏　　不染於世間<br>　一切諸佛所　　聞法無厭足<br>　智慧燈普照　　是為照世行<br>　一念皆能詣　　十方剎海佛<br>　聞法分別知　　是為隨順行<br>　見佛眷屬海　　究竟三昧海<br>　滿足諸大願　　是因陀網行<br>　未來劫修行　　諸佛所護念<br>　普照諸世界　　是為法光行<br>　大悲見眾生　　智日出世間<br>　法光除癡闇　　是為智日行<br>　見諸趣眾生　　迴流生死中<br>　為轉淨法輪　　是為普賢行<br>　智慧身無量　　隨應而示現<br>　普於一切趣　　度脫諸群生<br>　發起大慈悲　　普覆於一切<br>　遍照諸群生　　令得佛菩提　</p><p>善男子。我已成就分別觀察一切菩薩三昧海法門。善財白言。大聖。此法門者境界云何。答言。善男子。我入是法門。知此娑婆世界眾生佛剎微塵等劫中。死此生彼。作善惡業受諸果報。在生死道出生死者。正定邪定及不定聚。有使善根。無使善根。具足善根。不具足善根。不善善根。善根攝不善根。不善根攝善根。善根所起。不善根所起。一切善惡皆悉了知。彼諸劫中。佛興于世。我悉了知。知彼諸佛初發道心。行菩薩行。出生一切諸大願海。知<span class='corr'>彼</span>供養一切諸佛。具菩薩行。成等正覺轉正法輪。現自在力化度眾生。知彼眷屬。聲聞緣覺之所修行。過去修習一切善根。得明淨智。成就寂滅自在法門。顯現種種自在神力。教化眾生而般涅槃。知彼眷屬諸菩薩眾。初發道心修習善根。出生種種諸大願行。成就滿足諸波羅蜜。種種莊嚴菩薩之道。菩薩諸地自在之力。菩薩諸地住。分別修習諸菩薩地。淨菩薩地。修菩薩地。菩薩諸地相。菩薩諸地智。菩薩諸攝智。菩薩善巧方便教化眾生。菩薩諸住。菩薩圓滿淨行。菩薩自在行。菩薩三昧海。菩薩方便。於念念中。悉知菩薩諸三昧海。一切種智電光法雲。得諸法忍。盡一切智底。知彼菩薩諸佛剎海。究竟法海。知眾生海。修習一切菩薩法門。滿足大願。顯現種種自在神力。如是等事我悉了知。如此娑婆世界。知十方世界。世界性。世界海。世界輪。世界圓滿。世界分別。世界旋。世界轉。世界蓮華。世界須彌。世界相中事。亦復如是。盧舍那佛本願力故。我悉深入分別念知。何以故。此法門者。悉知一切眾生心海。知一切眾生積集善根。知一切眾生有垢有淨。知一切眾生性。知一切聲聞三昧自在法門。知一切緣覺菩薩諸佛三昧自在法門。如是等事悉分別知。善財白言。大聖。發阿耨多羅三藐三菩提心來。其已久如。答言。佛子。乃往古世。過世界微塵等劫。有劫名勝光明。時有世界。名離恐怖。彼世界中有四天下。彼閻浮提中有一王都。名妙德樹須彌山。於八十王都。最為殊勝。彼有王。名一切寶主。有六萬采女。五百大臣。五百王子。端正勇健摧伏怨敵。其王太子名增上功德主。顏貌殊勝相好嚴身。與萬采女俱。持妙幢蓋。散眾寶華。作諸妓樂。乘妙寶車。詣香芽山。遊戲園林。時彼道路坦然平正。種種莊嚴。散眾妙華。寶樹行列。眾妙寶帳以覆其上。於彼路側。積眾寶聚雜種寶衣。諸莊嚴具肴膳飲食。如是等事隨其所須皆給施之。時有母人。名曰善現。將一童女。名離垢妙德。端嚴姝妙修短得所。顏容無倫。目髮紺色。脣齒丹素。口出梵音。才能巧妙。言語聰辯。修習慈心見者無厭。少貪恚癡常懷慚愧心無諂曲。乘妙寶車采女圍遶。從母遊觀。先太子前至香芽園。太子見已。生染愛心。語其母言。欲娉賢女以為我妻。母語女言。太子今欲求汝為妃。於意云何。女白母言。若欲使我為彼妃者。當自殞滅。母報女曰。勿作此言。所以者何。今此太子。悉已具足轉輪王相。必為聖主。有玉女寶。汝當爾時不堪給使。此處尊勝莫生難心。時彼園外有一道場。名法雲光。有勝日光如來應供等正覺。出興于世。於彼道場成無上道。時女夢見彼如來身。於夢覺已。空中有天而告之曰。汝夢所見是勝日光佛。成道已來始經七日。今在道場。無量菩薩大眾圍遶。彼佛眾會一切天龍八部鬼神。乃至無量淨居諸天。地神。風神。海神。火神。山神。樹神。叢林藥草城郭等神。皆悉雲集。奉覲世尊聽受正法。時彼女人聞是語已。詣太子所合掌而立。以偈白言<p class='lg'><br>　我色世間最　　智慧無倫匹<br>　才妙善言論　　觀者無厭足<br>　太子應當知　　我心善貞潔<br>　志尚心端直　　清淨無所染<br>　遠離於瞋恚　　貪欲及愚癡<br>　以真淨直心　　饒益諸群生<br>　我見太子身　　相好自莊嚴<br>　見已喜無量　　諸根悉調伏<br>　妙體猶淨金　　髮美紺青色<br>　額廣目明徹　　必為自在王<br>　其身逾金山　　相好自嚴飾<br>　我今太子所　　合掌恭敬住<br>　其目淨修廣　　方臆如師子<br>　觀者無厭足　　妙音應納我<br>　舌相廣長妙　　猶如赤銅色<br>　演出梵音聲　　聞者踊躍喜<br>　口方牙深固　　齒白而齊密<br>　若有睹見者　　一切皆歡喜<br>　離垢清淨身　　具相三十二<br>　成就此妙相　　必為轉輪王　</p><p>爾時太子。語彼女言。汝是誰女。為誰守護。若先屬他。我則不宜起染愛心。爾時太子。說偈問言<p class='lg'><br>　清淨功德身　　見者無厭足<br>　誰為汝父母　　為誰所守護<br>　若先有所屬　　我不起欲想<br>　非分生婬心　　命終墮惡道<br>　不應為豪貴　　種種富樂故<br>　發起如是等　　放逸貪亂心<br>　種種生邪見　　幻誑諸諂偽<br>　如是造諸惡　　流轉於世間<br>　父母知識所　　應起恭敬心<br>　慈悲廣覆護　　一切諸群萌<br>　若於一切處　　所從聞法者<br>　能生諸善故　　應起恭敬心<br>　一切諸導師　　正法菩薩眾<br>　聖僧功德海　　皆悉應恭敬<br>　修習諸功德　　遠離一切惡<br>　安住於正法　　廣行菩薩道<br>　若無歸依者　　應起大慈心<br>　諸在三惡道　　應發大悲念<br>　一切諸法界　　有成必有敗<br>　捨心平等觀　　莫隨煩惱魔<br>　應發菩提心　　覺悟諸群生<br>　無量劫修行　　不起疲倦想　</p><p>時彼女母。說偈白言<p class='lg'><br>　唯願太子聽　　此女從生來<br>　乃至今長成　　一切諸因緣<br>　太子所生日　　女從蓮華生<br>　其目淨修廣　　肢節悉具足<br>　我曾於春月　　遊觀娑羅園<br>　睹見諸卉木　　種種華榮茂<br>　同遊八百女　　容儀悉端嚴<br>　皆已具足知　　諸巧技能法<br>　彼園有浴池　　名曰眾莊嚴<br>　我於池岸坐　　采女眾圍遶<br>　時彼浴池中　　千葉蓮華生<br>　寶葉琉璃莖　　閻浮檀金臺<br>　眾妙寶香鬚　　普放淨光明<br>　遍照閻浮提　　猶若日初出<br>　時見此玉女　　從彼蓮華生<br>　睹者皆念言　　此則善業報<br>　目髮紺青色　　其身如紫金<br>　眾寶以莊嚴　　觀者心無厭<br>　離垢淨無穢　　肢節悉具足<br>　猶如真金像　　安處寶蓮華<br>　毛孔栴檀香　　普熏於一切<br>　口出蓮華香　　演妙梵音聲<br>　此是玉女寶　　世間所希有<br>　身相悉具足　　種種妙莊嚴<br>　一切諸技術　　世間言論法<br>　究竟悉縷練　　願為哀納受<br>　此是玉女寶　　身分悉圓滿<br>　功德具莊嚴　　宿行之所得<br>　善知眾生病　　起患之所由<br>　又知對治法　　除滅眾疑惑<br>　一切閻浮提　　眾生語言法<br>　種種妓樂音　　無不善通達<br>　此女修功德　　遠離女人法<br>　能轉眾生心　　唯願哀納受<br>　捨離嫉妒心　　不醉於五欲<br>　不起瞋恚心　　修習忍智慧<br>　精進持淨戒　　能辨一切事<br>　專求諸功德　　太子願納受<br>　若見諸貧窮　　老病眾苦逼<br>　無所歸依者　　大悲普慈念<br>　常欲利眾生　　不求自安樂<br>　功德莊嚴身　　饒益於一切<br>　於諸威儀中　　常修不放逸<br>　修習諸善法　　見者無不悅<br>　功德普莊嚴　　遠離染污心<br>　常求善知識　　恭敬樂供養<br>　修習大慈法　　棄捨怨結心<br>　智慧無與等　　唯願哀納受　</p><p>爾時太子答言。善女。我已先發阿耨多羅三藐三菩提心。欲無量劫行菩薩行。積集一切功德智慧。淨修一切諸波羅蜜。恭敬供養一切諸佛。護持正法。嚴淨一切諸佛世界。令如來種相續不斷。教化眾生。滅生死苦住究竟樂。欲令眾生淨智慧眼。住菩薩道修菩薩行。具足一切菩薩諸地。令一切眾生心大歡喜。我當盡未來劫。行檀波羅蜜。悉捨一切國城妻子。肢節手足。頭目髓腦。或在家布施出家修道。汝於爾時。莫作障礙壞我道心。爾時太子。重為彼女而說偈言<p class='lg'><br>　哀愍眾生故　　我發菩提心<br>　無量無數劫　　積集智功德<br>　無量劫海中　　修習諸大願<br>　廣修菩薩行　　具足一切地<br>　三世諸佛所　　學六波羅蜜<br>　聞法能修行　　專求菩薩道<br>　十方垢濁剎　　我悉令嚴淨<br>　除滅諸群生　　三惡道苦患<br>　以諸方便力　　廣度一切眾<br>　除滅愚癡闇　　住一切智道<br>　供養諸佛海　　淨修一切地<br>　發起大慈悲　　內外一切捨<br>　若我施來求　　妻子諸眷屬<br>　在家及出家　　汝莫作障礙<br>　若能如是者　　我則納受汝　</p><p>時女答言。敬從來教。乃至出家不敢有礙。即說偈言<p class='lg'><br>　一切劫海中　　地獄火燒身<br>　若能眷納我　　甘心受此苦<br>　一切生死身　　碎末如微塵<br>　若能眷納我　　甘心受此苦<br>　無量劫頂戴　　一切金剛山<br>　若能眷納我　　甘心受此苦<br>　一切生死海　　以我施無悔<br>　若得法王處　　願令我亦然<br>　無量無數劫　　修行菩薩道<br>　有來求我者　　歡喜願施與<br>　太子見眾苦　　發起菩提心<br>　無量大慈悲　　攝眾生及我<br>　我不求豪富　　不貪五欲樂<br>　但願共行法　　而為太子妻<br>　修廣明淨眼　　慈愍觀眾生<br>　不起染污心　　必成菩提道<br>　太子遊行時　　地出眾寶華<br>　此相無有疑　　必為轉輪王<br>　我昔於夢見　　正覺勝日光<br>　菩提樹下坐　　大眾悉圍遶<br>　夢中見彼佛　　以手摩我頂<br>　覺已大歡喜　　踊躍無有量<br>　空中時有天　　名曰清淨身<br>　彼天為我說　　道場佛興世<br>　我發如是念　　若見太子者<br>　當為分別說　　勝日光佛興<br>　我昔所志願　　於今悉成滿<br>　唯願俱往詣　　供養彼如來　</p><p>爾時太子。聞彼如來出興于世。心大歡喜踊躍無量。欲見彼佛。以五百寶散彼女人。又與妙德光藏淨周羅寶并妙衣服。時彼女母。即為太子。而說偈言<p class='lg'><br>　今此玉女寶　　功德莊嚴身<br>　我昔所志樂　　此願今成滿<br>　持戒不放逸　　智慧諸功德<br>　普於一切世　　最勝無倫匹<br>　此女蓮華生　　種姓無譏嫌<br>　遠離諸不善　　太子同志願<br>　此女身柔軟　　猶如天繒纊<br>　蒙彼手摩者　　眾患悉除滅<br>　毛孔所出香　　芬馨無倫比<br>　眾生若聞者　　悉住於淨戒<br>　其身淨無垢　　譬如真金像<br>　若有睹見者　　離害具慈心<br>　口出微妙音　　無不樂聞者<br>　若有聽斯音　　遠離諸惡業<br>　心淨無瑕穢　　質直無諂曲<br>　隨其所聞法　　如說能修行<br>　恭敬善知識　　及所尊重者<br>　遠離貪欲心　　專求於正法<br>　此女心不恃　　妙色蓮花生<br>　世間諸榮樂　　唯求無上道　</p><p>時彼太子。與此女俱。并一萬采女。出香芽園。各乘寶車。往詣道場。下車步進。遙見如來相好嚴身。其心澄淨如鏡淵渟。諸根調伏猶如象王。心大歡喜踊躍無量。與采女眾。往詣佛所頭面禮足。恭敬供養遶無數匝。各持五百眾妙寶華。供散彼佛。為彼如來。興立五百眾香樓閣雜寶嚴飾。時彼如來。為說普門燈明修多羅。聞說經已。於一切法中得三昧海。所謂諸佛願海三昧。普照三世光藏三昧。對見一切諸佛三昧。普照一切眾生三昧。普照世界海淨智燈光明三昧。普照眾生根海智光明三昧。救護眾生光雲三昧。教化眾生現前智燈明三昧。聞持諸佛法輪三昧。具普賢行淨雲三昧。於一切法中。得如是等諸三昧海。時彼玉女。於諸法中。得不可壞寂靜法門。於阿耨多羅三藐三菩提得不<span class='corr'>退</span>轉。時彼太子。與諸眷屬禮彼如來。遶無數匝辭退還宮。詣父王所頭面敬禮。白言大王。彼道場上。勝日光佛始成正覺。王問太子。從誰聞乎。答言。從彼離垢妙德女聞。時王聞已歡喜無量。猶如貧人得大寶藏。作如是念。佛無上寶難值難遇。能滅眾生惡道貧苦。為無上醫善對治法。除滅眾生諸煩惱患。為善導師。於生死海濟度眾生置涅槃處。作是念已召諸小王及諸群臣。并婆羅門剎利居士。皆悉集會。而告之曰。我聞太子無上吉語云。勝日光佛出興于世。我聞是已歡喜無量。無以酬報。今捨王位授與太子。王捨位已與諸眷屬。往詣道場勝日光佛所。頭面禮足退坐一面<p>爾時如來。觀察彼王及諸眷屬。白毫相中放大光明。名曰一切眾生心燈。普照十方無量世界一切諸王。顯現如來不可思議自在神力。應受化者令彼心淨。具足不可思議功德。超出世間。其身清淨。以微妙音。為大眾說離癡曀法真實燈陀羅尼門。佛剎微塵等陀羅尼以為眷屬。彼王聞已。即得廣大智慧光明。閻浮提微塵等菩薩得此陀羅尼。六十那由他人得諸漏盡。一萬眾生皆得離垢清淨法眼。無量眾生悉發阿耨多羅三藐三菩提心。又以不可思議自在神力。於十方剎以三乘法化度眾生。爾時彼王。作如是念。此諸功德。若不出家則不能辨。我今應當於如來所出家修道。前白佛言。今從世尊出家學道。佛答王言。宜知是時。時王即與一萬眷屬出家修道。皆得離癡曀法真實燈陀羅尼門及世界微塵等陀羅尼。又得菩薩十明及無量辯。淨無礙身詣諸佛所。悉聞受持佛正法輪。為大法師。以神通力遍諸世界。隨所應化為彼現身。讚歎佛法并諸過去菩薩所行菩薩本生。又讚歎佛無量無邊自在神力。守護正法<p>爾時太子。月十五日王得道時。於其正殿采女圍遶。七寶自至。一金輪寶。名勝自在。二象寶。名曰青山。三紺馬寶。名勇疾風。四神珠寶。名光藏雲。五主藏臣寶。名曰大財。六玉女寶。名淨妙德。七主兵臣寶。名離垢眼。得是七寶。於閻浮提作轉輪王。時有千子。端正勇猛能伏怨敵。時彼人民熾盛豐樂自在。八萬王城。城各建立五百樓閣。大僧伽藍眾寶莊嚴。一一僧伽藍。起廣大塔。一切眾寶以為莊嚴。香華繒蓋而供養之。一一王城。次第請佛。以不思議眾妙供具。供養如來。時佛入城。無量眾生皆大歡喜。長養善根發菩提心。以廣大悲饒益眾生。正求佛法知真實義。平等觀察三世諸法。明淨智慧普照三世。知三世佛次第出世。攝取眾生向菩薩道。行菩薩行。安住菩薩平等正法。逮得如來法輪智光。深入法海。能於己身見一切剎。善知諸根弘誓願海。得一切智。爾時如來。次第受彼諸王請時。如是饒益無量眾生。佛子。爾時太子增上功德主。豈異人乎。今釋迦牟尼佛是也。爾時王寶主。寶華佛是也。寶華如來。今在東方過世界海微塵等世界海。有一世界海。名法界虛空光雲。中有世界。名佛圓滿光妙德燈。彼有道場。名曰一切天王光幢。彼佛始成正覺。與不可說佛剎微塵等菩薩大眾圍遶說法。彼寶華佛為菩薩時。淨彼剎海。彼剎海中。三世諸佛出興世者。皆寶華佛為菩薩時。教化令發阿耨多羅三藐三菩提心。爾時女母善現者。今我母善目是也。王眷屬者。彼如來所大眾是也。皆悉具足普賢諸行。成就大願。清淨法身普照世間。其心無壞。逮得菩薩諸三昧門。以清淨眼。皆悉對見一切諸佛一切如來。以虛空等妙音聲雲。轉正法輪。悉聞受持。於諸法中得自在力。出入息頃。遍遊一切諸佛世界。以微妙音為眾生說法。而未曾離一切佛所。盡未來劫修菩薩行。隨所應化悉為現身。爾時離垢妙德寶女。共增上功德主轉輪王。四事供養。勝日光佛者。我身是也。彼佛滅度後。其世界中。有六十百千億那由他佛出興于世。其最初佛號明淨身。次名淨明月普照智。次名智觀幢。次名廣智光明王。次名精進金剛那羅延。次名不壞智。次名智普緣。次名淨德智雲。次名師子智光。次名周羅光明。次名功德光幢。次名智日幢。次名開寶蓮華身。次名功德光。次名智光雲。次名普明淨月。次名莊嚴蓋妙音。次名師子勇猛智照。次名法界慧月。次名覺眾生心虛空電光。次名善鼻妙香。次名寂滅響。次名甘露山。次名法海雷音。次名無壞智音。次名覺空電光周羅。次名月光白毫相雲。次名圓面淨慧。次名善覺智華光。次名寶焰山妙德王。次名廣德夜光。次名妙寶月幢。次名具三昧身。次名勝寶光王。次名現普智光。次名焰海門燈。次名離垢妙音王。次名無等功德。次名勝幢。次名修臂。次名本願淨月。次名真實智燈。次名法上妙音。次名明淨妙德藏王。次名乘幢。次名法海蓮華。佛子。彼一劫中。如是次第。六十百千億那由他佛。出興于世。我悉親近恭敬供養。其最後佛。名廣解脫光。於彼佛所得淨智眼。佛子。爾時彼佛初成正覺。入城教化。我時為王夫人。與彼大王恭敬供養。聞彼佛說如來性起燈修多羅。聞已得淨智眼。又得觀察菩薩三昧海法門。佛子。我得此法門已。於世界微塵等劫。受持修習。是諸劫中。值無量佛出興于世。我悉恭敬供養。佛子。我或一劫。值一如來出興于世。恭敬供養。或二或三。或不可說。或於一劫。值世界微塵等佛出興于世。我悉恭敬供養。而未能知諸大菩薩身量像貌。及其身業心行智慧三昧境界。佛子。我若見修菩薩行者。歡喜無量恭敬供養。以諸方便而攝取之。令於阿耨多羅三藐三菩提得不退轉。佛子。我於世界微塵等劫。值遇諸佛恭敬供養。彼佛說法悉聞受持。時彼諸佛。各以種種修多羅。為我說此法門。我聞是已。悉於三世佛剎海中諸如來所佛眷屬所。修此法門。又行菩薩行。菩薩大願海。種種法門中。修此法門。猶未能知普賢菩薩所行法門。何以故。佛子。普賢法門猶如虛空。無量無邊。又如眾生。及三世海。十方剎海。及諸法界。無量無邊。佛子。普賢菩薩法門。與諸佛身境界齊等。我於世界微塵等劫。觀菩薩身心無厭足。何以故。我於菩薩一一毛孔中。念念悉見無量無邊莊嚴世界。佛坐道場成等正覺。於大眾中。以微妙音轉正法輪。說種種修多羅。種種諸乘。種種清淨。復次佛子。我於菩薩一一毛孔中。念念悉見諸眾生海。各有所住。及其境界諸根不同。於三世中發菩提心。行菩薩行具大願海。淨諸菩薩無量無邊波羅蜜海。及諸菩薩本生之海。無量無邊大慈悲海。攝取眾生悉令歡喜。乃至悉見一切菩薩。現處中宮采女圍遶。佛子。我於菩薩一一毛孔中。皆悉睹見如是等事。佛子。我唯知此法門。諸大菩薩。皆悉究<span class='corr'>竟</span>諸方便海。顯現一切眾生等身。隨順世間。於一切毛孔。普放一切相海光明。了法無性。諸眾生類等如虛空。一切至處皆悉如如。顯現神變。於諸法界得自在力。遊戲普門。一切諸地法門海中。我當云何能知能說彼功德行。爾時瞿夷。語善財言。善男子。此迦毘羅城摩耶夫人汝詣彼問。云何菩薩修習諸行。不染世法。供養諸佛。於菩薩行得不退轉。除滅障礙。不由他悟入諸法門。常能應現一切佛所。攝取眾生。盡未來劫修菩薩行而不退轉。究竟滿足大乘諸願。長養一切眾生善根。爾時瞿夷。承佛神力。欲重明此義。以偈頌曰<p class='lg'><br>　我見樂修行　　菩薩諸行者<br>　歡喜心無量　　皆悉攝取之<br>　乃昔久遠世　　過百剎塵劫<br>　有劫名清淨　　世界名光明<br>　爾時彼劫中　　六十百千億<br>　那由他諸佛　　出興於世間<br>　最後等正覺　　號為法幢燈<br>　彼佛滅度後　　有王名智山<br>　以大自在力　　王領閻浮提<br>　悉能廣降伏　　一切諸怨敵<br>　王子有五百　　端正身姝妙<br>　其體淨圓滿　　見者無厭足<br>　深信諸佛法　　恭敬而供養<br>　守護正法藏　　受持樂修習<br>　彼王有太子　　名曰善光明<br>　三十相嚴身　　饒益諸群生<br>　五百億人俱　　出家行學道<br>　勇猛精進力　　護持彼佛法<br>　王都名智樹　　一億城圍遶<br>　有林名靜德　　眾寶樹莊嚴<br>　善光住此林　　廣說佛正法<br>　辯才無窮盡　　令眾悉清淨<br>　或為乞食故　　入彼王都城<br>　庠序有威儀　　見者莫不欣<br>　遊步如師子　　志意常安諦<br>　諸根悉調伏　　念慧現在前<br>　爾時有長者　　名曰歡喜幢<br>　我為長者女　　名曰隨順光<br>　時我於城中　　遇見善光明<br>　相好莊嚴身　　歡喜心無量<br>　次乞至我門　　我以染心施<br>　摩尼莊嚴具　　投彼善光缽<br>　雖以染愛心　　供養彼佛子<br>　二百五十劫　　不經三惡道<br>　常於天人中　　尊貴王家生<br>　琩ㄤ膝明　　妙相莊嚴身<br>　於後所過劫　　二百有五十<br>　善現女家生　　名離垢妙德<br>　我見勝自在　　發起供養心<br>　不惜身壽命　　隨其所施與<br>　時與太子俱　　覲佛勝日光<br>　歡喜心無量　　發起菩提心<br>　彼劫最後佛　　名廣解脫光<br>　出興於世間　　我值悉供養<br>　從彼最後佛　　得淨智慧眼<br>　了知諸法相　　除滅虛妄倒<br>　得觀察菩薩　　三昧海法門<br>　一念悉睹見　　不可思議剎<br>　見彼諸佛剎　　或淨或垢穢<br>　於淨不貪樂　　於穢不憎惡<br>　普見諸世界　　如來坐道場<br>　一念見諸佛　　不思議光海<br>　亦見佛眷屬　　一切三摩提<br>　一切諸法門　　皆悉無障礙<br>　又知彼業行　　隨其所住地<br>　及諸大願海　　一念悉了知<br>　我於菩薩身　　見諸菩薩等<br>　無量劫修行　　一切莫能測<br>　一一毛孔見　　阿僧祇劫剎<br>　風輪水火輪　　一切大地輪<br>　種種所依住　　世界形類相<br>　諸妙莊嚴具　　眾生身差別<br>　又見世界海　　一切諸世界<br>　諸佛出興世　　說法度眾生<br>　我於無量劫　　修習菩薩行<br>　猶不知菩薩　　身業心智慧　</p><p>時善財童子。頭面敬禮彼瞿夷足。遶畢辭退<p class='juan'>
大方廣佛華嚴經卷第五十六</p>
</body></html>
