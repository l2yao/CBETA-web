<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T09 </TITLE>
</head>
<BODY>

<p class='juan'>
大方廣佛華嚴經卷第五十八<p><span class='byline'>　　　　東晉天竺三藏佛馱跋陀羅譯</span><br><p><b>　　<A NAME="n363"></A>入法界品第三十四之十五</b></p>
<p>又作是言。善男子。於此南方有一國土。名曰海澗。彼有園林。名大莊嚴藏。於彼林中有大樓觀。名嚴淨藏。菩薩往昔善根所起。菩薩諸願自在諸通智力。巧妙方便功德大悲。法門所起。彼園中有菩薩摩訶薩。名曰彌勒。常化父母親戚眷屬及同行者。又復長養其餘無量眾生善根。令住大乘。亦欲為汝顯現菩薩方便法門。欲明菩薩受生自在。欲對現教化一切眾生令厭諸有。宣明菩薩大慈悲力。覺悟菩薩無相法門。明諸有趣悉無自相。汝詣彼問。云何菩薩淨菩薩道。云何菩薩學菩薩戒。云何菩薩淨菩薩心。云何菩薩發諸大願。云何菩薩積功德具。云何菩薩得菩薩地。云何菩薩滿足一切諸波羅蜜。云何菩薩得諸忍法。云何菩薩住功德行。云何菩薩近善知識。何以故。彼菩薩摩訶薩。究竟一切諸菩薩行。分別了知眾生心行。以巧便智而教化之。滿足一切諸波羅蜜。住菩薩地得諸忍門。證於菩薩離生之法。於諸佛所而得授記。於菩薩法自在遊戲。持諸佛持。無量諸佛以一切智甘露正法而灌其頂。善男子。彼菩薩摩訶薩。能示導汝真善知識。堅菩提心長養善根。住正直心現菩薩根。說無礙法平等諸地。讚歎菩薩所出生道。具諸菩薩願行功德。能廣演說普賢所行。善男子。汝不應於一善根中生知足想。一光明法。一行一願。一授記別。得法忍門。六波羅蜜。菩薩諸地所淨佛剎。近善知識。於是事中生知足想。何以故。善男子。菩薩摩訶薩。應一向求無量善根。積集無量菩提具。積集無量菩提因緣。修習無量諸大迴向。教化成熟無量眾生。了知無量諸眾生心諸根欲性眾生諸行。除滅無量眾生煩惱結業習氣。除滅無量眾生邪見諸染污心。令發無量諸清淨心。拔出無量諸苦惱刺。消竭無量愛欲之海。遠離無量愚癡闇冥。壞散無量大憍慢山。解散無量生死繫縛。越度無量煩惱有流。煎竭無量受生海源。拯拔無量愛欲淤泥。於三界獄免濟苦難。悉令安立八聖道支。普令滅除三毒熾然。斷絕無量諸魔鉤餌。遠離無量諸惡魔業。淨修無量菩薩直心。長養菩薩無量方便。出生菩薩無量諸根。淨修菩薩無量欲性。深入菩薩無量等法。修行菩薩無量勝行。清淨菩薩無量功德。淨修菩薩無量威儀。示現菩薩無量隨順世間。發起無量不壞信心。發起無量大精進力。淨修無量諸正念力。成滿無量諸三昧力。開發無量諸大慧力。堅固無量諸欲性力。積聚無量諸功德力。長養無量諸淨智力。發起無量菩薩諸力。成滿無量諸如來力。悉分別知無量法門。普入無量諸法方面。淨修無量法門。發起無量法明。照無量法無量諸根。了知無量諸煩惱病。積集無量諸妙法藥。以善方便療眾結病。修習無量甘露正法。詣諸佛剎。恭敬供養無量如來。遍入菩薩大眾源底。護持無量如來正法。不譏無量眾生罪咎。除滅無量惡道諸難。令無量眾生生天人中。總攝無量諸眾生類。淨修無量陀羅尼門。成滿無量諸大願行。修習無量大慈願力。不惜壽命求無量法。修習無量寂滅法力。出生無量淨智通明。知無量眾生諸趣受生。而為應現無量化身。知無量心諸語言法。悉入菩薩無量諸行。修菩薩法。觀察菩薩甚深法門。覺悟菩薩難知境界。到諸菩薩難至之趣。攝持菩薩勇猛功德。證於菩薩離生淨妙難證之法。覺悟菩薩諸莊嚴行。於一切處。顯現菩薩自在神力。受持菩薩無壞法雲。增廣菩薩無量無邊淨智慧行。究竟無量諸波羅蜜。受於菩薩無量記別。深入菩薩無量忍門。修治菩薩不思議地諸正法門。於無量劫以大弘誓而自莊嚴。供養諸佛。淨不可說諸佛世界。發不可說菩薩願行。善男子。略說菩薩教化一切眾生。於一切劫行菩薩行。於一切趣應現受生。以明淨智了一切三世。淨一切剎滿一切願。供養一切佛。與一切菩薩同修願行。親近一切諸善知識。是故善男子。應一向求諸善知識。若見聞法恭敬供養。於善知識。勿生嫌疑身心懈厭。令一切善知識心大歡悅。何以故。因善知識。究竟一切諸菩薩行。成滿一切菩薩功德。一切菩薩大願。一切菩薩善根。一切菩薩助道法。生一切菩薩法明淨一切菩薩法門。淨修一切菩薩禁戒。一切菩薩禪定三昧。一切菩薩堅固無上菩提之心。一切菩薩摠持辯才。淨一切菩薩功德藏。同一切菩薩大願。解一切菩薩密法。一切菩薩法寶。長養一切菩薩諸根。積集一切菩薩智聚。護一切菩薩功德法藏。清淨一切菩薩受生。聞持一切菩薩法雲。出生一切菩薩正道。發起一切菩薩道心。成就一切諸佛菩提。一切菩薩諸行。了知十方一切法界。讚一切菩薩直心功德。起一切菩薩大慈悲力。攝一切菩薩無量善根。得一切菩薩道支。得一切菩薩饒益眾生心。遠離惡道安住大乘。修菩薩行遠惡知識。於菩薩法心不退轉。超出凡夫聲聞緣覺。一切世間心無惑亂無所染著。廣修菩薩無量諸行。長養一切諸善功德。除滅煩惱一切諸魔莫能沮壞。因善知識。悉能成辨如是等事。何以故。善知識者。能令除滅諸障礙故。遠不善法離惡知識。滅無明闇諸邪見縛。超出生死一切世間。斷魔鉤餌拔苦惱刺。出無智險難邪惑山澗。越度有流諸惡邪徑。示導清淨菩提正道。教菩薩法。修習四道。明淨慧眼。安立薩婆若。增長菩提心。廣大慈悲。修波羅蜜。住菩薩地。得深法忍。淨一切善根。積集一切菩薩功德。施與一切菩薩功德。見一切佛心大歡喜。護持淨戒解真實義。出正法門離諸邪道。現明法門普照一切。聞持無量諸佛法雲。滅一切煩惱。增益一切智。住一切佛法。復次善男子。善知識者則為慈母。生佛家故。善知識者則為慈父。以無量事益眾生故。善知識者則為養育守護。不為一切惡故。善知識者則為大師。教化令學菩薩戒故。善知識者則為導師。教化令至彼岸道故。善知識者則為良醫。療治一切煩惱患故。善知識者則為雪山。長養明淨智慧藥故。善知識者則為勇將。防護一切諸恐怖故。善知識者則為牢船。悉令越度生死海故。善知識者則為船師。令至一切智法寶洲故。是故。善男子。應當如是正念思惟詣善知識。又善男子。詣善知識。發大地心。持一切事無疲倦故。發金剛心。堅固正直不可壞故。發金剛山心。一切苦患不能壞故。發無自心。隨彼意故。發弟子心。不違一切教故。發僮僕心。一切苦役不疲厭故。發養育心。不畏煩惱所污染故。發傭作心隨所受教不違逆故。發卑下心。遠離自大增上慢故。發成熟心。善知時非時故。發寶馬心。離[<a href='javascript:showpic("../fontimg/011460.gif")'>怡-台+龍</a>]悷心。不調故。發大車心。載一切故。發大象心。伏諸根故。發大山心。一切惡風不能動故。發小犬心。離瞋恚故。發栴陀羅心。離憍慢故。發折角心。離威勢故。發大風心。無所著故。發大船心。於彼此岸往返不疲故。發橋梁心。度善知識教故。發孝子心。見善知識無厭足故。發王子心。順君教故。又善男子。應於自身生病苦想。於善知識生醫王想。於所說教生良藥想。又於自身生遠行想。於善知識生導師想。於所說教生正路想。又於自身生趣彼岸想。於善知識生知濟想。於所說法生涼池想。又於自身生農夫想。於善知識生龍王想。於所說法生時澤想。於隨說行生成熟想。又於自身生貧窮想。於善知識生毘沙門寶天王想。於所說教生珍寶想。又於自身生弟子想。於善知識生大師想。於所說法生修學想。又於自身生怯劣想。於善知識生勇健想。於所說法生器仗想。又於自身生商人想。於善知識生導師想。於所說法生珍寶想。隨聞說行生勝寶想。又於自身生子息想。於善知識生慈父想。於所說法生立家想。又於自身生王子想。於善知識生大臣想。於所說法學王教想。善男子。詣善知識。應正思念發如是想。何以故。因淨直心見善知識。隨順其教增長善根。如依雪山出眾藥草。為佛法器如海吞流。生諸勝德如海出寶。淨菩提心如鍊真金。超出世間如海須彌。不染世間如水蓮華。不沒諸惡如海死屍。長白淨法如月盛滿。普照法界如日迴耀。長菩薩身如母養子。善男子。略說菩薩摩訶薩若能隨順善知識教。得十不可說百千億那由他諸功德。明十不可說百千億那由他淨直深心。增長十不可說百千億那由他菩薩諸根。淨十不可說百千億那由他菩薩諸持。滅十不可說百千億那由他諸障礙法。超十不可說百千億那由他諸惡魔業。入十不可說百千億那由他菩薩法門。滿十不可說百千億那由他諸妙功德。修十不可說百千億那由他菩薩所行。具十不可說百千億那由他菩薩大願。善男子。略說菩薩因善知識究竟一切菩薩行。一切菩薩波羅蜜。一切菩薩地。一切菩薩忍。一切菩薩陀羅尼。一切菩薩三昧門。一切菩薩通明智自在。一切菩薩迴向。一切菩薩大願。善男子。如是等一切法。善知識為本。依善知識起。依善知識生。依善知識取。依善知識發。依善知識長。依善知識住。依善知識得<p>爾時善財。聞如是等讚善知識諸菩薩行如來正法。心大歡喜踊躍無量。正念思惟菩薩所行。漸漸遊行向海澗國。以過去際修身業力。及清淨心。遠離惡行。超出世間虛妄惑倒。求佛法實義。長養諸根。滿足大願具精進力。不惜身命饒益眾生。修菩薩行積集佛法。見諸如來淨一切剎。供養法師護持正法。成就菩薩諸淨願身。善知緣起。修習不可思議善根。作是念已。淨心信敬一切菩薩。如世尊想。修習諸根心不顛倒。正念恭敬離世間想滿足諸願。出生無量菩薩化身。讚歎三世一切諸佛菩薩法門。智慧覺悟如來菩薩一切至處自在神力。乃至一毛孔中佛菩薩身。皆悉充滿無礙智眼。觀十方法界及虛空界三世諸法。爾時善財。如是恭敬供養。具諸願忍。以無量智觀境界地。爾時善財。五體敬禮彼嚴淨藏高大樓觀。作如是念。此是諸佛菩薩諸善知識。是諸佛塔。是如來像。諸佛菩薩法寶住處。是聲聞緣覺。亦是其塔。此是眾聖。亦是父母。亦是福田。此是一切法界境界。作是念已。又復等觀猶如虛空。等觀如法界無有障礙。等觀如實際至一切處。等觀如如來。除諸虛妄無所染著。等觀如影如夢如電如響。悉從緣起非有非無。深心信解。隨諸業因而受果報。知從信心成等正覺。因解佛功德供養諸佛。因恭敬心出佛化身。因修善根起諸佛法。因般若波羅蜜起一切波羅蜜。因堅固願起諸佛法。因諸迴向起一切菩薩行。一切智境界法界解了迴向。非常非斷。非生非滅。非無因作。捨離有見諸顛倒惑。謂從自在而生諸法。本有實性次第而出。離我我所。深達緣起。入諸法界。見有為法猶如鏡像。離有無見。不生不滅。滅邪癡惑。了諸法空悉無自在。超出諸相入無相際。而亦不違種生芽法。悉知一切從因緣生。如因印故而生印像。如鏡中像。如電如夢如響如幻。各隨因有。一切諸法亦復如是。隨業受報。以善方便潤澤諸法。爾時善財。禮未起間。知法如是得不思議善根柔軟身心。稽首禮畢敬遶十匝。合掌諦觀復作是念。此是解空無相願者之所住處。離虛妄者之所住處。住法界者。了知眾生非實有者。知不生者。知一切世間無所著者。方便分別一切眾生者。一切無所依者。離一切相者。知一切法無自性者。不虛妄取一切業者。了知一切心意識相者。知一切道非出非不出者。住一切甚深大智度者。方便充滿普門法界者。寂滅一切眾煩惱者。智慧斷除見愛慢者。一切禪定解脫三昧神通遊戲者。修一切菩薩三昧境界者。安住一切如來所者。以一劫為一切劫。以一切劫為一劫者。以一切剎為一剎。以一剎。為一切剎。而亦不壞諸剎相者。以一法為一切法。以一切法為一法。而亦不壞諸法相者。以一眾生為一切眾生。以一切眾生為一眾生。而解眾生無差別者。以一佛為一切佛。以一切佛為一佛。而解諸佛無有二者。以三世為一念。以一念為三世者。於一念中詣一切剎者。普照饒益一切眾生者。得一切入者。出過眾生為教化故而不捨離者。不依一切剎。而遊行莊嚴一切世界供養佛者。詣一切佛無染著者。依善知識不味法者。住一切魔宮不樂欲者。入一切相而不捨離一切智者。了一切眾生身無我無眾生無二觀者。自身容受一切世界。而不壞法性者。盡未來劫修諸願行。而不取劫長短相者。不離一毛端處。而現一切世界。普為眾生說正法者。可尊重者。解甚深法者。達無二者。了無性者。善對治者。體法空者。住慈悲者。遠離一切聲聞緣覺地者。超出一切魔境界者。不染一切世間境界者。究竟一切菩薩法門者。隨順一切佛法門者。厭一切生死。而不證聲聞離生法者。知一切法無生。而亦不起不生見者。觀不淨法。不證離欲法不染愛者。修習大慈。不為除滅瞋恚法者。觀於緣起。一切法中無愚癡者。住於四禪不隨生者。住四無量。不生無色為教化者。修習止觀。不證明脫化眾生者。住空三昧。滅無見者。住無相三昧。為化眾生不捨相者。住無願三昧。不捨菩薩一切願者。一切煩惱業中得自在力為教化故。示現隨順煩惱業者。離於生死而現受生為教化者。離一切趣現入諸趣化眾生者。修大慈悲不隨愛者。修習喜心。見眾生苦常憂慼者。修習捨心。而不捨離利他事者。得九次第定。而不厭離欲界生者。離於諸受。而不證實際者。住三脫門。而不證聲聞解脫法者。觀四真諦。而不證諸果者。觀於緣起。離邊見者。修八正道。而不永出生死難者。超凡夫地。而不墮於二乘地者。觀陰熾然。而不永滅於五陰者。離四魔道。而不永捨諸魔覺者。捨六入障。而現受者。觀真如相。而不證於實際法者。現學一切乘。而不捨離摩訶衍者。如此樓觀。住一切功德者之所住處。爾時善財。以偈頌曰<p class='lg'><br>　安住大慈心　　彌勒摩訶薩<br>　具足妙功德　　饒益諸群生<br>　住於灌頂地　　諸佛之長子<br>　思惟佛境界　　安住此法堂<br>　一切諸佛子　　常履大乘行<br>　遊行諸法界　　安住此法堂<br>　施戒忍精進　　禪智方便願<br>　究竟彼岸者　　安住此法堂<br>　無礙智如空　　普照三世法<br>　了知一切者　　安住此法堂<br>　解了一切法　　真實無生相<br>　如鳥遊空者　　安住此法堂<br>　除滅貪恚癡　　一切諸顛倒<br>　常樂寂靜者　　安住此法堂<br>　三脫門道觀　　陰入界緣起<br>　遠離惡道者　　安住此法堂<br>　深入無礙智　　等觀眾生剎<br>　知法無性者　　安住此法堂<br>　三世法無礙　　猶如空中風<br>　無所染著者　　安住此法堂<br>　見眾生受苦　　無有歸依處<br>　大悲普濟者　　安住此法堂<br>　見盲冥眾生　　捨正入險路<br>　為示正道者　　安住此法堂<br>　見諸有為中　　生老病死逼<br>　令免恐怖者　　安住此法堂<br>　見眾生結患　　積集智慧藥<br>　悲心醫王者　　安住此法堂<br>　見無量眾生　　漂溺生死海<br>　大悲船度者　　安住此法堂<br>　深入生死海　　摧滅煩惱龍<br>　採佛智寶者　　安住此法堂<br>　願地慈悲眼　　觀海出眾生<br>　如金翅鳥者　　安住此法堂<br>　法界空中行　　猶如淨日月<br>　慧光普照者　　安住此法堂<br>　為一一眾生　　盡未來際劫<br>　荷負諸苦者　　安住此法堂<br>　一一諸剎中　　盡來劫修行<br>　金剛精進者　　安住此法堂<br>　一坐處聞持　　諸佛法無厭<br>　大智慧海者　　安住此法堂<br>　遍遊世界海　　及諸大眾海<br>　供養佛海者　　安住此法堂<br>　一切劫海中　　修諸願行海<br>　出生功德者　　安住此法堂<br>　一一毛孔中　　佛剎劫眾生<br>　無礙眼見者　　安住此法堂<br>　一念中遍入　　不可說諸劫<br>　知念無礙者　　安住此法堂<br>　一切剎微塵　　眾生水渧等<br>　生此等願者　　安住此法堂<br>　無量劫修行　　總持禪定願<br>　解脫法門者　　安住此法堂<br>　一切諸佛子　　出生無量德<br>　饒益眾生者　　安住此法堂<br>　成就無礙智　　通明巧方便<br>　隨應現生者　　安住此法堂<br>　從初發道心　　究竟一切行<br>　化身滿法界　　顯現自在力<br>　一念成正覺　　入無量智業<br>　莫能測量者　　安住此法堂<br>　無礙淨慧力　　遊行諸法界<br>　無垢智觀者　　安住此法堂<br>　成就無礙足　　一切無所著<br>　了剎無二者　　安住此法堂<br>　觀諸寂滅法　　皆悉如虛空<br>　離垢境界者　　安住此法堂<br>　大悲觀眾生　　諸苦所逼迫<br>　拔濟饒益者　　安住此法堂<br>　不離一坐處　　普現眾生前<br>　如明淨日月　　除滅魔鉤餌<br>　佛子住此堂　　哀愍諸群生<br>　出無量化身　　充滿諸法界<br>　佛子住此堂　　遍遊諸世界<br>　一切如來所　　無量無數劫<br>　無依入此堂　　稱量佛境界<br>　無量無數劫　　其心無厭倦<br>　佛子住此堂　　念念入諸定<br>　一一三昧門　　顯現佛境界<br>　佛子住此堂　　覺了一切剎<br>　三世一切劫　　眾生佛名號<br>　佛子住此堂　　諸劫為一念<br>　遠離妄想惑　　隨順於眾生<br>　佛子住此堂　　修習諸三昧<br>　一一心念中　　了達三世法<br>　佛子住此堂　　一處跏趺坐<br>　普現一切剎　　一切諸趣中<br>　佛子住此堂　　悉飲佛法海<br>　深入智慧海　　超度功德海<br>　無礙智思量　　三世無數剎<br>　諸劫諸如來　　無數眾生類<br>　佛子住此堂　　常於一念中<br>　了知於三世　　諸佛剎成敗<br>　善知諸最勝　　所修諸行願<br>　并眾生諸根　　修習佛境界<br>　一一微塵中　　見一切劫剎<br>　諸佛及眷屬　　一切眾生類<br>　佛子住此堂　　常觀一切法<br>　眾生剎世劫　　皆悉無自性<br>　觀察眾生等　　法等如來等<br>　願等世界等　　三世悉平等<br>　佛子住此堂　　教化諸群生<br>　供養諸如來　　思惟諸法界<br>　無量智慧業　　滿足諸大願<br>　無數劫演說　　不可得窮盡<br>　一切諸佛子　　具足無量德<br>　安住此法堂　　我合掌敬禮<br>　諸佛之長子　　彌勒無礙行<br>　我今合掌禮　　唯願慈矜愍　</p><p>爾時善財。讚歎樓觀諸菩薩已。合掌恭敬。供養禮訖。於門下立。欲見彌勒菩薩。爾時遙見彌勒菩薩。與無量天龍夜叉乾闥婆阿修羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽人非人等大眾圍遶從外而來。威德特尊普照一切。不染世法。超<span class='corr'>出</span>一切世間眾魔境界。滅諸障礙。深入如來菩薩境界。供養諸佛等諸佛法。冠解脫繒淨妙天冠。住大智網。於諸佛所得一切智甘露灌頂。生諸佛法得薩婆若。爾時善財。頭面敬禮一心合掌。白言大聖。云何菩薩學菩薩行修菩薩道。既修學已。具一切佛法。隨所請眾生悉令度脫。成就大願。究竟一切菩薩所行。安慰一切諸天世人。不負本心。不違三寶。不欺天人。不罔眾生。不斷佛種。持菩薩家如來正法。如是等事。唯願演說。爾時彌勒。觀察大眾。指善財言。汝等見是童子問菩薩行具足一切功德者不。此童子者。勇猛精進專求實義。以正直心得不退轉。常修勝法心無厭足。如救頭然。求善知識。親近供養聞法受持。此童子者。昔於頻陀伽羅城。受文殊師利教。求善知識。展轉經由一百一十諸善知識。問菩薩行。心無疲倦。次來我所。如是童子學大乘者。甚為希有。成滿大願。能辨大事。具大莊嚴。常以大慈救護眾生。起大精進波羅蜜。示導大眾。乘大法船度生死海。令住大道得大法寶長養大智。如是之人難得聞見。親近共住同行亦難。何以故。此童子者。發心救護一切眾生。除滅眾苦惡道諸難邪見險路愚癡之闇。超出生死。壞一切趣輪。度魔境界。於一切世間無所染著。出欲泥。解貪縛。除邪倒。摧慢幢。拔使刺。廢諸蓋。裂愛網。滅無明。竭有流。離諂幻。淨心垢。釋疑惑。度無智海。厭生死苦。乘大法船濟四使流。於大愛河造智慧橋。愚癡闇中然智慧燈。於生死路示以正道。煩惱病者令服法藥。生老死者授甘露法。三毒盛者滅以定水令得清涼。諸憂怖者施以無畏。三有獄者開以智門。邪見縛者斷以慧劍。住三界城開解脫門。在危險者示安隱處。懼結賊者施以無畏。墜三惡塹者俯接令出。為陰賊害者置涅槃城。著眾生者示八正道。住六入空聚者拯以慧明。失津要者示以正濟。近惡知識者令親善友。樂童蒙者誘以聖法。樂住生死宅者普令超入一切智城。救護一切眾生之類。不捨清淨求菩提心。積集大乘心無疲倦。飲正法雨而無厭足。勇猛究竟諸功德事。淨諸法門修菩薩行心無疲懈。不退方便出生大願。見善知識心樂無厭奉給所為隨順其教。不以為苦。諸善男子。世間有能發起無上菩提心者。甚為希有。若發心已。如是精進求佛法者。亦甚希有。如是樂欲淨菩薩道。具菩薩行。不惜身命。求善知識。不違其教。集菩提分。不貪利養。不捨菩薩正直之心。不著家業不染五欲。不戀父母及諸親族。但樂專修一切種智。如是之人倍復希有。諸善男子。若有菩薩。如是學者。則能究竟菩薩所行。成滿大願。近佛菩提。淨一切剎。教化眾生。深入法界。具足一切諸波羅蜜。廣菩薩行。畢本意性。出於魔業。值遇一切諸善知識。於一生中。能具普賢菩薩諸行。此童子者。入威儀海諸智慧海。修菩提海菩薩行海。成滿一切諸佛願海。詣諸剎海見諸佛海。入眷屬海行供養海。聞正法海飲妙法海。成滿一切菩薩力海。顯現一切自在力雲。一切眾生無不見者。滅一切煩惱處。入一切佛處。入諸法門處。入諸三昧處。住諸通明處。遊行法界處。如日月出照一切眾生處。不依諸相如空中鳥。常樂寂靜無壞法門。遍遊因陀羅網世界諸佛世界。如風無礙。深入法界。現諸世間。見三世佛。心大歡喜踊躍無量。隨諸佛教。為聖法器。得諸法門。具菩薩行。現自在力。善財。汝今得最大利。於無量劫難聞見者。汝悉聞見知彼功德。所謂得見文殊師利。積無量德。遠離一切險難惡道。安住正法。過童蒙地。住諸菩薩功德之地。具智慧地。得諸佛地菩薩行海。成滿虛空等諸佛智藏。專求無量諸妙功德。心無厭倦。若能如是堅直心者。則能樂求諸善知識。具菩薩行教化眾生。具不思議清淨之信諸妙功德正法義者。悉得睹見一切佛子。善財。汝今獲大善利。次第睹見諸佛真子。隨彼自說願行所得。汝從聞已。皆悉具得如是行者。於無量劫之所難<span class='corr'>辦</span>。以是因緣。諸佛子等次第為說。難聞見者汝悉聞見。從彼聞法現自在力。為一切佛之所護念。菩薩所攝隨順彼教。得大善利。長養一切諸菩薩性。學諸功德。不斷佛種。常為諸佛甘露灌頂。不久當與諸佛子等。隨前眾生。因其修善。皆悉令獲勝妙果報。善財。汝應發大歡喜。不久當得大果報故。無量菩薩。於無數劫修菩薩行。汝今一生皆悉具得。皆由直心精進力故。其有欲得如是法者。當如善財之所修學。便得究竟諸菩薩行。滿一切願達一切法。譬如慶雲隨所覆處能降甘澤。隨智慧願具菩薩行。亦復如是。善財當知。我所顯說。皆是普賢菩薩所行。應當了知近善知識。過去諸佛專求菩提修習此行。於無量劫諸有為中受無量苦。猶不值遇過去諸佛。不具是行。善財。汝今皆得成就。聞諸佛法行菩薩行。其有眾生。聞是行者。得大善利成滿大願。親近諸佛。為佛真子。必成佛道清淨解脫。除滅諸惡遠離眾苦。積功德聚清淨法身。遊行十方。見諸如來菩薩大眾。長養善根如水蓮華。值遇諸佛聞持正法。安住佛道具諸佛願。究竟諸佛功德彼岸。爾時彌勒。告善財言。汝可往詣文殊師利問諸法門智慧境界普賢所行。彼當為汝分別演說。爾時善財。聞是語已。悲泣流淚。文殊師利即時申臂。遙授善財華寶瓔珞。善財得已歡喜供散彌勒菩薩。彌勒菩薩即以右手摩善財頂。讚言。善哉善哉。佛子。汝亦不久當與我等。爾時善財。踊躍無量。以偈頌曰<p class='lg'><br>　無量無數劫　　難得聞見者<br>　我今得奉覲　　無上善知識<br>　文殊我所尊　　究竟功德岸<br>　蒙見善知識　　願速還親近　</p><p>爾時善財。五體敬禮彌勒菩薩。合掌白言。大聖。我已先發阿耨多羅三藐三菩提心。而未知菩薩云何學菩薩行修菩薩道。大聖今者。已為諸佛授一生記。證於菩薩離生正法。住菩薩住。究竟一切諸波羅蜜。具足一切諸法忍門。成就菩薩一切諸地。自在遊戲一切法門。得一切三昧。到於菩薩隨所至趣。逮得一切陀羅尼辯才方便光明。具足成就菩薩自在。積集一切助菩提分。遊戲巧方便慧。得一切通明。隨所修學。悉已究竟菩薩諸行。具一切願。知諸乘門。持如來持。攝佛菩提。守護一切諸佛法藏。出生智寶。菩薩功德如來密教。常為菩薩大眾上首。為煩惱賊所逼迫者。以勇猛力能為摧滅令得安隱。生死曠野迷正路者示以正道。煩惱患者治以良醫。諸眾生尊為天中天。為無上聖。勝出二乘。生死海者為作導師而度脫之。張大教網[<a href='javascript:showpic("../fontimg/000262.gif")'>一/旦</a>]生死海。諸調伏者攝而取之。長養善根。安立菩薩於無礙乘。究竟一切諸菩薩事。住諸佛所。唯願大聖為我演說。云何菩薩學菩薩行修菩薩道。爾時彌勒菩薩摩訶薩。觀察善財。指示大眾。歎其功德。以偈頌曰<p class='lg'><br>　善財童子者　　淨直心智慧<br>　專求菩薩行　　而來至我所<br>　善來大悲雲　　能雨甘露法<br>　具足三淨眼　　菩薩行無厭<br>　善來正直心　　精進無懈惓<br>　諸根悉調伏　　專求菩薩行<br>　善來無壞行　　常求善知識<br>　了達一切法　　教化諸群生<br>　善來清淨道　　安住功德藏<br>　勇猛精進力　　逮得最勝地<br>　善來難見者　　諸佛功德子<br>　增長諸善根　　深入無量境<br>　善來平等者　　利衰及毀譽<br>　苦樂世間法　　其心無所染<br>　善來安樂者　　直心離諂曲<br>　除滅於憍慢　　瞋恚放逸法<br>　善來最勝藏　　觀察一切眾<br>　長養功德藏　　其心無疲倦<br>　善來三世智　　圓滿諸法界<br>　了佛功德藏　　其心無疲倦<br>　善來妙蓮華　　增長名稱雲<br>　諸佛子教來　　我示無礙趣<br>　成就智慧網　　了達不思議<br>　廣修菩薩行　　教化諸群生<br>　專求佛菩提　　修習離垢行<br>　聞持諸大願　　至此無疲倦<br>　去來現在佛　　所成諸行業<br>　善財欲修學　　故來至我所<br>　志求真法師　　演說正道法<br>　善教菩薩者　　故來至我所<br>　佛子修智慧　　具足於菩提<br>　親近善知識　　故來至我所<br>　眾生慈父母　　長養諸功德<br>　究竟菩提道　　故來至我所<br>　生老病死者　　無上良醫王<br>　眾生之釋天　　雨甘露法藥<br>　眾生明淨日　　普照諸正道<br>　眾生之淨月　　功德圓滿故<br>　譬如須彌山　　怨親心不動<br>　猶如大海水　　未曾有增減<br>　猶如海導師　　度脫無量眾<br>　一切無所著　　故來至我所<br>　勇健精進力　　拯救諸眾生<br>　悉令得安樂　　專求善知識<br>　建立正法幢　　顯現佛功德<br>　除滅惡道苦　　開諸善趣門<br>　能詣諸導師　　睹見佛妙身<br>　聞持彼密教　　專求黠慧師<br>　欲具妙智色　　託生種姓家<br>　究竟諸功德　　故來至我所<br>　無比正直心　　親近善知識<br>　聞其所說教　　皆悉能奉行<br>　因昔無量德　　文殊令發心<br>　隨順其教命　　專求佛菩提<br>　捨天宮家屬　　父母諸親戚<br>　世間一切樂　　謙苦求知識<br>　如是清淨行　　於此命終已<br>　得諸勝妙果　　昇入佛法堂<br>　善財見眾生　　生老病死苦<br>　為發大悲心　　專求佛菩提<br>　見五道輪轉　　眾苦所逼迫<br>　修智金剛輪　　壞散苦趣輪<br>　眾生田荒穢　　貪恚邪見刺<br>　為淨修治故　　專求利智犁<br>　眾生處癡闇　　盲冥失正路<br>　善財為導師　　慧光示正道<br>　忍辱為密鎧　　執持慧利劍<br>　乘於三脫門　　摧滅煩惱賊<br>　善財勇猛力　　普為三界眾<br>　除滅諸恐怖　　令置安隱處<br>　善財為海師　　造立大法船<br>　越度爾焰海　　令住淨寶洲<br>　善財為一切　　法界中淨日<br>　以願智慧光　　普照眾生類<br>　善財為覺月　　妙法悉圓滿<br>　慈定清涼光　　滅諸煩惱熱<br>　善財智海依　　直心金剛地<br>　菩薩行漸深　　出生妙法寶<br>　菩提心龍王　　昇於法界空<br>　興雲雨甘露　　長養白淨果<br>　淨信心為炷　　慈悲為香油<br>　正念為寶器　　然彼耀世燈<br>　道心迦羅邏　　慈悲為胞段<br>　菩提分肢節　　長養如來藏<br>　增益功德藏　　清淨智慧藏<br>　熾盛智慧藏　　成滿諸願藏<br>　如是大莊嚴　　救護諸群生<br>　一切天人中　　難聞難得見<br>　如是智慧樹　　根深不可動<br>　方便為敷茂　　饒益諸群生<br>　欲聞一切法　　除滅諸疑惑<br>　具足妙功德　　專求善知識<br>　摧滅煩惱魔　　消滅邪愛垢<br>　悉令得解脫　　專求智慧者<br>　安住功德道　　究竟滅三塗<br>　開示諸善趣　　令具涅槃道<br>　顯現八正路　　除滅諸邪見<br>　壞裂煩惱網　　消竭愛欲海<br>　善財明淨日　　普照群萌類<br>　能為調御士　　拯濟三有眾<br>　覺悟於一切　　永出五欲泥<br>　除滅虛妄想　　為開解脫門<br>　分別諸法界　　嚴淨如來剎<br>　究竟一切法　　善財應歡喜<br>　勇猛修方便　　信心不可壞<br>　積集妙功德　　成滿諸大願<br>　不久見諸佛　　了達一切法<br>　嚴淨諸佛剎　　成就佛菩提<br>　隨順威儀海　　究竟諸行海<br>　度脫於一切　　無量眾生海<br>　出生諸善法　　具足妙功德<br>　與諸佛子等　　圓滿解脫法<br>　成滿諸大願　　降伏一切魔<br>　具足清淨業　　除滅諸煩惱<br>　成就一切智　　了達甚深法<br>　除滅諸群生　　煩惱眾苦患<br>　一切眾生輪　　迴流生死輪<br>　為轉淨法輪　　除滅眾苦輪<br>　守護佛種姓　　淨修法種姓<br>　攝取僧種性　　了三世種姓<br>　成滿大願網　　壞散邪見網<br>　[<a href='javascript:showpic("../fontimg/067334.gif")'>國*瓜</a>]裂諸愛網　　決破眾苦網<br>　成就直心性　　具足智慧性<br>　嚴淨世界性　　度脫眾生性<br>　善財令一切　　無量諸群生<br>　諸佛及菩薩　　皆悉大歡喜<br>　善財淨慧光　　普照諸剎法<br>　一切眾生類　　皆見無量佛<br>　照明諸法界　　清淨眾生界<br>　遠離諸惡道　　除滅三有苦<br>　令眾離邪道　　顯現諸善道<br>　修習八正道　　安立解脫道<br>　普令諸群生　　度脫生死海<br>　除滅諸煩惱　　安住功德海<br>　消竭煩惱海　　令度三有海<br>　諸根悉調伏　　不染於世間　</p><p class='juan'>
大方廣佛華嚴經卷第五十八</p>
</body></html>
