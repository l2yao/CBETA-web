<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
大方廣佛華嚴經卷第二<p><span class='byline'>　　　　于闐國三藏實叉難陀奉　制譯</span><br><p><b>　　<A NAME="n6"></A>世主妙嚴品第一之二</b></p>
<p>爾時如來道場眾海。悉已雲集。無邊品類。周匝遍滿。形色部從。各各差別。隨所來方。親近世尊。一心瞻仰。此諸眾會。已離一切煩惱心垢及其餘習。摧重障山。見佛無礙。如是皆以毘盧遮那如來往昔之時。於劫海中修菩薩行。以四攝事而曾攝受。一一佛所。種善根時。皆已善攝。種種方便。教化成熟。令其安立一切智道。種無量善。獲眾大福。悉已入於方便願海。所行之行。具足清淨。於出離道。已能善出。常見於佛。分明照了。以勝解力。入於如來功德大海。得於諸佛解脫之門。遊戲神通。所謂妙焰海大自在天王。得法界虛空界寂靜方便力解脫門。自在名稱光天王。得普觀一切法悉自在解脫門。清淨功德眼天王。得知一切法不生不滅不來不去無功用行解脫門。可愛樂大慧天王。得現見一切法真實相智慧海解脫門。不動光自在天王。得與眾生無邊安樂大方便定解脫門。妙莊嚴眼天王。得令觀寂靜法滅諸癡暗怖解脫門。善思惟光明天王。得善入無邊境界不起一切諸有思惟業解脫門。可愛樂大智天王。得普往十方說法而不動無所依解脫門。普音莊嚴幢天王。得入佛寂靜境界普現光明解脫門。名稱光善精進天王。得住自所悟處而以無邊廣大境界為所緣解脫門。爾時妙焰海天王。承佛威力。普觀一切自在天眾。而說頌言<p class='lg'><br>　佛身普遍諸大會　　充滿法界無窮盡<br>　寂滅無性不可取　　為救世間而出現<br>　如來法王出世間　　能然照世妙法燈<br>　境界無邊亦無盡　　此自在名之所證<br>　佛不思議離分別　　了相十方無所有<br>　為世廣開清淨道　　如是淨眼能觀見<br>　如來智慧無邊際　　一切世間莫能測<br>　永滅眾生癡暗心　　大慧入此深安住<br>　如來功德不思議　　眾生見者煩惱滅<br>　普使世間獲安樂　　不動自在天能見<br>　眾生癡暗常迷覆　　如來為說寂靜法<br>　是則照世智慧燈　　妙眼能知此方便<br>　如來清淨妙色身　　普現十方無有比<br>　此身無性無依處　　善思惟天所觀察<br>　如來音聲無限礙　　堪受化者靡不聞<br>　而佛寂然琱ㄟ吽@　此樂智天之解脫<br>　寂靜解脫天人主　　十方無處不現前<br>　光明照耀滿世間　　此無礙法嚴幢見<br>　佛於無邊大劫海　　為眾生故求菩提<br>　種種神通化一切　　名稱光天悟斯法　</p><p>復次可愛樂法光明幢天王。得普觀一切眾生根為說法斷疑解脫門。淨莊嚴海天王。得隨憶念令見佛解脫門。最勝慧光明天王。得法性平等無所依莊嚴身解脫門。自在智慧幢天王。得了知一切世間法一念中安立不思議莊嚴海解脫門。樂寂靜天王。得於一毛孔現不思議佛剎無障礙解脫門。普智眼天王。得入普門觀察法界解脫門。樂旋慧天王。得為一切眾生種種出現無邊劫常現前解脫門。善種慧光明天王。得觀一切世間境界入不思議法解脫門。無垢寂靜光天王。得示一切眾生出要法解脫門。廣大清淨光天王。得觀察一切應化眾生令入佛法解脫門<p>爾時可愛樂法光明幢天王。承佛威力。普觀一切少廣天無量廣天廣果天眾。而說頌言<p class='lg'><br>　諸佛境界不思議　　一切眾生莫能測<br>　普令其心生信解　　廣大意樂無窮盡<br>　若有眾生堪受法　　佛威神力開導彼<br>　令其皒@佛現前　　嚴海天王如是見<br>　一切法性無所依　　佛現世間亦如是<br>　普於諸有無依處　　此義勝智能觀察<br>　隨諸眾生心所欲　　佛神通力皆能現<br>　各各差別不思議　　此智幢王解脫海<br>　過去所有諸國土　　一毛孔中皆示現<br>　此是諸佛大神通　　愛樂寂靜能宣說<br>　一切法門無盡海　　同會一法道場中<br>　如是法性佛所說　　智眼能明此方便<br>　十方所有諸國土　　悉在其中而說法<br>　佛身無去亦無來　　愛樂慧旋之境界<br>　佛觀世法如光影　　入彼甚深幽奧處<br>　說諸法性常寂然　　善種思惟能見此<br>　佛善了知諸境界　　隨眾生根雨法雨<br>　為啟難思出要門　　此寂靜天能悟入<br>　世尊琤H大慈悲　　利益眾生而出現<br>　等雨法雨充其器　　清淨光天能演說　</p><p>復次清淨慧名稱天王。得了達一切眾生解脫道方便解脫門。最勝見天王。得隨一切諸天眾所樂如光影普示現解脫門。寂靜德天王。得普嚴淨一切佛境界大方便解脫門。須彌音天王。得隨諸眾生永流轉生死海解脫門。淨念眼天王。得憶念如來調伏眾生行解脫門。可愛樂普照天王。得普門陀羅尼海所流出解脫門。世間自在主天王。得能令眾生值佛生信藏解脫門。光焰自在天王。得能令一切眾生聞法信喜而出離解脫門。樂思惟法變化天王。得入一切菩薩調伏行如虛空無邊無盡解脫門。變化幢天王。得觀眾生無量煩惱普悲智解脫門。爾時清淨慧名稱天王。承佛威力。普觀一切少淨天無量淨天遍淨天眾。而說頌言<p class='lg'><br>　了知法性無礙者　　普現十方無量剎<br>　說佛境界不思議　　令眾同歸解脫海<br>　如來處世無所依　　譬如光影現眾國<br>　法性究竟無生起　　此勝見王所入門<br>　無量劫海修方便　　普淨十方諸國土<br>　法界如如常不動　　寂靜德天之所悟<br>　眾生愚癡所覆障　　盲暗琠~生死中<br>　如來示以清淨道　　此須彌音之解脫<br>　諸佛所行無上道　　一切眾生莫能測<br>　示以種種方便門　　淨眼諦觀能悉了<br>　如來琤H總持門　　譬如剎海微塵數<br>　示教眾生遍一切　　普照天王此能入<br>　如來出世甚難值　　無量劫海時一遇<br>　能令眾生生信解　　此自在天之所得<br>　佛說法性皆無性　　甚深廣大不思議<br>　普使眾生生淨信　　光焰天王能善了<br>　三世如來功德滿　　化眾生界不思議<br>　於彼思惟生慶悅　　如是樂法能開演<br>　眾生沒在煩惱海　　愚癡見濁甚可怖<br>　大師哀愍令永離　　此化幢王所觀境<br>　如來琠韙j光明　　一一光中無量佛<br>　各各現化眾生事　　此妙音天所入門　</p><p>復次可愛樂光明天王。得琩寂靜樂而能降現消滅世間苦解脫門。清淨妙光天王。得大悲心相應海一切眾生喜樂藏解脫門。自在音天王。得一念中普現無邊劫一切眾生福德力解脫門。最勝念智天王。得普使成住壞一切世間皆悉如虛空清淨解脫門。可愛樂淨妙音天王。得愛樂信受一切聖人法解脫門。善思惟音天王。得能經劫住演說一切地義及方便解脫門。演莊嚴音天王。得一切菩薩從兜率天宮沒下生時大供養方便解脫門。甚深光音天王。得觀察無盡神通智慧海解脫門。廣大名稱天王。得一切佛功德海滿足出現世間方便力解脫門。最勝淨光天王。得如來往昔誓願力發生深信愛樂藏解脫門。爾時可愛樂光明天王。承佛威力。普觀一切少光天無量光天極光天眾。而說頌言<p class='lg'><br>　我念如來昔所行　　承事供養無邊佛<br>　如本信心清淨業　　以佛威神今悉見<br>　佛身無相離眾垢　　琣窾O悲哀愍地<br>　世間憂患悉使除　　此是妙光之解脫<br>　佛法廣大無涯際　　一切剎海於中現<br>　如其成壞各不同　　自在音天解脫力<br>　佛神通力無與等　　普現十方廣大剎<br>　悉令嚴淨常現前　　勝念解脫之方便<br>　如諸剎海微塵數　　所有如來咸敬奉<br>　聞法離染不唐捐　　此妙音天法門用<br>　佛於無量大劫海　　說地方便無倫匹<br>　所說無邊無有窮　　善思音天知此義<br>　如來神變無量門　　一念現於一切處<br>　降神成道大方便　　此莊嚴音之解脫<br>　威力所持能演說　　及現諸佛神通事<br>　隨其根欲悉令淨　　此光音天解脫門<br>　如來智慧無邊際　　世中無等無所著<br>　慈心應物普現前　　廣大名天悟斯道<br>　佛昔修習菩提行　　供養十方一切佛<br>　一一佛所發誓心　　最勝光聞大歡喜　</p><p>復次尸棄梵王。得普住十方道場中說法而所行清淨無染著解脫門。慧光梵王。得使一切眾生入禪三昧住解脫門善思慧光明梵王。得普入一切不思議法解脫門。普雲音梵王。得入諸佛一切音聲海解脫門。觀世言音自在梵王。得能憶念菩薩教化一切眾生方便解脫門。寂靜光明眼梵王。得現一切世間業報相各差別解脫門。普光明梵王。得隨一切眾生品類差別皆現前調伏解脫門。變化音梵王。得住一切法清淨相寂滅行境界解脫門。光耀眼梵王。得於一切有無所著無邊際無依止常勤出現解脫門。悅意海音梵王。得常思惟觀察無盡法解脫門。爾時尸棄大梵王。承佛神力。普觀一切梵身天梵輔天梵眾天大梵天眾。而說頌言<p class='lg'><br>　佛身清淨常寂滅　　光明照耀遍世間<br>　無相無行無影像　　譬如空雲如是見<br>　佛身如是定境界　　一切眾生莫能測<br>　示彼難思方便門　　此慧光王之所悟<br>　佛剎微塵法門海　　一言演說盡無餘<br>　如是劫海演不窮　　善思慧光之解脫<br>　諸佛圓音等世間　　眾生隨類各得解<br>　而於音聲不分別　　普音梵天如是悟<br>　三世所有諸如來　　趣入菩提方便行<br>　一切皆於佛身現　　自在音天之解脫<br>　一切眾生業差別　　隨其因感種種殊<br>　世間如是佛皆現　　寂靜光天能悟入<br>　無量法門皆自在　　調伏眾生遍十方<br>　亦不於中起分別　　此是普光之境界<br>　佛身如空不可盡　　無相無礙遍十方<br>　所有應現皆如化　　變化音王悟斯道<br>　如來身相無有邊　　智慧音聲亦如是<br>　處世現形無所著　　光耀天王入此門<br>　法王安處妙法宮　　法身光明無不照<br>　法性無比無諸相　　此海音王之解脫　</p><p>復次自在天王。得現前成熟無量眾生自在藏解脫門。善目主天王。得觀察一切眾生樂令入聖境界樂解脫門。妙寶幢冠天王。得隨諸眾生種種欲解令起行解脫門。勇猛慧天王。得普攝為一切眾生所說義解脫門。妙音句天王。得憶念如來廣大慈增進自所行解脫門。妙光幢天王。得示現大悲門摧滅一切憍慢幢解脫門。寂靜境天王。得調伏一切世間瞋害心解脫門。妙輪莊嚴幢天王。得十方無邊佛隨憶念悉來赴解脫門。華光慧天王。得隨眾生心念普現成正覺解脫門。因陀羅妙光天王。得普入一切世間大威力自在法解脫門。爾時自在天王。承佛威神。遍觀一切自在天眾。而說頌言<p class='lg'><br>　佛身周遍等法界　　普應眾生悉現前<br>　種種教門常化誘　　於法自在能開悟<br>　世間所有種種樂　　聖寂滅樂為最勝<br>　住於廣大法性中　　妙眼天王觀見此<br>　如來出現遍十方　　普應群心而說法<br>　一切疑念皆除斷　　此妙幢冠解脫門<br>　諸佛遍世演妙音　　無量劫中所說法<br>　能以一言咸說盡　　勇猛慧大之解脫<br>　世間所有廣大慈　　不及如來一毫分<br>　佛慈如空不可盡　　此妙音天之所得<br>　一切眾生慢高山　　十力摧殄悉無餘<br>　此是如來大悲用　　妙光幢王所行道<br>　慧光清淨滿世間　　若有見者除癡暗<br>　令其遠離諸惡道　　寂靜天王悟斯法<br>　毛孔光明能演說　　等眾生數諸佛名<br>　隨其所樂悉得聞　　此妙輪幢之解脫<br>　如來自在不可量　　法界虛空悉充滿<br>　一切眾會皆明睹　　此解脫門華慧入<br>　無量無邊大劫海　　普現十方而說法<br>　未曾見佛有去來　　此主光天之所悟　</p><p>復次善化天王。得開示一切業變化力解脫門。寂靜音光明天王。得捨離一切攀緣解脫門。變化力光明天王。得普滅一切眾生癡暗心令智慧圓滿解脫門。莊嚴主天王。得示現無邊悅意聲解脫門。念光天王。得了知一切佛無盡福德相解脫門。最上雲音天王。得普知過去一切劫成壞次第解脫門。勝光天王。得開悟一切眾生智解脫門。妙髻天王。得舒光疾滿十方虛空界解脫門。喜慧天王。得一切所作無能壞精進力解脫門。華光髻天王。得知一切眾生業所受報解脫門。普見十方天王。得示現不思議眾生形類差別解脫門。爾時善化天王。承佛威力。普觀一切善化天眾。而說頌言<p class='lg'><br>　世間業性不思議　　佛為群迷悉開示<br>　巧說因緣真實理　　一切眾生差別業<br>　種種觀佛無所有　　十方求覓不可得<br>　法身示現無真實　　此法寂音之所見<br>　佛於劫海修諸行　　為滅世間癡暗惑<br>　是故清淨最照明　　此是力光心所悟<br>　世間所有妙音聲　　無有能比如來音<br>　佛以一音遍十方　　入此解脫莊嚴主<br>　世間所有眾福力　　不與如來一相等<br>　如來福德同虛空　　此念光天所觀見<br>　三世所有無量劫　　如其成敗種種相<br>　佛一毛孔皆能現　　最上雲音所了知<br>　十方虛空可知量　　佛毛孔量不可得<br>　如是無礙不思議　　妙髻天王已能悟<br>　佛於曩世無量劫　　具修廣大波羅蜜<br>　勤行精進無厭怠　　喜慧能知此法門<br>　業性因緣不可思　　佛為世間皆演說<br>　法性本淨無諸垢　　此是華光之入處<br>　汝應觀佛一毛孔　　一切眾生悉在中<br>　彼亦不來亦不去　　此普見王之所了　</p><p>復次知足天王。得一切佛出興世圓滿教輪解脫門。喜樂海髻天王。得盡虛空界清淨光明身解脫門。最勝功德幢天王。得消滅世間苦淨願海解脫門。寂靜光天王。得普現身說法解脫門。善目天王。得普淨一切眾生界解脫門。寶峰月天王。得普化世間常現前無盡藏解脫門。勇健力天王。得開示一切佛正覺境界解脫門。金剛妙光天王。得堅固一切眾生菩提心令不可壞解脫門。星宿幢天王。得一切佛出興咸親近觀察調伏眾生方便解脫門。妙莊嚴天王。得一念悉知眾生心隨機應現解脫門。爾時知足天王。承佛威力。普觀一切知足天眾。而說頌言<p class='lg'><br>　如來廣大遍法界　　於諸眾生悉平等<br>　普應群情闡妙門　　令入難思清淨法<br>　佛身普現於十方　　無著無礙不可取<br>　種種色像世咸見　　此喜髻天之所入<br>　如來往昔修諸行　　清淨大願深如海<br>　一切佛法皆令滿　　勝德能知此方便<br>　如來法身不思議　　如影分形等法界<br>　處處闡明一切法　　寂靜光天解脫門<br>　眾生業惑所纏覆　　憍慢放逸心馳蕩<br>　如來為說寂靜法　　善目照知心喜慶<br>　一切世間真導師　　為救為歸而出現<br>　普示眾生安樂處　　峰月於此能深入<br>　諸佛境界不思議　　一切法界皆周遍<br>　入於諸法到彼岸　　勇慧見此生歡喜<br>　若有眾生堪受化　　聞佛功德趣菩提<br>　令住福海常清淨　　妙光於此能觀察<br>　十方剎海微塵數　　一切佛所皆往集<br>　恭敬供養聽聞法　　此莊嚴幢之所見<br>　眾生心海不思議　　無住無動無依處<br>　佛於一念皆明見　　妙莊嚴天斯善了　</p><p>復次時分天王。得發起一切眾生善根令永離憂惱解脫門。妙光天王。得普入一切境界解脫門。無盡慧功德幢天王。得滅除一切患大悲輪解脫門。善化端嚴天王。得了知三世一切眾生心解脫門。總持大光明天王。得陀羅尼門光明憶持一切法無忘失解脫門。不思議慧天王。得善入一切業自性不思議方便解脫門。輪臍天王。得轉法輪成熟眾生方便解脫門。光焰天王。得廣大眼普觀眾生而往調伏解脫門。光照天王。得超出一切業障不隨魔所作解脫門。普觀察大名稱天王。得善誘誨一切諸天眾令受行心清淨解脫門。爾時時分天王。承佛威力。普觀一切時分天眾。而說頌言<p class='lg'><br>　佛於無量久遠劫　　已竭世間憂惱海<br>　廣闢離塵清淨道　　永耀眾生智慧燈<br>　如來法身甚廣大　　十方邊際不可得<br>　一切方便無限量　　妙光明天智能入<br>　生老病死憂悲苦　　逼迫世間無暫歇<br>　大師哀愍誓悉除　　無盡慧光能覺了<br>　佛如幻智無所礙　　於三世法悉明達<br>　普入眾生心行中　　此善化天之境界<br>　總持邊際不可得　　辯才大海亦無盡<br>　能轉清淨妙法輪　　此是大光之解脫<br>　業性廣大無窮盡　　智慧覺了善開示<br>　一切方便不思議　　如是慧天之所入<br>　轉不思議妙法輪　　顯示修習菩提道<br>　永滅一切眾生苦　　此是輪臍方便地<br>　如來真身本無二　　應物隨形滿世間<br>　眾生各見在其前　　此是焰天之境界<br>　若有眾生一見佛　　必使淨除諸業障<br>　離諸魔業永無餘　　光照天王所行道<br>　一切眾會廣如海　　佛在其中最威耀<br>　普雨法雨潤眾生　　此解脫門名稱入　</p><p>復次釋迦因陀羅天王。得憶念三世佛出興乃至剎成壞皆明見大歡喜解脫門。普稱滿音天王。得能令佛色身最清淨廣大世無能比解脫門。慈目寶髻天王。得慈雲普覆解脫門。寶光幢名稱天王。得琩ㄕ簼韝@切世主前現種種形相威德身解脫門。發生喜樂髻天王。得知一切眾生城邑宮殿從何福業生解脫門。端正念天王。得開示諸佛成熟眾生事解脫門。高勝音天王。得知一切世間成壞劫轉變相解脫門。成就念天王。得憶念當來菩薩調伏眾生行解脫門。淨華光天王。得了知一切諸天快樂因解脫門。智日眼天王。得開示一切諸天子受生善根俾無癡惑解脫門。自在光明天王。得開悟一切諸天眾令永斷種種疑解脫門。爾時釋迦因陀羅天王。承佛威力。普觀一切三十三天眾。而說頌言<p class='lg'><br>　我念三世一切佛　　所有境界悉平等<br>　如其國土壞與成　　以佛威神皆得見<br>　佛身廣大遍十方　　妙色無比利群生<br>　光明照耀靡不及　　此道普稱能觀見<br>　如來方便大慈海　　往劫修行極清淨<br>　化導眾生無有邊　　寶髻天王斯悟了<br>　我念法王功德海　　世中最上無與等<br>　發生廣大歡喜心　　此寶光天之解脫<br>　佛知眾生善業海　　種種勝因生大福<br>　皆令顯現無有餘　　此喜髻天之所見<br>　諸佛出現於十方　　普遍一切世間中<br>　觀眾生心示調伏　　正念天王悟斯道<br>　如來智身廣大眼　　世界微塵無不見<br>　如是普遍於十方　　此雲音天之解脫<br>　一切佛子菩提行　　如來悉現毛孔中<br>　如其無量皆具足　　此念天王所明見<br>　世間所有安樂事　　一切皆由佛出生<br>　如來功德勝無等　　此解脫處華王入<br>　若念如來少功德　　乃至一念心專仰<br>　諸惡道怖悉永除　　智眼於此能深悟<br>　寂滅法中大神通　　普應群心靡不周<br>　所有疑惑皆令斷　　此光明王之所得　</p><p>復次日天子。得淨光普照十方眾生盡未來劫常為利益解脫門。光焰眼天子。得以一切隨類身開悟眾生令入智慧海解脫門。須彌光歡喜幢天子。得為一切眾生主令勤修無邊淨功德解脫門。淨寶月天子。得修一切苦行深心歡喜解脫門。勇猛不退轉天子。得無礙光普照令一切眾生益其精爽解脫門。妙華纓光明天子。得淨光普照眾生身令生歡喜信解海解脫門。最勝幢光明天子。得光明普照一切世間令成辦種種妙功德解脫門。寶髻普光明天子。得大悲海現無邊境界種種色相寶解脫門。光明眼天子。得淨治一切眾生眼令見法界藏解脫門。持德天子。得發生清淨相續心令不失壞解脫門。普運行光明天子。得普運日宮殿照十方一切眾生令成就所作業解脫門。爾時日天子。承佛威力。遍觀一切日天子眾。而說頌言<p class='lg'><br>　如來廣大智慧光　　普照十方諸國土<br>　一切眾生咸見佛　　種種調伏多方便<br>　如來色相無有邊　　隨其所樂悉現身<br>　普為世間開智海　　焰眼如是觀於佛<br>　佛身無等無有比　　光明照耀遍十方<br>　超過一切最無上　　如是法門歡喜得<br>　為利世間修苦行　　往來諸有無量劫<br>　光明遍淨如虛空　　寶月能知此方便<br>　佛演妙音無障礙　　普遍十方諸國土<br>　以法滋味益群生　　勇猛能知此方便<br>　放光明網不思議　　普淨一切諸含識<br>　悉使發生深信解　　此華纓天所入門<br>　世間所有諸光明　　不及佛一毛孔光<br>　佛光如是不思議　　此勝幢光之解脫<br>　一切諸佛法如是　　悉坐菩提樹王下<br>　令非道者住於道　　寶髻光明如是見<br>　眾生盲闇愚癡苦　　佛欲令其生淨眼<br>　是故為然智慧燈　　善目於此深觀察<br>　解脫方便自在尊　　若有曾見一供養<br>　悉使修行至於果　　此是德天方便力<br>　一法門中無量門　　無量千劫如是說<br>　所演法門廣大義　　普運光天之所了　</p><p>復次月天子。得淨光普照法界攝化眾生解脫門。華王髻光明天子。得觀察一切眾生界令普入無邊法解脫門。眾妙淨光天子。得了知一切眾生心海種種攀緣轉解脫門。安樂世間心天子。得與一切眾生不可思議樂令踊躍大歡喜解脫門。樹王眼光明天子。得如田家作業種芽莖等隨時守護令成就解脫門。出現淨光天子。得慈悲救護一切眾生令現見受苦受樂事解脫門。普遊不動光天子。得能持清淨月普現十方解脫門。星宿王自在天子。得開示一切法如幻如虛空無相無自性解脫門。淨覺月天子。得普為一切眾生起大業用解脫門。大威德光明天子。得普斷一切疑惑解脫門。爾時月天子。承佛神力。普觀一切月宮殿中諸天眾會。而說頌曰<p class='lg'><br>　佛放光明遍世間　　照耀十方諸國土<br>　演不思議廣大法　　永破眾生癡惑暗<br>　境界無邊無有盡　　於無量劫常開導<br>　種種自在化群生　　華髻如是觀於佛<br>　眾生心海念念殊　　佛智寬廣悉了知<br>　普為說法令歡喜　　此妙光明之解脫<br>　眾生無有聖安樂　　沈迷惡道受諸苦<br>　如來示彼法性門　　安樂思惟如是見<br>　如來希有大慈悲　　為利眾生入諸有<br>　說法勸善令成就　　此目光天所了知<br>　世尊開闡法光明　　分別世間諸業性<br>　善惡所行無失壞　　淨光見此生歡喜<br>　佛為一切福所依　　譬如大地持宮室<br>　巧示離憂安隱道　　不動能知此方便<br>　智火大明周法界　　現形無數等眾生<br>　普為一切開真實　　星宿王天悟斯道<br>　佛如虛空無自性　　為利眾生現世間<br>　相好莊嚴如影像　　淨覺天王如是見<br>　佛身毛孔普演音　　法雲覆世悉無餘<br>　聽聞莫不生歡喜　　如是解脫光天悟　</p><p class='juan'>
大方廣佛華嚴經卷第二</p>
</body></html>
