<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
大方廣佛華嚴經卷第五<p><span class='byline'>　　　　于闐國三藏實叉難陀奉　制譯</span><br><p><b>　　<A NAME="n12"></A>世主妙嚴品第一之五</b></p>
<p>復次普賢菩薩摩訶薩。入不思議解脫門方便海。入如來功德海。所謂。有解脫門。名嚴淨一切佛國土調伏眾生令究竟出離。有解脫門。名普詣一切如來所修具足功德境界。有解脫門。名安立一切菩薩地諸大願海。有解脫門。名普現法界微塵數無量身。有解脫門。名演說遍一切國土不可思議數差別名。有解脫門。名一切微塵中悉現無邊諸菩薩神通境界。有解脫門。名一念中現三世劫成壞事。有解脫門。名示現一切菩薩諸根海各入自境界。有解脫門。名能以神通力化現種種身遍無邊法界。有解脫門。名顯示一切菩薩修行法次第門入一切智廣大方便。爾時普賢菩薩摩訶薩。以自功德。復承如來威神之力。普觀一切眾會海已。即說頌言<p class='lg'><br>　佛所莊嚴廣大剎　　等於一切微塵數<br>　清淨佛子悉滿中　　雨不思議最妙法<br>　如於此會見佛坐　　一切塵中悉如是<br>　佛身無去亦無來　　所有國土皆明現<br>　顯示菩薩所修行　　無量趣地諸方便<br>　及說難思真實理　　令諸佛子入法界<br>　出生化佛如塵數　　普應群生心所欲<br>　入深法界方便門　　廣大無邊悉開演<br>　如來名號等世間　　十方國土悉充遍<br>　一切方便無空過　　調伏眾生皆離垢<br>　佛於一切微塵中　　示現無邊大神力<br>　悉坐道場能演說　　如佛往昔菩提行<br>　三世所有廣大劫　　佛念念中皆示現<br>　彼諸成壞一切事　　不思議智無不了<br>　佛子眾會廣無限　　欲共測量諸佛地<br>　諸佛法門無有邊　　能悉了<span class='corr'>知</span>甚為難<br>　佛如虛空無分別　　等真法界無所依<br>　化現周行靡不至　　悉坐道場成正覺<br>　佛以妙音廣宣暢　　一切諸地皆明了<br>　普現一一眾生前　　盡與如來平等法　</p><p>復次淨德妙光菩薩摩訶薩。得遍往十方菩薩眾會莊嚴道場解脫門。普德最勝燈光照菩薩摩訶薩。得一念中現無盡成正覺門教化成熟不思議眾生界解脫門。普光師子幢菩薩摩訶薩。得修習菩薩福德莊嚴出生一切佛國土解脫門。普寶焰妙光菩薩摩訶薩。得觀察佛神通境界無迷惑解脫門。普音功德海幢菩薩摩訶薩。得於一眾會道場中示現一切佛土莊嚴解脫門。普智光照如來境菩薩摩訶薩。得隨逐如來觀察甚深廣大法界藏解脫門。普清淨無盡福威光菩薩摩訶薩。得普入一切世間行出生菩薩無邊行門解脫門。普相最勝光菩薩摩訶薩。得能於無相法界中出現一切諸佛境界解脫門。爾時淨德妙光菩薩摩訶薩。承佛威力。普觀一切菩薩解脫門海已。即說頌言<p class='lg'><br>　十方所有諸國土　　一剎那中悉嚴淨<br>　以妙音聲轉法輪　　普遍世間無與等<br>　如來境界無邊際　　一念法界悉充滿<br>　一一塵中建道場　　悉證菩提起神變<br>　世尊往昔修諸行　　經於百千無量劫<br>　一切佛剎皆莊嚴　　出現無礙如虛空<br>　佛神通力無限量　　充滿無邊一切劫<br>　假使經於無量劫　　念念觀察無疲厭<br>　汝應觀佛神通境　　十方國土皆嚴淨<br>　一切於此悉現前　　念念不同無量種<br>　觀佛百千無量劫　　不得一毛之分限<br>　如來無礙方便門　　此光普照難思剎<br>　如來往劫在世間　　承事無邊諸佛海<br>　是故一切如川騖　　咸來供養世所尊<br>　如來出現遍十方　　一一塵中無量土<br>　其中境界皆無量　　悉住無邊無盡劫<br>　佛於曩劫為眾生　　修習無邊大悲海<br>　隨諸眾生入生死　　普化眾會令清淨<br>　佛住真如法界藏　　無相無形離諸垢<br>　眾生觀見種種身　　一切苦難皆消滅　</p><p>復次海月光大明菩薩摩訶薩。得出生菩薩諸地諸波羅蜜教化眾生及嚴淨一切佛國土方便解脫門。雲音海光離垢藏菩薩摩訶薩。得念念中普入法界種種差別處解脫門。智生寶髻菩薩摩訶薩。得不可思議劫於一切眾生前現清淨大功德解脫門。功德自在王淨光菩薩摩訶薩。得普見十方一切菩薩初詣道場時種種莊嚴解脫門。善勇猛蓮華髻菩薩摩訶薩。得隨諸眾生根解海普為顯示一切佛法解脫門。普智雲日幢菩薩摩訶薩。得成就如來智永住無量劫解脫門。大精進金剛臍菩薩摩訶薩。得普入一切無邊法印力解脫門。香焰光幢菩薩摩訶薩。得顯示現在一切佛始修菩薩行乃至成就智慧聚解脫門。大明德深美音菩薩摩訶薩。得安住毘盧遮那一切大願海解脫門。大福光智生菩薩摩訶薩。得顯示如來遍法界甚深境界解脫門。爾時。海月光大明菩薩摩訶薩。承佛威力。普觀一切菩薩眾莊嚴海已。即說頌言<p class='lg'><br>　諸波羅蜜及諸地　　廣大難思悉圓滿<br>　無量眾生盡調伏　　一切佛土皆嚴淨<br>　如佛教化眾生界　　十方國土皆充滿<br>　一念心中轉法輪　　普應群情無不遍<br>　佛於無量廣大劫　　普現一切眾生前<br>　如其往昔廣修治　　示彼所行清淨處<br>　我睹十方無有餘　　亦見諸佛現神通<br>　悉坐道場成正覺　　眾會聞法共圍遶<br>　廣大光明佛法身　　能以方便現世間<br>　普隨眾生心所樂　　悉稱其根而雨法<br>　真如平等無相身　　離垢光明淨法身<br>　智慧寂靜身無量　　普應十方而演法<br>　法王諸力皆清淨　　智慧如空無有邊<br>　悉為開示無遺隱　　普使眾生同悟入<br>　如佛往昔所修治　　乃至成於一切智<br>　今放光明遍法界　　於中顯現悉明了<br>　佛以本願現神通　　一切十方無不照<br>　如佛往昔修治行　　光明網中皆演說<br>　十方境界無有盡　　無等無邊各差別<br>　佛無礙力發大光　　一切國土皆明顯　</p><p>爾時如來師子之座。眾寶妙華輪臺基陛。及諸戶牖。如是一切莊嚴具中。一一各出佛剎微塵數菩薩摩訶薩。其名曰海慧自在神通王菩薩摩訶薩。雷音普震菩薩摩訶薩。眾寶光明髻菩薩摩訶薩。大智日勇猛慧菩薩摩訶薩。不思議功德寶智印菩薩摩訶薩。百目蓮華髻菩薩摩訶薩。金焰圓滿光菩薩摩訶薩。法界普音菩薩摩訶薩。雲音淨月菩薩摩訶薩。善勇猛光明幢菩薩摩訶薩。如是等而為上首。有眾多佛剎微塵數。同時出現。此諸菩薩。各興種種供養雲。所謂。一切摩尼寶華雲。一切蓮華妙香雲。一切寶圓滿光雲。無邊境界香焰雲。日藏摩尼輪光明雲。一切悅意樂音雲。無邊色相一切寶燈光焰雲。眾寶樹枝華果雲。無盡寶清淨光明摩尼王雲。一切莊嚴具摩尼王雲。如是等諸供養雲。有佛世界微塵數。彼諸菩薩。一一皆興如是供養雲。雨於一切道場眾海。相續不絕。現是雲已。右遶世尊。經無量百千匝。隨其方面。去佛不遠。化作無量種種寶蓮華師子之座。各於其上。結跏趺坐。是諸菩薩所行清淨廣大如海。得智慧光照普門法。隨順諸佛。所行無礙。能入一切辯才法海。得不思議解脫法門。住於如來普門之地。已得一切陀羅尼門。悉能容受一切法海。善住三世平等智地。已得深信廣大喜樂。無邊福聚。極善清淨。虛空法界靡不觀察。十方世界。一切國土。所有佛興。咸勤供養。爾時海慧自在神通王菩薩摩訶薩。承佛威力。普觀一切道場眾海。即說頌言<p><p class='lg'><br>　諸佛所悟悉已知　　如空無礙皆明照<br>　光遍十方無量土　　處於眾會普嚴潔<br>　如來功德不可量　　十方法界悉充滿<br>　普坐一切樹王下　　諸大自在共雲集<br>　佛有如是神通力　　一念現於無盡相<br>　如來境界無有邊　　各隨解脫能觀見<br>　如來往昔經劫海　　在於諸有勤修行<br>　種種方便化眾生　　令彼受行諸佛法<br>　毘盧遮那具嚴好　　坐蓮華藏師子座<br>　一切眾會皆清淨　　寂然而住同瞻仰<br>　摩尼寶藏放光明　　普發無邊香焰雲<br>　無量華纓共垂布　　如是座上如來坐<br>　種種嚴飾吉祥門　　琠鬵O光寶焰雲<br>　廣大熾然無不照　　牟尼處上增嚴好<br>　種種摩尼綺麗窗　　妙寶蓮華所垂飾<br>　琤X妙音聞者悅　　佛坐其上特明顯<br>　寶輪承座半月形　　金剛為臺色焰明<br>　持髻菩薩常圍遶　　佛在其中最光耀<br>　種種變化滿十方　　演說如來廣大願<br>　一切影像於中現　　如是座上佛安坐　</p><p>爾時雷音普震菩薩摩訶薩。承佛威力。普觀一切道場眾海。即說頌言<p class='lg'><br>　世尊往集菩提行　　供養十方無量佛<br>　善逝威力所加持　　如來座中無不睹<br>　香焰摩尼如意王　　填飾妙華師子座<br>　種種莊嚴皆影現　　一切眾會悉明矚<br>　佛座普現莊嚴相　　念念色類各差別<br>　隨諸眾生解不同　　各見佛坐於其上<br>　寶枝垂布蓮華網　　華開踊現諸菩薩<br>　各出微妙悅意聲　　稱讚如來坐於座<br>　佛功德量如虛空　　一切莊嚴從此生<br>　一一地中嚴飾事　　一切眾生不能了<br>　金剛為地無能壞　　廣博清淨極夷坦<br>　摩尼為網垂布空　　菩提樹下皆周遍<br>　其地無邊色相殊　　真金為末布其中<br>　普散名華及眾寶　　悉以光瑩如來座<br>　地神歡喜而踊躍　　剎那示現無有盡<br>　普興一切莊嚴雲　　琣b佛前瞻仰住<br>　寶燈廣大極熾然　　香焰流光無斷絕<br>　隨時示現各差別　　地神以此為供養<br>　十方一切剎土中　　彼地所有諸莊嚴<br>　今此道場無不現　　以佛威神故能爾　</p><p>爾時眾寶光明髻菩薩摩訶薩。承佛威力。普觀一切道場眾海。即說頌言<p class='lg'><br>　世尊往昔修行時　　見諸佛土皆圓滿<br>　如是所見地無盡　　此道場中皆顯現<br>　世尊廣大神通力　　舒光普雨摩尼寶<br>　如是寶藏散道場　　其地周迴悉嚴麗<br>　如來福德神通力　　摩尼妙寶普莊嚴<br>　其地及以菩提樹　　遞發光音而演說<br>　寶燈無量從空雨　　寶王間錯為嚴飾<br>　悉吐微妙演法音　　如是地神之所現<br>　寶地普現妙光雲　　寶炬焰明如電發<br>　寶網遐張覆其上　　寶枝雜布為嚴好<br>　汝等普觀於此地　　種種妙寶所莊嚴<br>　顯示眾生諸業海　　令彼了知真法性<br>　普遍十方一切佛　　所有圓滿菩提樹<br>　莫不皆現道場中　　演說如來清淨法<br>　隨諸眾生心所樂　　其地普出妙音聲<br>　如佛座上所應演　　一一法門咸具說<br>　其地琤X妙香光　　光中普演清淨音<br>　若有眾生堪受法　　悉使得聞煩惱滅<br>　一一莊嚴悉圓滿　　假使億劫無能說<br>　如來神力靡不周　　是故其地皆嚴淨　</p><p>爾時大智日勇猛慧菩薩摩訶薩。承佛威力。普觀一切道場眾海。即說頌言<p class='lg'><br>　世尊凝睟處法堂　　炳然照耀宮殿中<br>　隨諸眾生心所樂　　其身普現十方土<br>　如來宮殿不思議　　摩尼寶藏為嚴飾<br>　諸莊嚴具咸光耀　　佛坐其中特明顯<br>　摩尼為柱種種色　　真金鈴鐸如雲布<br>　寶階四面列成行　　門闥隨方咸洞啟<br>　妙華繒綺莊嚴帳　　寶樹枝條共嚴飾<br>　摩尼瓔珞四面垂　　智海於中湛然坐<br>　摩尼為網妙香幢　　光焰燈明若雲布<br>　覆以種種莊嚴具　　超世正知於此坐<br>　十方普現變化雲　　其雲演說遍世間<br>　一切眾生悉調伏　　如是皆從佛宮現<br>　摩尼為樹發妙華　　十方所有無能匹<br>　三世國土莊嚴事　　莫不於中現其影<br>　處處皆有摩尼聚　　光焰熾然無量種<br>　門牖隨方相間開　　棟宇莊嚴極殊麗<br>　如來宮殿不思議　　清淨光明具眾相<br>　一切宮殿於中現　　一一皆有如來坐<br>　如來宮殿無有邊　　自然覺者處其中<br>　十方一切諸眾會　　莫不向佛而來集　</p><p>爾時不思議功德寶智印菩薩摩訶薩。承佛威力。普觀一切道場眾海。即說頌言<p class='lg'><br>　佛昔修治眾福海　　一切剎土微塵數<br>　神通願力所出生　　道場嚴淨無諸垢<br>　如意珠王作樹根　　金剛摩尼以為身<br>　寶網遐施覆其上　　妙香氛氳共旋繞<br>　樹枝嚴飾備眾寶　　摩尼為幹爭聳擢<br>　枝條密布如重雲　　佛於其下坐道場<br>　道場廣大不思議　　其樹周迴盡彌覆<br>　密葉繁華相庇映　　華中悉結摩尼果<br>　一切枝間發妙光　　其光遍照道場中<br>　清淨熾然無有盡　　以佛願力如斯睹<br>　摩尼寶藏以為華　　布影騰輝若綺雲<br>　匝樹垂芳無不遍　　於道場中普嚴飾<br>　汝觀善逝道場中　　蓮華寶網俱清淨<br>　光焰成輪從此現　　鈴音鐸響雲間發<br>　十方一切國土中　　所有妙色莊嚴樹<br>　菩提樹中無不現　　佛於其下離眾垢<br>　道場廣大福所成　　樹枝雨寶痤L盡<br>　寶中出現諸菩薩　　悉往十方供事佛<br>　諸佛境界不思議　　普令其樹出樂音<br>　如昔所集菩提道　　眾會聞音咸得見　</p><p>爾時百目蓮華髻菩薩摩訶薩。承佛威力。普觀一切道場眾海。即說頌言<p class='lg'><br>　一切摩尼出妙音　　稱揚三世諸佛名<br>　彼佛無量神通事　　此道場中皆現睹<br>　眾華競發如纓布　　光雲流演遍十方<br>　菩提樹神持向佛　　一心瞻仰為供養<br>　摩尼光焰悉成幢　　幢中熾然發妙香<br>　其香普熏一切眾　　是故其處皆嚴潔<br>　蓮華垂布金色光　　其光演佛妙聲雲<br>　普蔭十方諸剎土　　永息眾生煩惱熱<br>　菩提樹王自在力　　常放光明極清淨<br>　十方眾會無有邊　　莫不影現道場中<br>　寶枝光焰若明燈　　其光演音宣大願<br>　如佛往昔於諸有　　本所修行皆具說<br>　樹下諸神剎塵數　　悉共依於此道場<br>　各各如來道樹前　　念念宣揚解脫門<br>　世尊往昔修諸行　　供養一切諸如來<br>　本所修行及名聞　　摩尼寶中皆悉現<br>　道場一切出妙音　　其音廣大遍十方<br>　若有眾生堪受法　　莫不調伏令清淨<br>　如來往昔普修治　　一切無量莊嚴事<br>　十方一切菩提樹　　一一莊嚴無量種　</p><p>爾時金焰圓滿光菩薩摩訶薩。承佛威力。普觀一切道場眾海。即說頌言<p class='lg'><br>　佛昔修習菩提行　　於諸境界解明了<br>　處與非處淨無疑　　此是如來初智力<br>　如昔等觀諸法性　　一切業海皆明徹<br>　如是今於光網中　　普遍十方能具演<br>　往劫修治大方便　　隨眾生根而化誘<br>　普使眾會心清淨　　故佛能成根智力<br>　如諸眾生解不同　　欲樂諸行各差別<br>　隨其所應為說法　　佛以智力能如是<br>　普盡十方諸剎海　　所有一切眾生界<br>　佛智平等如虛空　　悉能顯現毛孔中<br>　一切處行佛盡知　　一念三世畢無餘<br>　十方剎劫眾生時　　悉能開示令現了<br>　禪定解脫力無邊　　三昧方便亦復然<br>　佛為示現令歡喜　　普使滌除煩惱闇<br>　佛智無礙包三世　　剎那悉現毛孔中<br>　佛法國土及眾生　　所現皆由隨念力<br>　佛眼廣大如虛空　　普見法界盡無餘<br>　無礙地中無等用　　彼眼無量佛能演<br>　一切眾生具諸結　　所有隨眠與習氣<br>　如來出現遍世間　　悉以方便令除滅　</p><p>爾時法界普音菩薩摩訶薩。承佛威力。普觀一切道場眾會海已。即說頌言<p class='lg'><br>　佛威神力遍十方　　廣大示現無分別<br>　大菩提行波羅蜜　　昔所滿足皆令見<br>　昔於眾生起大悲　　修行布施波羅蜜<br>　以是其身最殊妙　　能令見者生歡喜<br>　昔在無邊大劫海　　修治淨戒波羅蜜<br>　故獲淨身遍十方　　普滅世間諸重苦<br>　往昔修行忍清淨　　信解真實無分別<br>　是故色相皆圓滿　　普放光明照十方<br>　往昔勤修多劫海　　能轉眾生深重障<br>　故能分身遍十方　　悉現菩提樹王下<br>　佛久修行無量劫　　禪定大海普清淨<br>　故令見者深歡喜　　煩惱障垢悉除滅<br>　如來往修諸行海　　具足般若波羅蜜<br>　是故舒光普照明　　克殄一切愚癡暗<br>　種種方便化眾生　　令所修治悉成就<br>　一切十方皆遍往　　無邊際劫不休息<br>　佛昔修行大劫海　　淨治諸願波羅蜜<br>　是故出現遍世間　　盡未來際救眾生<br>　佛無量劫廣修治　　一切法力波羅蜜<br>　由是能成自然力　　普現十方諸國土<br>　佛昔修治普門智　　一切智性如虛空<br>　是故得成無礙力　　舒光普照十方剎　</p><p>爾時雲音淨月菩薩摩訶薩。承佛威力。普觀一切道場眾會海已。即說頌言<p class='lg'><br>　神通境界等虛空　　十方眾生靡不見<br>　如昔修行所成地　　摩尼果中咸具說<br>　清淨勤修無量劫　　入於初地極歡喜<br>　出生法界廣大智　　普見十方無量佛<br>　一切法中離垢地　　等眾生數持淨戒<br>　已於多劫廣修行　　供養無邊諸佛海<br>　積集福德發光地　　奢摩他藏堅固忍<br>　法雲廣大悉已聞　　摩尼果中如是說<br>　焰海慧明無等地　　善了境界起慈悲<br>　一切國土平等身　　如佛所治皆演暢<br>　普藏等門難勝地　　動寂相順無違返<br>　佛法境界悉平等　　如佛所淨皆能說<br>　廣大修行慧海地　　一切法門咸遍了<br>　普現國土如虛空　　樹中演暢此法音<br>　周遍法界虛空身　　普照眾生智慧燈<br>　一切方便皆清淨　　昔所遠行令具演<br>　一切願行所莊嚴　　無量剎海皆清淨<br>　所有分別無能動　　此無等地咸宣說<br>　無量境界神通力　　善入教法光明力<br>　此是清淨善慧地　　劫海所行皆備闡<br>　法雲廣大第十地　　含藏一切遍虛空<br>　諸佛境界聲中演　　此聲是佛威神力　</p><p>爾時善勇猛光幢菩薩摩訶薩。承佛威神。觀察十方。即說頌言<p class='lg'><br>　無量眾生處會中　　種種信解心清淨<br>　悉能悟入如來智　　了達一切莊嚴境<br>　各起淨願修諸行　　悉曾供養無量佛<br>　能見如來真實體　　及以一切諸神變<br>　或有能見佛法身　　無等無礙普周遍<br>　所有無邊諸法性　　悉入其身無不盡<br>　或有見佛妙色身　　無邊色相光熾然<br>　隨諸眾生解不同　　種種變現十方中<br>　或見無礙智慧身　　三世平等如虛空<br>　普隨眾生心樂轉　　種種差別皆令見<br>　或有能了佛音聲　　普遍十方諸國土<br>　隨諸眾生所應解　　為出言音無障礙<br>　或見如來種種光　　種種照耀遍世間<br>　或有於佛光明中　　復見諸佛現神通<br>　或有見佛海雲光　　從毛孔出色熾然<br>　示現往昔修行道　　令生深信入佛智<br>　或見佛相福莊嚴　　及見此福所從生<br>　往昔修行諸度海　　皆佛相中明了見<br>　如來功德不可量　　充滿法界無邊際<br>　及以神通諸境界　　以佛力故能宣說　</p><p>爾時華藏莊嚴世界海。以佛神力。其地一切六種。十八相震動。所謂。動遍動。普遍動。起。遍起。普遍起。涌。遍涌。普遍涌。震。遍震。普遍震。吼。遍吼。普遍吼。擊。遍擊。普遍擊。此諸世主。一一皆現不思議諸供養雲。雨於如來道場眾海。所謂。一切香華莊嚴雲。一切摩尼妙飾雲。一切寶焰華網雲。無邊種類摩尼寶圓光雲。一切眾色寶真珠藏雲。一切寶栴檀香雲。一切寶蓋雲。清淨妙聲摩尼王雲。日光摩尼瓔珞輪雲。一切寶光明藏雲一切各別莊嚴具雲。如是等諸供養雲。其數無量不可思議。此諸世主。一一皆現如是供養雲。雨於如來道場眾海。靡不周遍。如此世界中。一一世主。心生歡喜。如是供養。其華藏莊嚴。世界海中。一切世界。所有世主。悉亦如是而為供養。其一切世界中。悉有如來。坐於道場。一一世主各各信解。各各所緣。各各三昧方便門。各各修習助道法。各各成就。各各歡喜。各各趣入。各各悟解諸法門。各各入如來神通境界。各各入如來力境界。各各入如來解脫門。如於此華藏世界海。十方盡法界。虛空界。一切世界海中。悉亦如是<p class='juan'>
大方廣佛華嚴經卷第五</p>
</body></html>
