<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
大方廣佛華嚴經卷第十三</p>
<p><span class='byline'>　　　　于闐國三藏實叉難陀奉　制譯</span><br><p><b>　　<A NAME="n30"></A>光明覺品第九</b><p>爾時世尊。從兩足輪下。放百億光明。照此三千大千世界。百億閻浮提。百億弗婆提。百億瞿耶尼。百億鬱單越。百億大海。百億輪圍山。百億菩薩受生。百億菩薩出家。百億如來成正覺。百億如來轉法輪。百億如來入涅槃。百億須彌山王。百億四天王眾天。百億三十三天。百億夜摩天。百億兜率天。百億化樂天。百億他化自在天。百億梵眾天。百億光音天。百億遍淨天。百億廣果天。百億色究竟天。其中所有。悉皆明現。如此處見佛世尊。坐蓮華藏師子之座。十佛剎微塵數菩薩。所共圍遶。其百億閻浮提中。百億如來。亦如是坐。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其名曰文殊師利菩薩。覺首菩薩。財首菩薩。寶首菩薩。功德首菩薩。目首菩薩。精進首菩薩。法首菩薩。智首菩薩。賢首菩薩。是諸菩薩。所從來國。所謂金色世界。妙色世界。蓮華色世界。薝蔔華色世界。優缽羅華色世界。金色世界。寶色世界。金剛色世界。玻璃色世界。平等色世界。此諸菩薩。各於佛所淨修梵行。所謂。不動智佛。無礙智佛。解脫智佛。威儀智佛。明相智佛。究竟智佛。最勝智佛。自在智佛。梵智佛。觀察智佛。爾時一切處。文殊師利菩薩。各於佛所。同時發聲。說此頌言<p class='lg'><br>　若有見正覺　　解脫離諸漏<br>　不著一切世　　彼非證道眼<br>　若有知如來　　體相無所有<br>　修習得明了　　此人疾作佛<br>　能見此世界　　其心不搖動<br>　於佛身亦然　　當成勝智者<br>　若於佛及法　　其心了平等<br>　二念不現前　　當踐難思位<br>　若見佛及身　　平等而安住<br>　無住無所入　　當成難遇者<br>　色受無有數　　想行識亦然<br>　若能如是知　　當作大牟尼<br>　世及出世見　　一切皆超越<br>　而能善知法　　當成大光耀<br>　若於一切智　　發生迴向心<br>　見心無所生　　當獲大名稱<br>　眾生無有生　　亦復無有壞<br>　若得如是智　　當成無上道<br>　一中解無量　　無量中解一<br>　了彼亙生起　　當成無所畏　</p><p>爾時光明過此世界。遍照東方。十佛國土。南西北方。四維上下。亦復如是。彼一一世界中。皆有百億閻浮提。乃至百億色究竟天。其中所有。悉皆明現。如此處見佛世尊。坐蓮華藏師子之座。十佛剎微塵數菩薩。所共圍遶。彼一一世界中。各有百億閻浮提。百億如來。亦如是坐。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其大菩薩。謂文殊師利等。所從來國。謂金色世界等。本所事佛。謂不動智如來等。爾時一切處。文殊師利菩薩。各於佛所。同時發聲。說此頌言<p class='lg'><br>　眾生無智慧　　愛刺所傷毒<br>　為彼求菩提　　諸佛法如是<br>　普見於諸法　　二邊皆捨離<br>　道成永不退　　轉此無等輪<br>　不可思議劫　　精進修諸行<br>　為度諸眾生　　此是大仙力<br>　導師降眾魔　　勇健無能勝<br>　光中演妙義　　慈悲故如是<br>　以彼智慧心　　破諸煩惱障<br>　一念見一切　　此是佛神力<br>　擊于正法鼓　　覺寤十方剎<br>　咸令向菩提　　自在力能爾<br>　不壞無邊境　　而遊諸億剎<br>　於有無所著　　彼自在如佛<br>　諸佛如虛空　　究竟常清淨<br>　憶念生歡喜　　彼諸願具足<br>　一一地獄中　　經於無量劫<br>　為度眾生故　　而能忍是苦<br>　不惜於身命　　常護諸佛法<br>　無我心調柔　　能得如來道　</p><p>爾時光明過十世界。遍照東方百世界。南西北方。四維上下。亦復如是。彼諸世界中。皆有百億閻浮提。乃至百億色究竟天。其中所有。悉皆明現。彼一一閻浮提中。悉見如來。坐蓮華藏師子之座。十佛剎微塵數菩薩。所共圍遶。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其大菩薩。謂文殊師利等。所從來國。謂金色世界等。本所事佛。謂不動智如來等。爾時一切處。文殊師利菩薩。各於佛所。同時發聲。說此頌言<p class='lg'><br>　佛了法如幻　　通達無障礙<br>　心淨離眾著　　調伏諸群生<br>　或有見初生　　妙色如金山<br>　住是最後身　　永作人中月<br>　或見經行時　　具無量功德<br>　念慧皆善巧　　丈夫師子步<br>　或見紺青目　　觀察於十方<br>　有時現戲笑　　為順眾生欲<br>　或見師子吼　　殊勝無比身<br>　示現最後生　　所說無非實<br>　或有見出家　　解脫一切縛<br>　修治諸佛行　　常樂觀寂滅<br>　或見坐道場　　覺知一切法<br>　到功德彼岸　　癡暗煩惱盡<br>　或見勝丈夫　　具足大悲心<br>　轉於妙法輪　　度無量眾生<br>　或見師子吼　　威光最殊特<br>　超一切世間　　神通力無等<br>　或見心寂靜　　如世燈永滅<br>　種種現神通　　十力能如是　</p><p>爾時光明過百世界。遍照東方千世界。南西北方。四維上下。亦復如是。彼一一世界中。皆有百億閻浮提。乃至百億色究竟天。其中所有。悉皆明現。彼一一閻浮提中。悉見如來。坐蓮華藏師子之座。十佛剎微塵數菩薩。所共圍遶。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其大菩薩。謂文殊師利等。所從來國。謂金色世界等。本所事佛。謂不動智如來等。爾時一切處。文殊師利菩薩。各於佛所。同時發聲。說此頌言<p class='lg'><br>　佛於甚深法　　通達無與等<br>　眾生不能了　　次第為開示<br>　我性未曾有　　我所亦空寂<br>　云何諸如來　　而得有其身<br>　解脫明行者　　無數無等倫<br>　世間諸因量　　求過不可得<br>　佛非世間蘊　　界處生死法<br>　數法不能成　　故號人師子<br>　其性本空寂　　內外俱解脫<br>　離一切妄念　　無等法如是<br>　體性常不動　　無我無來去<br>　而能寤世間　　無邊悉調伏<br>　常樂觀寂滅　　一相無有二<br>　其心不增減　　現無量神力<br>　不作諸眾生　　業報因緣行<br>　而能了無礙　　善逝法如是<br>　種種諸眾生　　流轉於十方<br>　如來不分別　　度脫無邊類<br>　諸佛真金色　　非有遍諸有<br>　隨眾生心樂　　為說寂滅法　</p><p>爾時光明過千世界。遍照東方十千世界。南西北方。四維上下。亦復如是。彼一一世界中。皆有百億閻浮提。乃至百億色究竟天。其中所有。悉皆明現。彼一一閻浮提中。悉見如來。坐蓮華藏師子之座。十佛剎微塵數菩薩。所共圍遶。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其大菩薩。謂文殊師利等。所從來國。謂金色世界等。本所事佛。謂不動智如來等。爾時一切處。文殊師利菩薩。各於佛所。同時發聲。說此頌言<p class='lg'><br>　發起大悲心　　救護諸眾生<br>　永出人天眾　　如是業應作<br>　意常信樂佛　　其心不退轉<br>　親近諸如來　　如是業應作<br>　志樂佛功德　　其心永不退<br>　住於清涼慧　　如是業應作<br>　一切威儀中　　常念佛功德<br>　晝夜無暫斷　　如是業應作<br>　觀無邊三世　　學彼佛功德<br>　常無厭倦心　　如是業應作<br>　觀身如實相　　一切皆寂滅<br>　離我無我著　　如是業應作<br>　等觀眾生心　　不起諸分別<br>　入於真實境　　如是業應作<br>　悉舉無邊界　　普飲一切海<br>　此神通智力　　如是業應作<br>　思惟諸國土　　色與非色相<br>　一切悉能知　　如是業應作<br>　十方國土塵　　一塵為一佛<br>　悉能知其數　　如是業應作　</p><p>爾時光明過十千世界。遍照東方。百千世界。南西北方。四維上下。亦復如是。彼一一世界中。皆有百億閻浮提。乃至百億色究竟天。其中所有。悉皆明現。彼一一閻浮提中。悉見如來。坐蓮華藏師子之座。十佛剎微塵數菩薩。所共圍遶。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其大菩薩。謂文殊師利等。所從來國。謂金色世界等。本所事佛。謂不動智如來等<p>爾時一切處。文殊師利菩薩。各於佛所。同時發聲。說此頌言<p class='lg'><br>　若以威德色種族　　而見人中調御師<br>　是為病眼顛倒見　　彼不能知最勝法<br>　如來色形諸相等　　一切世間莫能測<br>　億那由劫共思量　　色相威德轉無邊<br>　如來非以相為體　　但是無相寂滅法<br>　身相威儀悉具足　　世間隨樂皆得見<br>　佛法微妙難可量　　一切言說莫能及<br>　非是和合非不合　　體性寂滅無諸相<br>　佛身無生超戲論　　非是蘊聚差別法<br>　得自在力決定見　　所行無畏離言道<br>　身心悉平等　　內外皆解脫<br>　永劫住正念　　無著無所繫<br>　意淨光明者　　所行無染著<br>　智眼靡不周　　廣大利眾生<br>　一身為無量　　無量復為一<br>　了知諸世間　　現形遍一切<br>　此身無所從　　亦無所積聚<br>　眾生分別故　　見佛種種身<br>　心分別世間　　是心無所有<br>　如來知此法　　如是見佛身　</p><p>爾時光明過百千世界。遍照東方。百萬世界。南西北方。四維上下。亦復如是。彼一一世界中。皆有百億閻浮提。乃至百億色究竟天。其中所有。悉皆明現。彼一一閻浮提中。悉見如來。坐蓮華藏師子之座。十佛剎微塵數菩薩。所共圍遶。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其大菩薩。謂文殊師利等。所從來國。謂金色世界等。本所事佛。謂不動智如來等<p>爾時一切處。文殊師利菩薩。各於佛所。同時發聲。說此頌言<p class='lg'><br>　如來最自在　　超世無所依<br>　具一切功德　　度脫於諸有<br>　無染無所著　　無想無依止<br>　體性不可量　　見者咸稱歎<br>　光明遍清淨　　塵累悉蠲滌<br>　不動離二邊　　此是如來智<br>　若有見如來　　身心離分別<br>　則於一切法　　永出諸疑滯<br>　一切世間中　　處處轉法輪<br>　無性無所轉　　導師方便說<br>　於法無疑惑　　永絕諸戲論<br>　不生分別心　　是念佛菩提<br>　了知差別法　　不著於言說<br>　無有一與多　　是名隨佛教<br>　多中無一性　　一亦無有多<br>　如是二俱捨　　普入佛功德<br>　眾生及國土　　一切皆寂滅<br>　無依無分別　　能入佛菩提<br>　眾生及國土　　一異不可得<br>　如是善觀察　　名知佛法義　</p><p>爾時光明過百萬世界。遍照東方。一億世界。南西北方。四維上下。亦復如是。彼一一世界中。皆有百億閻浮提。乃至百億色究竟天。其中所有。悉皆明現。彼一一閻浮提中。各見如來。坐蓮華藏師子之座。十佛剎微塵數菩薩。所共圍遶。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其大菩薩。謂文殊師利等。所從來國。謂金色世界等。本所事佛。謂不動智如來等。爾時一切處。文殊師利菩薩。各於佛所。同時發聲。說此頌言<p class='lg'><br>　智慧無等法無邊　　超諸有海到彼岸<br>　壽量光明悉無比　　此功德者方便力<br>　所有佛法皆明了　　常觀三世無厭倦<br>　雖緣境界不分別　　此難思者方便力<br>　樂觀眾生無生想　　普見諸趣無趣想<br>　琣篴I寂不繫心　　此無礙慧方便力<br>　善巧通達一切法　　正念勤修涅槃道<br>　樂於解脫離不平　　此寂滅人方便力<br>　有能勸向佛菩提　　趣如法界一切智<br>　善化眾生入於諦　　此住佛心方便力<br>　佛所說法皆隨入　　廣大智慧無所礙<br>　一切處行悉已臻　　此自在修方便力<br>　琣禫I槃如虛空　　隨心化現靡不周<br>　此依無相而為相　　到難到者方便力<br>　晝夜日月及年劫　　世界始終成壞相<br>　如是憶念悉了知　　此時數智方便力<br>　一切眾生有生滅　　色與非色想非想<br>　所有名字悉了知　　此住難思方便力<br>　過去現在未來世　　所有言說皆能了<br>　而知三世悉平等　　此無比解方便力　</p><p>爾時光明過一億世界。遍照東方。十億世界。南西北方。四維上下。亦復如是。彼一一世界中。皆有百億閻浮提。乃至百億色究竟天。其中所有。悉皆明現。彼一一閻浮提中。悉見如來。坐蓮華藏師子之座。十佛剎微塵數菩薩。所共圍遶。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其大菩薩。謂文殊師利等。所從來國。謂金色世界等。本所事佛。謂不動智如來等<p>爾時一切處。文殊師利菩薩。各於佛所。同時發聲。說此頌言<p class='lg'><br>　廣大苦行皆修習　　日夜精勤無厭怠<br>　已度難度師子吼　　普化眾生是其行<br>　眾生流轉愛欲海　　無明網覆大憂迫<br>　至仁勇猛悉斷除　　誓亦當然是其行<br>　世間放逸著五欲　　不實分別受眾苦<br>　奉行佛教常攝心　　誓度於斯是其行<br>　眾生著我入生死　　求其邊際不可得<br>　普事如來獲妙法　　為彼宣說是其行<br>　眾生無怙病所纏　　常淪惡趣起三毒<br>　大火猛焰睊N熱　　淨心度彼是其行<br>　眾生迷惑失正道　　常行邪徑入闇宅<br>　為彼大然正法燈　　永作照明是其行<br>　眾生漂溺諸有海　　憂難無涯不可處<br>　為彼興造大法船　　皆令得度是其行<br>　眾生無知不見本　　迷惑癡狂險難中<br>　佛哀愍彼建法橋　　正念令昇是其行<br>　見諸眾生在險道　　老病死苦常逼迫<br>　修諸方便無限量　　誓當悉度是其行<br>　聞法信解無疑惑　　了性空寂不驚怖<br>　隨形六道遍十方　　普教群迷是其行　</p><p>爾時光明過十億世界。遍照東方。百億世界。千億世界。百千億世界。那由他億世界。百那由他億世界。千那由他億世界。百千那由他億世界。如是。無數無量。無邊無等。不可數不可稱。不可思不可量。不可說。盡法界。虛空界。所有世界。南西北方。四維上下。亦復如是。彼一一世界中。皆有百億閻浮提。乃至百億色究竟天。其中所有。悉皆明現。彼一一閻浮提中。悉見如來。坐蓮華藏師子之座。十佛剎微塵數菩薩。所共圍遶。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其大菩薩。謂文殊師利等。所從來國。謂金色世界等。本所事佛。謂不動智如來等。爾時一切處。文殊師利菩薩。各於佛所。同時發聲。說此頌言<p class='lg'><br>　一念普觀無量劫　　無去無來亦無住<br>　如是了知三世事　　超諸方便成十力<br>　十方無比善名稱　　永離諸難常歡喜<br>　普詣一切國土中　　廣為宣揚如是法<br>　為利眾生供養佛　　如其意獲相似果<br>　於一切法悉順知　　遍十方中現神力<br>　從初供佛意柔忍　　入深禪定觀法性<br>　普勸眾生發道心　　以此速成無上果<br>　十方求法情無異　　為修功德令滿足<br>　有無二相悉滅除　　此人於佛為真見<br>　普往十方諸國土　　廣說妙法興義利<br>　住於實際不動搖　　此人功德同於佛<br>　如來所轉妙法輪　　一切皆是菩提分<br>　若能聞已悟法性　　如是之人常見佛<br>　不見十力空如幻　　雖見非見如盲睹<br>　分別取相不見佛　　畢竟離著乃能見<br>　眾生隨業種種別　　十方內外難盡見<br>　佛身無礙遍十方　　不可盡見亦如是<br>　譬如空中無量剎　　無來無去遍十方<br>　生成滅壞無所依　　佛遍虛空亦如是　</p><p><b>　　<A NAME="n31"></A>大方廣佛華嚴經菩薩問明品第十</b><p>爾時文殊師利菩薩。問覺首菩薩言。佛子。心性是一。云何見有種種差別。所謂。往善趣惡趣。諸根滿缺受生同異。端正醜陋。苦樂不同。業不知心。心不知業。受不知報。報不知受。心不知受。受不知心。因不知緣。緣不知因。智不知境。境不知智。時覺首菩薩。以頌答曰<p class='lg'><br>　仁今問是義　　為曉悟群蒙<br>　我如其性答　　惟仁應諦聽<br>　諸法無作用　　亦無有體性<br>　是故彼一切　　各各不相知<br>　譬如河中水　　湍流競奔逝<br>　各各不相知　　諸法亦如是<br>　亦如大火聚　　猛焰同時發<br>　各各不相知　　諸法亦如是<br>　又如長風起　　遇物咸鼓扇<br>　各各不相知　　諸法亦如是<br>　又如眾地界　　展轉因依住<br>　各各不相知　　諸法亦如是<br>　眼耳鼻舌身　　心意諸情根<br>　以此常流轉　　而無能轉者<br>　法性本無生　　示現而有生<br>　是中無能現　　亦無所現物<br>　眼耳鼻舌身　　心意諸情根<br>　一切空無性　　妄心分別有<br>　如理而觀察　　一切皆無性<br>　法眼不思議　　此見非顛倒<br>　若實若不實　　若妄若非妄<br>　世間出世間　　但有假言說　</p><p>爾時文殊師利菩薩。問財首菩薩言。佛子。一切眾生非眾生。云何如來。隨其時。隨其命。隨其身。隨其行。隨其解。隨其言論。隨其心樂。隨其方便。隨其思惟。隨其觀察。於如是諸眾生中。為現其身。教化調伏。時財首菩薩。以頌答曰<p class='lg'><br>　此是樂寂滅　　多聞者境界<br>　我為仁宣說　　仁今應聽受<br>　分別觀內身　　此中誰是我<br>　若能如是解　　彼達我有無<br>　此身假安立　　住處無方所<br>　諦了是身者　　於中無所著<br>　於身善觀察　　一切皆明見<br>　知法皆虛妄　　不起心分別<br>　壽命因誰起　　復因誰退滅<br>　猶如旋火輪　　初後不可知<br>　智者能觀察　　一切有無常<br>　諸法空無我　　永離一切相<br>　眾報隨業生　　如夢不真實<br>　念念常滅壞　　如前後亦爾<br>　世間所見法　　但以心為主<br>　隨解取眾相　　顛倒不如實<br>　世間所言論　　一切是分別<br>　未曾有一法　　得入於法性<br>　能緣所緣力　　種種法出生<br>　速滅不暫停　　念念悉如是　</p><p>爾時文殊師利菩薩。問寶首菩薩言。佛子。一切眾生。等有四大。無我無我所。云何而有受苦受樂。端正醜陋。內好外好。少受多受。或受現報。或受後報。然法界中。無美無惡。時寶首菩薩。以頌答曰<p class='lg'><br>　隨其所行業　　如是果報生<br>　作者無所有　　諸佛之所說<br>　譬如淨明鏡　　隨其所對質<br>　現像各不同　　業性亦如是<br>　亦如田種子　　各各不相知<br>　自然能出生　　業性亦如是<br>　又如巧幻師　　在彼四衢道<br>　示現眾色相　　業性亦如是<br>　如機關木人　　能出種種聲<br>　彼無我非我　　業性亦如是<br>　亦如眾鳥類　　從[<a href='javascript:showpic("../fontimg/016693.gif")'>穀-禾+卵</a>]而得出<br>　音聲各不同　　業性亦如是<br>　譬如胎藏中　　諸根悉成就<br>　體相無來處　　業性亦如是<br>　又如在地獄　　種種諸苦事<br>　彼悉無所從　　業性亦如是<br>　譬如轉輪王　　成就勝七寶<br>　來處不可得　　業性亦如是<br>　又如諸世界　　大火所燒然<br>　此火無來處　　業性亦如是　</p><p>爾時文殊師利菩薩。問德首菩薩言。佛子。如來所悟。唯是一法。云何乃說無量諸法。現無量剎。化無量眾。演無量音。示無量身。知無量心。現無量神通。普能震動無量世界。示現無量殊勝莊嚴。顯示無邊種種境界。而法性中。此差別相。皆不可得。時德首菩薩。以頌答曰<p class='lg'><br>　佛子所問義　　甚深難可了<br>　智者能知此　　常樂佛功德<br>　譬如地性一　　眾生各別住<br>　地無一異念　　諸佛法如是<br>　亦如火性一　　能燒一切物<br>　火焰無分別　　諸佛法如是<br>　亦如大海一　　波濤千萬異<br>　水無種種殊　　諸佛法如是<br>　亦如風性一　　能吹一切物<br>　風無一異念　　諸佛法如是<br>　亦如大雲雷　　普雨一切地<br>　雨滴無差別　　諸佛法如是<br>　亦如地界一　　能生種種芽<br>　非地有殊異　　諸佛法如是<br>　如日無雲曀　　普照於十方<br>　光明無異性　　諸佛法如是<br>　亦如空中月　　世間靡不見<br>　非月往其處　　諸佛法如是<br>　譬如大梵王　　應現滿三千<br>　其身無別異　　諸佛法如是　</p><p>爾時文殊師利菩薩。問目首菩薩言。佛子。如來福田。等一無異。云何而見眾生布施。果報不同。所謂。種種色。種種形。種種家。種種根。種種財。種種主。種種眷屬。種種官位。種種功德。種種智慧。而佛於彼。其心平等。無異思惟。時目首菩薩。以頌答曰<p class='lg'><br>　譬如大地一　　隨種各生芽<br>　於彼無怨親　　佛福田亦然<br>　又如水一味　　因器有差別<br>　佛福田亦然　　眾生心故異<br>　亦如巧幻師　　能令眾歡喜<br>　佛福田如是　　令眾生敬悅<br>　如有才智王　　能令大眾喜<br>　佛福田如是　　令眾悉安樂<br>　譬如淨明鏡　　隨色而現像<br>　佛福田如是　　隨心獲眾報<br>　如阿揭陀藥　　能療一切毒<br>　佛福田如是　　滅諸煩惱患<br>　亦如日出時　　照曜於世間<br>　佛福田如是　　滅除諸黑暗<br>　亦如淨滿月　　普照於大地<br>　佛福田亦然　　一切處平等<br>　譬如毘藍風　　普震於大地<br>　佛福田如是　　動三有眾生<br>　譬如大火起　　能燒一切物<br>　佛福田如是　　燒一切有為　</p><p>爾時文殊師利菩薩。問勤首菩薩言。佛子。佛教是一。眾生得見。云何不即悉斷一切諸煩惱縛。而得出離。然其色蘊。受蘊想蘊。行蘊識蘊。欲界色界。無色界。無明貪愛。無有差別。是則佛教。於諸眾生。或有利益。或無利益時勤首菩薩。以頌答曰<p class='lg'><br>　佛子善諦聽　　我今如實答<br>　或有速解脫　　或有難出離<br>　若欲求除滅　　無量諸過惡<br>　當於佛法中　　勇猛常精進<br>　譬如微少火　　樵濕速令滅<br>　於佛教法中　　懈怠者亦然<br>　如鑽燧求火　　未出而數息<br>　火勢隨止滅　　懈怠者亦然<br>　如人持日珠　　不以物承影<br>　火終不可得　　懈怠者亦然<br>　譬如赫日照　　孩稚閉其目<br>　怪言何不睹　　懈怠者亦然<br>　如人無手足　　欲以芒草箭<br>　遍射破大地　　懈怠者亦然<br>　如以一毛端　　而取大海水<br>　欲令盡乾竭　　懈怠者亦然<br>　又如劫火起　　欲以少水滅<br>　於佛教法中　　懈怠者亦然<br>　如有見虛空　　端居不搖動<br>　而言普騰躡　　懈怠者亦然　</p><p>爾時文殊師利菩薩。問法首菩薩言。佛子。如佛所說。若有眾生。受持正法。悉能除斷一切煩惱。何故復有受持正法。而不斷者。隨貪瞋癡。隨慢隨覆。隨忿隨恨。隨嫉隨慳。隨誑隨諂。勢力所轉。無有離心。能受持法。何故復於心行之內。起諸煩惱。時法首菩薩。以頌答曰<p class='lg'><br>　佛子善諦聽　　所問如實義<br>　非但以多聞　　能入如來法<br>　如人水所漂　　懼溺而渴死<br>　於法不修行　　多聞亦如是<br>　如人設美膳　　自餓而不食<br>　於法不修行　　多聞亦如是<br>　如人善方藥　　自疾不能救<br>　於法不修行　　多聞亦如是<br>　如人數他寶　　自無半錢分<br>　於法不修行　　多聞亦如是<br>　如有生王宮　　而受餧與寒<br>　於法不修行　　多聞亦如是<br>　如聾奏音樂　　悅彼不自聞<br>　於法不修行　　多聞亦如是<br>　如盲繢眾像　　示彼不自見<br>　於法不修行　　多聞亦如是<br>　譬如海船師　　而於海中死<br>　於法不修行　　多聞亦如是<br>　如在四衢道　　廣說眾好事<br>　內自無實德　　不行亦如是　</p><p>爾時文殊師利菩薩。問智首菩薩言。佛子。於佛法中。智為上首。如來何故。或為眾生。讚歎布施。或讚持戒。或讚堪忍。或讚精進。或讚禪定。或讚智慧。或復讚歎慈悲喜捨。而終無有唯以一法。而得出離。成阿耨多羅三藐三菩提者。時智首菩薩。以頌答曰<p class='lg'><br>　佛子甚希有　　能知眾生心<br>　如仁所問義　　諦聽我今說<br>　過去未來世　　現在諸導師<br>　無有說一法　　而得於道者<br>　佛知眾生心　　性分各不同<br>　隨其所應度　　如是而說法<br>　慳者為讚施　　毀禁者讚戒<br>　多瞋為讚忍　　好懈讚精進<br>　亂意讚禪定　　愚癡讚智慧<br>　不仁讚慈愍　　怒害讚大悲<br>　憂慼為讚喜　　曲心讚歎捨<br>　如是次第修　　漸具諸佛法<br>　如先立基堵　　而後造宮室<br>　施戒亦復然　　菩薩眾行本<br>　譬如建城廓　　為護諸人眾<br>　忍進亦如是　　防護諸菩薩<br>　譬如大力王　　率土咸戴仰<br>　定慧亦如是　　菩薩所依賴<br>　亦如轉輪王　　能與一切樂<br>　四等亦如是　　與諸菩薩樂　</p><p>爾時文殊師利菩薩。問賢首菩薩言。佛子。諸佛世尊。唯以一道。而得出離。云何今見一切佛土。所有眾事。種種不同。所謂。世界眾生界。說法調伏。壽量光明。神通眾會。教儀法住。各有差別。無有不具一切佛法。而成阿耨多羅三藐三菩提者。時賢首菩薩。以頌答曰<p class='lg'><br>　文殊法常爾　　法王唯一法<br>　一切無礙人　　一道出生死<br>　一切諸佛身　　唯是一法身<br>　一心一智慧　　力無畏亦然<br>　如本趣菩提　　所有迴向心<br>　得如是剎土　　眾會及說法<br>　一切諸佛剎　　莊嚴悉圓滿<br>　隨眾生行異　　如是見不同<br>　佛剎與佛身　　眾會及言說<br>　如是諸佛法　　眾生莫能見<br>　其心已清淨　　諸願皆具足<br>　如是明達人　　於此乃能睹<br>　隨眾生心樂　　及以業果力<br>　如是見差別　　此佛威神故<br>　佛剎無分別　　無憎無有愛<br>　但隨眾生心　　如是見有殊<br>　以是於世界　　所見各差別<br>　非一切如來　　大仙之過咎<br>　一切諸世界　　所應受化者<br>　常見人中雄　　諸佛法如是　</p><p>爾時諸菩薩謂文殊師利菩薩言。佛子。我等所解。各自說已。唯願仁者。以妙辯才。演暢如來。所有境界。何等是佛境界。何等是佛境界因。何等是佛境界度。何等是佛境界入。何等是佛境界智。何等是佛境界法。何等是佛境界說。何等是佛境界知。何等是佛境界證。何等是佛境界現。何等是佛境界廣。時文殊師利菩薩。以頌答曰<p class='lg'><br>　如來深境界　　其量等虛空<br>　一切眾生入　　而實無所入<br>　如來深境界　　所有勝妙因<br>　億劫常宣說　　亦復不能盡<br>　隨其心智慧　　誘進咸令益<br>　如是度眾生　　諸佛之境界<br>　世間諸國土　　一切皆隨入<br>　智身無有色　　非彼所能見<br>　諸佛智自在　　三世無所礙<br>　如是慧境界　　平等如虛空<br>　法界眾生界　　究竟無差別<br>　一切悉了知　　此是如來境<br>　一切世間中　　所有諸音聲<br>　佛智皆隨了　　亦無有分別<br>　非識所能識　　亦非心境界<br>　其性本清淨　　開示諸群生<br>　非業非煩惱　　無物無住處<br>　無照無所行　　平等行世間<br>　一切眾生心　　普在三世中<br>　如來於一念　　一切悉明達　</p><p>爾時此娑婆世界中。一切眾生所有法差別。業差別。世間差別。身差別。根差別。受生差別。持戒果差別。犯戒果差別。國土果差別。以佛神力。悉皆明現。如是。東方百千億那由他。無數無量。無邊無等。不可數不可稱。不可思不可量。不可說。盡法界虛空界。一切世界中。所有眾生。法差別。乃至國土果差別。悉以佛神力故。分明顯現。南西北方。四維上下。亦復如是<p class='juan'>
大方廣佛華嚴經卷第十三</p>
</body></html>
