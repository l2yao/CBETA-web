<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
大方廣佛華嚴經卷第十四</p>
<p><span class='byline'>　　　　于闐國三藏實叉難陀奉　制譯</span><br><p><b>　　<A NAME="n33"></A>淨行品第十一</b><p>爾時智首菩薩。問文殊師利菩薩言。佛子。菩薩云何得無過失身語意業。云何得不害身語意業。云何得不可毀身語意業。云何得不可壞身語意業。云何得不退轉身語意業。云何得不可動身語意業。云何得殊勝身語意業。云何得清淨身語意業。云何得無染身語意業。云何得智為先導身語意業。云何得生處具足。種族具足。家具足。色具足。相具足。念具足。慧具足。行具足。無畏具足。覺悟具足。云何得勝慧。第一慧。最上慧。最勝慧。無量慧。無數慧。不思議慧。無與等慧。不可量慧。不可說慧。云何得因力。欲力。方便力。緣力所緣力。根力。觀察力。奢摩他力。毘缽舍那力。思惟力。云何得蘊善巧。界善巧。處善巧。緣起善巧。欲界善巧。色界善巧。無色界善巧。過去善巧未來善巧。現在善巧。云何善修習念覺分。擇法覺分。精進覺分。喜覺分。猗覺分。定覺分。捨覺分。空無相無願。云何得圓滿檀波羅蜜。尸波羅蜜。羼提波羅蜜。毘梨耶波羅蜜。禪那波羅蜜。般若波羅蜜。及以圓滿慈悲喜捨。云何得處非處智力。過未現在業報智力。根勝劣智力。種種界智力。種種解智力。一切至處道智力。禪解脫三昧染淨智力。宿住念智力。無障礙天眼智力。斷諸習智力。云何常得天王。龍王。夜叉王。乾闥婆王。阿脩羅王。迦樓羅王。緊那羅王。摩[<a href='javascript:showpic("../fontimg/023523.gif")'>目*侯</a>]羅伽王。人王。梵王之所守護。恭敬供養。云何得與一切眾生。為依為救。為歸為趣。為炬為明。為照為導。為勝導為普導。云何於一切眾生中。為第一為大。為勝為最勝。為妙為極妙。為上為無上。為無等為無等等<p>爾時文殊師利菩薩。告智首菩薩言。善哉佛子。汝今為欲多所饒益。多所安隱。哀愍世間。利樂天人。問如是義。佛子。若諸菩薩。善用其心。則獲一切勝妙功德。於諸佛法。心無所礙。住去來今。諸佛之道。隨眾生住。琱ㄠ侁驉C如諸法相。悉能通達。斷一切惡。具足眾善。當如普賢。色像第一。一切行願。皆得具足。於一切法。無不自在。而為眾生第二導師。佛子。云何用心。能獲一切勝妙功德。佛子<p class='lg'><br>　菩薩在家　　當願眾生　　知家性空<br>　免其逼迫　　孝事父母　　當願眾生<br>　善事於佛　　護養一切　　妻子集會<br>　當願眾生　　怨親平等　　永離貪著<br>　若得五欲　　當願眾生　　拔除欲箭<br>　究竟安隱　　妓樂聚會　　當願眾生<br>　以法自娛　　了妓非實　　若在宮室<br>　當願眾生　　入於聖地　　永除穢欲<br>　著瓔珞時　　當願眾生　　捨諸偽飾<br>　到真實處　　上昇樓閣　　當願眾生<br>　昇正法樓　　徹見一切　　若有所施<br>　當願眾生　　一切能捨　　心無愛著<br>　眾會聚集　　當願眾生　　捨眾聚法<br>　成一切智　　若在厄難　　當願眾生<br>　隨意自在　　所行無礙　　捨居家時<br>　當願眾生　　出家無礙　　心得解脫<br>　入僧伽藍　　當願眾生　　演說種種<br>　無乖諍法　　詣大小師　　當願眾生<br>　巧事師長　　習行善法　　求請出家<br>　當願眾生　　得不退法　　心無障礙<br>　脫去俗服　　當願眾生　　勤修善根<br>　捨諸罪軛　　剃除鬚髮　　當願眾生<br>　永離煩惱　　究竟寂滅　　著袈裟衣<br>　當願眾生　　心無所染　　具大仙道<br>　正出家時　　當願眾生　　同佛出家<br>　救護一切　　自歸於佛　　當願眾生<br>　紹隆佛種　　發無上意　　自歸於法<br>　當願眾生　　深入經藏　　智慧如海<br>　自歸於僧　　當願眾生　　統理大眾<br>　一切無礙　　受學戒時　　當願眾生<br>　善學於戒　　不作眾惡　　受闍梨教<br>　當願眾生　　具足威儀　　所行真實<br>　受和尚教　　當願眾生　　入無生智<br>　到無依處　　受具足戒　　當願眾生<br>　具諸方便　　得最勝法　　若入堂宇<br>　當願眾生　　昇無上堂　　安住不動<br>　若敷床座　　當願眾生　　開敷善法<br>　見真實相　　正身端坐　　當願眾生<br>　坐菩提座　　心無所著　　結跏趺坐<br>　當願眾生　　善根堅固　　得不動地<br>　修行於定　　當願眾生　　以定伏心<br>　究竟無餘　　若修於觀　　當願眾生<br>　見如實理　　永無乖諍　　捨跏趺坐<br>　當願眾生　　觀諸行法　　悉歸散滅<br>　下足住時　　當願眾生　　心得解脫<br>　安住不動　　若舉於足　　當願眾生<br>　出生死海　　具眾善法　　著下裙時<br>　當願眾生　　服諸善根　　具足慚愧<br>　整衣束帶　　當願眾生　　檢束善根<br>　不令散失　　若著上衣　　當願眾生<br>　獲勝善根　　至法彼岸　　著僧伽梨<br>　當願眾生　　入第一位　　得不動法<br>　手執楊枝　　當願眾生　　皆得妙法<br>　究竟清淨　　嚼楊枝時　　當願眾生<br>　其心調淨　　噬諸煩惱　　大小便時<br>　當願眾生　　棄貪瞋癡　　蠲除罪法<br>　事訖就水　　當願眾生　　出世法中<br>　速疾而往　　洗滌形穢　　當願眾生<br>　清淨調柔　　畢竟無垢　　以水盥掌<br>　當願眾生　　得清淨手　　受持佛法<br>　以水洗面　　當願眾生　　得淨法門<br>　永無垢染　　手執錫杖　　當願眾生<br>　設大施會　　示如實道　　執持應器<br>　當願眾生　　成就法器　　受天人供<br>　發趾向道　　當願眾生　　趣佛所行<br>　入無依處　　若在於道　　當願眾生<br>　能行佛道　　向無餘法　　涉路而去<br>　當願眾生　　履淨法界　　心無障礙<br>　見昇高路　　當願眾生　　永出三界<br>　心無怯弱　　見趣下路　　當願眾生<br>　其心謙下　　長佛善根　　見斜曲路<br>　當願眾生　　捨不正道　　永除惡見<br>　若見直路　　當願眾生　　其心正直<br>　無諂無誑　　見路多塵　　當願眾生<br>　遠離塵坌　　獲清淨法　　見路無塵<br>　當願眾生　　常行大悲　　其心潤澤<br>　若見險道　　當願眾生　　住正法界<br>　離諸罪難　　若見眾會　　當願眾生<br>　說甚深法　　一切和合　　若見大柱<br>　當願眾生　　離我諍心　　無有忿恨<br>　若見叢林　　當願眾生　　諸天及人<br>　所應敬禮　　若見高山　　當願眾生<br>　善根超出　　無能至頂　　見棘刺樹<br>　當願眾生　　疾得翦除　　三毒之刺<br>　見樹葉茂　　當願眾生　　以定解脫<br>　而為蔭映　　若見華開　　當願眾生<br>　神通等法　　如華開敷　　若見樹華<br>　當願眾生　　眾相如華　　具三十二<br>　若見果實　　當願眾生　　獲最勝法<br>　證菩提道　　若見大河　　當願眾生<br>　得預法流　　入佛智海　　若見陂澤<br>　當願眾生　　疾悟諸佛　　一味之法<br>　若見池沼　　當願眾生　　語業滿足<br>　巧能演說　　若見汲井　　當願眾生<br>　具足辯才　　演一切法　　若見涌泉<br>　當願眾生　　方便增長　　善根無盡<br>　若見橋道　　當願眾生　　廣度一切<br>　猶如橋梁　　若見流水　　當願眾生<br>　得善意欲　　洗除惑垢　　見修園圃<br>　當願眾生　　五欲圃中　　耘除愛草<br>　見無憂林　　當願眾生　　永離貪愛<br>　不生憂怖　　若見園苑　　當願眾生<br>　勤修諸行　　趣佛菩提　　見嚴飾人<br>　當願眾生　　三十二相　　以為嚴好<br>　見無嚴飾　　當願眾生　　捨諸飾好<br>　具頭陀行　　見樂著人　　當願眾生<br>　以法自娛　　歡愛不捨　　見無樂著<br>　當願眾生　　有為事中　　心無所樂<br>　見歡樂人　　當願眾生　　常得安樂<br>　樂供養佛　　見苦惱人　　當願眾生<br>　獲根本智　　滅除眾苦　　見無病人<br>　當願眾生　　入真實慧　　永無病惱<br>　見疾病人　　當願眾生　　知身空寂<br>　離乖諍法　　見端正人　　當願眾生<br>　於佛菩薩　　常生淨信　　見醜陋人<br>　當願眾生　　於不善事　　不生樂著<br>　見報恩人　　當願眾生　　於佛菩薩<br>　能知恩德　　見背恩人　　當願眾生<br>　於有惡人　　不加其報　　若見沙門<br>　當願眾生　　調柔寂靜　　畢竟第一<br>　見婆羅門　　當願眾生　　永持梵行<br>　離一切惡　　見苦行人　　當願眾生<br>　依於苦行　　至究竟處　　見操行人<br>　當願眾生　　堅持志行　　不捨佛道<br>　見著甲冑　　當願眾生　　常服善鎧<br>　趣無師法　　見無鎧仗　　當願眾生<br>　永離一切　　不善之業　　見論議人<br>　當願眾生　　於諸異論　　悉能摧伏<br>　見正命人　　當願眾生　　得清淨命<br>　不矯威儀　　若見於王　　當願眾生<br>　得為法王　　睌鄍羲k　　若見王子<br>　當願眾生　　從法化生　　而為佛子<br>　若見長者　　當願眾生　　善能明斷<br>　不行惡法　　若見大臣　　當願眾生<br>　琣u正念　　習行眾善　　若見城廓<br>　當願眾生　　得堅固身　　心無所屈<br>　若見王都　　當願眾生　　功德共聚<br>　心痝葝痋@　見處林藪　　當願眾生<br>　應為天人　　之所歎仰　　入里乞食<br>　當願眾生　　入深法界　　心無障礙<br>　到人門戶　　當願眾生　　入於一切<br>　佛法之門　　入其家已　　當願眾生<br>　得入佛乘　　三世平等　　見不捨人<br>　當願眾生　　常不捨離　　勝功德法<br>　見能捨人　　當願眾生　　永得捨離<br>　三惡道苦　　若見空缽　　當願眾生<br>　其心清淨　　空無煩惱　　若見滿缽<br>　當願眾生　　具足成滿　　一切善法<br>　若得恭敬　　當願眾生　　恭敬修行<br>　一切佛法　　不得恭敬　　當願眾生<br>　不行一切　　不善之法　　見慚恥人<br>　當願眾生　　具慚恥行　　藏護諸根<br>　見無慚恥　　當願眾生　　捨離無慚<br>　住大慈道　　若得美食　　當願眾生<br>　滿足其願　　心無羨欲　　得不美食<br>　當願眾生　　莫不獲得　　諸三昧味<br>　得柔軟食　　當願眾生　　大悲所熏<br>　心意柔軟　　得麤澀食　　當願眾生<br>　心無染著　　絕世貪愛　　若飯食時<br>　當願眾生　　禪悅為食　　法喜充滿<br>　若受味時　　當願眾生　　得佛上味<br>　甘露滿足　　飯食已訖　　當願眾生<br>　所作皆辨　　具諸佛法　　若說法時<br>　當願眾生　　得無盡辯　　廣宣法要<br>　從舍出時　　當願眾生　　深入佛智<br>　永出三界　　若入水時　　當願眾生<br>　入一切智　　知三世等　　洗浴身體<br>　當願眾生　　身心無垢　　內外光潔<br>　盛暑炎毒　　當願眾生　　捨離眾惱<br>　一切皆盡　　暑退涼初　　當願眾生<br>　證無上法　　究竟清涼　　諷誦經時<br>　當願眾生　　順佛所說　　總持不忘<br>　若得見佛　　當願眾生　　得無礙眼<br>　見一切佛　　諦觀佛時　　當願眾生<br>　皆如普賢　　端正嚴好　　見佛塔時<br>　當願眾生　　尊重如塔　　受天人供<br>　敬心觀塔　　當願眾生　　諸天及人<br>　所共瞻仰　　頂禮於塔　　當願眾生<br>　一切天人　　無能見頂　　右遶於塔<br>　當願眾生　　所行無逆　　成一切智<br>　遶塔三匝　　當願眾生　　勤求佛道<br>　心無懈歇　　讚佛功德　　當願眾生<br>　眾德悉具　　稱歎無盡　　讚佛相好<br>　當願眾生　　成就佛身　　證無相法<br>　若洗足時　　當願眾生　　具神足力<br>　所行無礙　　以時寢息　　當願眾生<br>　身得安隱　　心無動亂　　睡眠始寤<br>　當願眾生　　一切智覺　　周顧十方　</p><p>佛子若諸菩薩。如是用心。則獲一切勝妙功德。一切世間。諸天魔梵。沙門婆羅門。乾闥婆。阿脩羅等。及以一切聲聞緣覺。所不能動<p><p><b>　　<A NAME="n34"></A>大方廣佛華嚴經賢首品第十二之一</b><p>爾時文殊師利菩薩。說無濁亂清淨行。大功德已。欲顯示菩提心功德故。以偈問賢首菩薩曰<p class='lg'><br>　我今已為諸菩薩　　說佛往修清淨行<br>　仁亦當於此會中　　演暢修行勝功德　</p><p>爾時賢首菩薩。以偈答曰<p class='lg'><br>　善哉仁者應諦聽　　彼諸功德不可量<br>　我今隨力說少分　　猶如大海一滴水<br>　若有菩薩初發心　　誓求當證佛菩提<br>　彼之功德無邊際　　不可稱量無與等<br>　何況無量無邊劫　　具修地度諸功德<br>　十方一切諸如來　　悉共稱揚不能盡<br>　如是無邊大功德　　我今於中說少分<br>　譬如鳥足所履空　　亦如大地一微塵<br>　菩薩發意求菩提　　非是無因無有緣<br>　於佛法僧生淨信　　以是而生廣大心<br>　不求五欲及王位　　富饒自樂大名稱<br>　但為永滅眾生苦　　利益世間而發心<br>　常欲利樂諸眾生　　莊嚴國土供養佛<br>　受持正法修諸智　　證菩提故而發心<br>　深心信解常清淨　　恭敬尊重一切佛<br>　於法及僧亦如是　　至誠供養而發心<br>　深信於佛及佛法　　亦信佛子所行道<br>　及信無上大菩提　　菩薩以是初發心<br>　信為道元功德母　　長養一切諸善法<br>　斷除疑網出愛流　　開示涅槃無上道<br>　信無垢濁心清淨　　滅除憍慢恭敬本<br>　亦為法藏第一財　　為清淨手受眾行<br>　信能惠施心無吝　　信能歡喜入佛法<br>　信能增長智功德　　信能必到如來地<br>　信令諸根淨明利　　信力堅固無能壞<br>　信能永滅煩惱本　　信能專向佛功德<br>　信於境界無所著　　遠離諸難得無難<br>　信能超出眾魔路　　示現無上解脫道<br>　信為功德不壞種　　信能生長菩提樹<br>　信能增益最勝智　　信能示現一切佛<br>　是故依行說次第　　信樂最勝甚難得<br>　譬如一切世間中　　而有隨意妙寶珠<br>　若常信奉於諸佛　　則能持戒修學處<br>　若常持戒修學處　　則能具足諸功德<br>　戒能開發菩提本　　學是勤修功德地<br>　於戒及學常順行　　一切如來所稱美<br>　若常信奉於諸佛　　則能興集大供養<br>　若能興集大供養　　彼人信佛不思議<br>　若常信奉於尊法　　則聞佛法無厭足<br>　若聞佛法無厭足　　彼人信法不思議<br>　若常信奉清淨僧　　則得信心不退轉<br>　若得信心不退轉　　彼人信力無能動<br>　若得信力無能動　　則得諸根淨明利<br>　若得諸根淨明利　　則能遠離惡知識<br>　若能遠離惡知識　　則得親近善知識<br>　若得親近善知識　　則能修集廣大善<br>　若能修集廣大善　　彼人成就大因力<br>　若人成就大因力　　則得殊勝決定解<br>　若得殊勝決定解　　則為諸佛所護念<br>　若為諸佛所護念　　則能發起菩提心<br>　若能發起菩提心　　則能勤修佛功德<br>　若能勤修佛功德　　則得生在如來家<br>　若得生在如來家　　則善修行巧方便<br>　若善修行巧方便　　則得信樂心清淨<br>　若得信樂心清淨　　則得增上最勝心<br>　若得增上最勝心　　則常修習波羅蜜<br>　若常修習波羅蜜　　則能具足摩訶衍<br>　若能具足摩訶衍　　則能如法供養佛<br>　若能如法供養佛　　則能念佛心不動<br>　若能念佛心不動　　則常睹見無量佛<br>　若常睹見無量佛　　則見如來體常住<br>　若見如來體常住　　則能知法永不滅<br>　若能知法永不滅　　則得辯才無障礙<br>　若得辯才無障礙　　則能開演無邊法<br>　若能開演無邊法　　則能慈愍度眾生<br>　若能慈愍度眾生　　則得堅固大悲心<br>　若得堅固大悲心　　則能愛樂甚深法<br>　若能愛樂甚深法　　則能捨離有為過<br>　若能捨離有為過　　則離憍慢及放逸<br>　若離憍慢及放逸　　則能兼利一切眾<br>　若能兼利一切眾　　則處生死無疲厭<br>　若處生死無疲厭　　則能勇健無能勝<br>　若能勇健無能勝　　則能發起大神通<br>　若能發起大神通　　則知一切眾生行<br>　若知一切眾生行　　則能成就諸群生<br>　若能成就諸群生　　則得善攝眾生智<br>　若得善攝眾生智　　則能成就四攝法<br>　若能成就四攝法　　則與眾生無限利<br>　若與眾生無限利　　則具最勝智方便<br>　若具最勝智方便　　則住勇猛無上道<br>　若住勇猛無上道　　則能摧殄諸魔力<br>　若能摧殄諸魔力　　則能超出四魔境<br>　若能超出四魔境　　則得至於不退地<br>　若得至於不退地　　則得無生深法忍<br>　若得無生深法忍　　則為諸佛所授記<br>　若為諸佛所授記　　則一切佛現其前<br>　若一切佛現其前　　則了神通深密用<br>　若了神通深密用　　則為諸佛所憶念<br>　若為諸佛所憶念　　則以佛德自莊嚴<br>　若以佛德自莊嚴　　則獲妙福端嚴身<br>　若獲妙福端嚴身　　則身晃耀如金山<br>　若身晃耀如金山　　則相莊嚴三十二<br>　若相莊嚴三十二　　則具隨好為嚴飾<br>　若具隨好為嚴飾　　則身光明無限量<br>　若身光明無限量　　則不思議光莊嚴<br>　若不思議光莊嚴　　其光則出諸蓮華<br>　其光若出諸蓮華　　則無量佛坐華上<br>　示現十方靡不遍　　悉能調伏諸眾生<br>　若能如是調眾生　　則現無量神通力<br>　若現無量神通力　　則住不可思議土<br>　演說不可思議法　　令不思議眾歡喜<br>　若說不可思議法　　令不思議眾歡喜<br>　則以智慧辯才力　　隨眾生心而化誘<br>　若以智慧辯才力　　隨眾生心而化誘<br>　則以智慧為先導　　身語意業痤L失<br>　若以智慧為先導　　身語意業痤L失<br>　則其願力得自在　　普隨諸趣而現身<br>　若其願力得自在　　普隨諸趣而現身<br>　則能為眾說法時　　音聲隨類難思議<br>　若能為眾說法時　　音聲隨類難思議<br>　則於一切眾生心　　一念悉知無有餘<br>　若於一切眾生心　　一念悉知無有餘<br>　則知煩惱無所起　　永不沒溺於生死<br>　若知煩惱無所起　　永不沒溺於生死<br>　則獲功德法性身　　以法威力現世間<br>　若獲功德法性身　　以法威力現世間<br>　則獲十地十自在　　修行諸度勝解脫<br>　若獲十地十自在　　修行諸度勝解脫<br>　則獲灌頂大神通　　住於最勝諸三昧<br>　若獲灌頂大神通　　住於最勝諸三昧<br>　則於十方諸佛所　　應受灌頂而昇位<br>　若於十方諸佛所　　應受灌頂而昇位<br>　則蒙十方一切佛　　手以甘露灌其頂<br>　若蒙十方一切佛　　手以甘露灌其頂<br>　則身充遍如虛空　　安住不動滿十方<br>　若身充遍如虛空　　安住不動滿十方<br>　則彼所行無與等　　諸天世人莫能知<br>　菩薩勤修大悲行　　願度一切無不果<br>　見聞聽受若供養　　靡不皆令獲安樂<br>　彼諸大士威神力　　法眼常全無缺減<br>　十善妙行等諸道　　無上勝寶皆令現<br>　譬如大海金剛聚　　以彼威力生眾寶<br>　無減無增亦無盡　　菩薩功德聚亦然<br>　或有剎土無有佛　　於彼示現成正覺<br>　或有國土不知法　　於彼為說妙法藏<br>　無有分別無功用　　於一念頃遍十方<br>　如月光影靡不周　　無量方便化群生<br>　於彼十方世界中　　念念示現成佛道<br>　轉正法<span class='corr'>輪</span>入寂滅　　乃至舍利廣分布<br>　或現聲聞獨覺道　　或現成佛普莊嚴<br>　如是開闡三乘教　　廣度眾生無量劫<br>　或現童男童女形　　天龍及以阿脩羅<br>　乃至摩[<a href='javascript:showpic("../fontimg/023523.gif")'>目*侯</a>]羅伽等　　隨其所樂悉令見<br>　眾生形相各不同　　行業音聲亦無量<br>　如是一切皆能現　　海印三昧威神力<br>　嚴淨不可思議剎　　供養一切諸如來<br>　放大光明無有邊　　度脫眾生亦無限<br>　智慧自在不思議　　說法言辭無有礙<br>　施戒忍進及禪定　　智慧方便神通等<br>　如是一切皆自在　　以佛華嚴三昧力<br>　一微塵中入三昧　　成就一切微塵定<br>　而彼微塵亦不增　　於一普現難思剎<br>　彼一塵內眾多剎　　或有有佛或無佛<br>　或有雜染或清淨　　或有廣大或狹小<br>　或復有成或有壞　　或有正住或傍住<br>　或如曠野熱時焰　　或如天上因陀網<br>　如一塵中所示現　　一切微塵悉亦然<br>　此大名稱諸聖人　　三昧解脫神通力<br>　若欲供養一切佛　　入于三昧起神變<br>　能以一手遍三千　　普供一切諸如來<br>　十方所有勝妙華　　塗香末香無價寶<br>　如是皆從手中出　　供養道樹諸最勝<br>　無價寶衣雜妙香　　寶幢幡蓋皆嚴好<br>　真金為華寶為帳　　莫不皆從掌中雨<br>　十方所有諸妙物　　應可奉獻無上尊<br>　掌中悉雨無不備　　菩提樹前持供佛<br>　十方一切諸妓樂　　鐘鼓琴瑟非一類<br>　悉奏和雅妙音聲　　靡不從於掌中出<br>　十方所有諸讚頌　　稱歎如來實功德<br>　如是種種妙言辭　　皆從掌內而開演<br>　菩薩右手放淨光　　光中香水從空雨<br>　普灑十方諸佛土　　供養一切照世燈<br>　又放光明妙莊嚴　　出生無量寶蓮華<br>　其華色相皆殊妙　　以此供養於諸佛<br>　又放光明華莊嚴　　種種妙華集為帳<br>　普散十方諸國土　　供養一切大德尊<br>　又放光明香莊嚴　　種種妙香集為帳<br>　普散十方諸國土　　供養一切大德尊<br>　又放光明末香嚴　　種種末香聚為帳<br>　普散十方諸國土　　供養一切大德尊<br>　又放光明衣莊嚴　　種種名衣集為帳<br>　普散十方諸國土　　供養一切大德尊<br>　又放光明寶莊嚴　　種種妙寶集為帳<br>　普散十方諸國土　　供養一切大德尊<br>　又放光明蓮莊嚴　　種種蓮華集為帳<br>　普散十方諸國土　　供養一切大德尊<br>　又放光明瓔莊嚴　　種種妙瓔集為帳<br>　普散十方諸國土　　供養一切大德尊<br>　又放光明幢莊嚴　　其幢絢煥備眾色<br>　種種無量皆殊好　　以此莊嚴諸佛土<br>　種種雜寶莊嚴蓋　　眾妙繒幡共垂飾<br>　摩尼寶鐸演佛音　　執持供養諸如來<br>　手出供具難思議　　如是供養一導師<br>　一切佛所皆如是　　大士三昧神通力<br>　菩薩住在三昧中　　種種自在攝眾生<br>　悉以所行功德法　　無量方便而開誘<br>　或以供養如來門　　或以難思布施門<br>　或以頭陀持戒門　　或以不動堪忍門<br>　或以苦行精進門　　或以寂靜禪定門<br>　或以決了智慧門　　或以所行方便門<br>　或以梵住神通門　　或以四攝利益門<br>　或以福智莊嚴門　　或以因緣解脫門<br>　或以根力正道門　　或以聲聞解脫門<br>　或以獨覺清淨門　　或以大乘自在門<br>　或以無常眾苦門　　或以無我壽者門<br>　或以不淨離欲門　　或以滅盡三昧門<br>　隨諸眾生病不同　　悉以法藥而對治<br>　隨諸眾生心所樂　　悉以方便而滿足<br>　隨諸眾生行差別　　悉以善巧而成就<br>　如是三昧神通相　　一切天人莫能測<br>　有妙三昧名隨樂　　菩薩住此普觀察<br>　隨宜示現度眾生　　悉使歡心從法化<br>　劫中饑饉災難時　　悉與世間諸樂具<br>　隨其所欲皆令滿　　普為眾生作饒益<br>　或以飲食上好味　　寶衣嚴具眾妙物<br>　乃至王位皆能捨　　令好施者悉從化<br>　或以相好莊嚴身　　上妙衣服寶瓔珞<br>　華鬘為飾香塗體　　威儀具足度眾生<br>　一切世間所好尚　　色相顏容及衣服<br>　隨應普現愜其心　　俾樂色者皆從道<br>　迦陵頻伽美妙音　　俱枳羅等妙音聲<br>　種種梵音皆具足　　隨其心樂為說法<br>　八萬四千諸法門　　諸佛以此度眾生<br>　彼亦如其差別法　　隨世所宜而化度<br>　眾生苦樂利衰等　　一切世間所作法<br>　悉能應現同其事　　以此普度諸眾生<br>　一切世間眾苦患　　深廣無涯如大海<br>　與彼同事悉能忍　　令其利益得安樂<br>　若有不識出離法　　不求解脫離諠憒<br>　菩薩為現捨國財　　常樂出家心寂靜<br>　家是貪愛繫縛所　　欲使眾生悉免離<br>　故示出家得解脫　　於諸欲樂無所受<br>　菩薩示行十種行　　亦行一切大人法<br>　諸仙行等悉無餘　　為欲利益眾生故<br>　若有眾生壽無量　　煩惱微細樂具足<br>　菩薩於中得自在　　示受老病死眾患<br>　或有貪欲瞋恚癡　　煩惱猛火常熾然<br>　菩薩為現老病死　　令彼眾生悉調伏<br>　如來十力無所畏　　及以十八不共法<br>　所有無量諸功德　　悉以示現度眾生<br>　記心教誡及神足　　悉是如來自在用<br>　彼諸大士皆示現　　能使眾生盡調伏<br>　菩薩種種方便門　　隨順世法度眾生<br>　譬如蓮華不著水　　如是在世令深信<br>　雅思淵才文中王　　歌舞談說眾所欣<br>　一切世間眾技術　　譬如幻師無不現<br>　或為長者邑中主　　或為賈客商人導<br>　或為國王及大臣　　或作良醫善眾論<br>　或於曠野作大樹　　或為良藥眾寶藏<br>　或作寶珠隨所求　　或以正道示眾生<br>　若見世界始成立　　眾生未有資身具<br>　是時菩薩為工匠　　為之示現種種業<br>　不作逼惱眾生物　　但說利益世間事<br>　咒術藥草等眾論　　如是所有皆能說<br>　一切仙人殊勝行　　人天等類同信仰<br>　如是難行苦行法　　菩薩隨應悉能作<br>　或作外道出家人　　或在山林自勤苦<br>　或露形體無衣服　　而於彼眾作師長<br>　或現邪命種種行　　習行非法以為勝<br>　或現梵志諸威儀　　於彼眾中為上首<br>　或受五熱隨日轉　　或持牛狗及鹿戒<br>　或著壞衣奉事火　　為化是等作導師<br>　或有示謁諸天廟　　或復示入琲e水<br>　食根果等悉示行　　於彼常思已勝法<br>　或現蹲踞或翹足　　或臥草棘及灰上<br>　或復臥杵求出離　　而於彼眾作師首<br>　如是等類諸外道　　觀其意解與同事<br>　所示苦行世靡堪　　令彼見已皆調伏<br>　眾生迷惑稟邪教　　住於惡見受眾苦<br>　為其方便說妙法　　悉令得解真實諦<br>　或邊咒語說四諦　　或善密語說四諦<br>　或人直語說四諦　　或天密語說四諦<br>　分別文字說四諦　　決定義理說四諦<br>　善破於他說四諦　　非外所動說四諦<br>　或八部語說四諦　　或一切語說四諦<br>　隨彼所解語言音　　為說四諦令解脫<br>　所有一切諸佛法　　皆如是說無不盡<br>　知語境界不思議　　是名說法三昧力　</p><p class='juan'>
大方廣佛華嚴經卷第十四</p>
</body></html>
