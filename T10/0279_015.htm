<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
大方廣佛華嚴經卷第十五<p><span class='byline'>　　　　于闐國三藏實叉難陀奉　制譯</span><br><p><b>　　<A NAME="n36"></A>賢首品第十二之二</b></p>
<p class='lg'><br>　有勝三昧名安樂　　能普救度諸群生<br>　放大光明不思議　　令其見者悉調伏<br>　所放光明名善現　　若有眾生遇此光<br>　必令獲益不唐捐　　因是得成無上智<br>　彼光示現於諸佛　　示法示僧示正道<br>　亦示佛塔及形像　　是故得成此光明<br>　又放光明名照耀　　映蔽一切諸天光<br>　所有闇障靡不除　　普為眾生作饒益<br>　此光覺悟一切眾　　令執燈明供養佛<br>　以燈供養諸佛故　　得成世中無上燈<br>　然諸油燈及酥燈　　亦然種種諸明炬<br>　眾香妙藥上寶燭　　以是供佛獲此光<br>　又放光明名濟度　　此光能覺一切眾<br>　令其普發大誓心　　度脫欲海諸群生<br>　若能普發大誓心　　度脫欲海諸群生<br>　則能越度四瀑流　　示導無憂解脫城<br>　於諸行路大水處　　造立橋梁及船筏<br>　毀呰有為讚寂靜　　是故得成此光明<br>　又放光明名滅愛　　此光能覺一切眾<br>　令其捨<span class='corr'>離</span>於五欲　　專思解脫妙法味<br>　若能捨離於五欲　　專思解脫妙法味<br>　則能以佛甘露雨　　普滅世間諸渴愛<br>　惠施池井及泉流　　專求無上菩提道<br>　毀呰五欲讚禪定　　是故得成此光明<br>　又放光明名歡喜　　此光能覺一切眾<br>　令其愛慕佛菩提　　發心願證無師道<br>　造立如來大悲像　　眾相莊嚴坐華座<br>　睄蛦抭蚑悒\德　　是故得成此光明<br>　又放光明名愛樂　　此光能覺一切眾<br>　令其心樂於諸佛　　及以樂法樂眾僧<br>　若常心樂於諸佛　　及以樂法樂眾僧<br>　則在如來眾會中　　逮成無上深法忍<br>　開悟眾生無有量　　普使念佛法僧寶<br>　及示發心功德行　　是故得成此光明<br>　又放光明名福聚　　此光能覺一切眾<br>　令行種種無量施　　以此願求無上道<br>　設大施會無遮限　　有來求者皆滿足<br>　不令其心有所乏　　是故得成此光明<br>　又放光明名具智　　此光能覺一切眾<br>　令於一法一念中　　悉解無量諸法門<br>　為諸眾生分別法　　及以決了真實義<br>　善說法義無虧減　　是故得成此光明<br>　又放光明名慧燈　　此光能覺一切眾<br>　令知眾生性空寂　　一切諸法無所有<br>　演說諸法空無主　　如幻如焰水中月<br>　乃至猶如夢影像　　是故得成此光明<br>　又放光名法自在　　此光能覺一切眾<br>　令得無盡陀羅尼　　悉持一切諸佛法<br>　恭敬供養持法者　　給侍守護諸賢聖<br>　以種種法施眾生　　是故得成此光明<br>　又放光明名能捨　　此光覺悟慳眾生<br>　令知財寶悉非常　　睄硒f施心無著<br>　慳心難調而能調　　解財如夢如浮雲<br>　增長惠施清淨心　　是故得成此光明<br>　又放光明名除熱　　此光能覺毀禁者<br>　普使受持清淨戒　　發心願證無師道<br>　勸引眾生受持戒　　十善業道悉清淨<br>　又令發向菩提心　　是故得成此光明<br>　又放光明名忍嚴　　此光覺悟瞋恚者<br>　令彼除瞋離我慢　　常樂忍辱柔和法<br>　眾生暴惡難可忍　　為菩提故心不動<br>　常樂稱揚忍功德　　是故得成此光明<br>　又放光明名勇猛　　此光覺悟嬾墮者<br>　令彼常於三寶中　　恭敬供養無疲厭<br>　若彼常於三寶中　　恭敬供養無疲厭<br>　則能超出四魔境　　速成無上佛菩提<br>　勸化眾生令進策　　常勤供養於三寶<br>　法欲滅時專守護　　是故得成此光明<br>　又放光明名寂靜　　此光能覺亂意者<br>　令其遠離貪恚癡　　心不動搖而正定<br>　捨離一切惡知識　　無義談說雜染行<br>　讚歎禪定阿蘭若　　是故得成此光明<br>　又放光明名慧嚴　　此光覺悟愚迷者<br>　令其證諦解緣起　　諸根智慧悉通達<br>　若能證諦解緣起　　諸根智慧悉通達<br>　則得日燈三昧法　　智慧光明成佛果<br>　國財及<span class='corr'>己</span>皆能捨　　為菩提故求正法<br>　聞已專勤為眾說　　是故得成此光明<br>　又放光明名佛慧　　此光覺悟諸含識<br>　令見無量無邊佛　　各各坐寶蓮華上<br>　讚佛威德及解脫　　說佛自在無有量<br>　顯示佛力及神通　　是故得成此光明<br>　又放光明名無畏　　此光照觸恐怖者<br>　非人所持諸毒害　　一切皆令疾除滅<br>　能於眾生施無畏　　遇有惱害皆勸止<br>　拯濟厄難孤窮者　　以是得成此光明<br>　又放光明名安隱　　此光能照疾病者<br>　令除一切諸苦痛　　悉得正定三昧樂<br>　施以良藥救眾患　　妙寶延命香塗體<br>　酥油乳蜜充飲食　　以是得成此光明<br>　又放光明名見佛　　此光覺悟將沒者<br>　令隨憶念見如來　　命終得生其淨國<br>　見有臨終勸念佛　　又示尊像令瞻敬<br>　俾於佛所深歸仰　　是故得成此光明<br>　又放光明名樂法　　此光能覺一切眾<br>　令於正法常欣樂　　聽聞演說及書寫<br>　法欲盡時能演說　　令求法者意充滿<br>　於法愛樂勤修行　　是故得成此光明<br>　又放光明名妙音　　此光開悟諸菩薩<br>　能令三界所有聲　　聞者皆是如來音<br>　以大音聲稱讚佛　　及施鈴鐸諸音樂<br>　普使世間聞佛音　　是故得成此光明<br>　又放光名施甘露　　此光開悟一切眾<br>　令捨一切放逸行　　具足修習諸功德<br>　說有為法非安隱　　無量苦惱悉充遍<br>　睄硅棷面I滅樂　　是故得成此光明<br>　又放光明名最勝　　此光開悟一切眾<br>　令於佛所普聽聞　　戒定智慧增上法<br>　常樂稱揚一切佛　　勝戒勝定殊勝慧<br>　如是為求無上道　　是故得成此光明<br>　又放光明名寶嚴　　此光能覺一切眾<br>　令得寶藏無窮盡　　以此供養諸如來<br>　以諸種種上妙寶　　奉施於佛及佛塔<br>　亦以惠施諸貧乏　　是故得成此光明<br>　又放光明名香嚴　　此光能覺一切眾<br>　令其聞者悅可意　　決定當成佛功德<br>　人天妙香以塗地　　供養一切最勝主<br>　亦以造塔及佛像　　是故得成此光明<br>　又放光名雜莊嚴　　寶幢幡蓋無央數<br>　焚香散華奏眾樂　　城邑內外皆充滿<br>　<span class='corr'>本</span>以微妙妓樂音　　眾香妙華幢蓋等<br>　種種莊嚴供養佛　　是故得成此光明<br>　又放光明名嚴潔　　令地平坦猶如掌<br>　莊嚴佛塔及其處　　是故得成此光明<br>　又放光明名大雲　　能起香雲雨香水<br>　以水灑塔及庭院　　是故得成此光明<br>　又放光明名嚴具　　令裸形者得上服<br>　嚴身妙物而為施　　是故得成此光明<br>　又放光明名上味　　能令飢者獲美食<br>　種種珍饌而為施　　是故得成此光明<br>　又放光明名大財　　令貧乏者獲寶藏<br>　以無盡物施三寶　　是故得成此光明<br>　又放光名眼清淨　　能令盲者見眾色<br>　以燈施佛及佛塔　　是故得成此光明<br>　又放光名耳清淨　　能令聾者悉善聽<br>　鼓樂娛佛及佛塔　　是故得成此光明<br>　又放光名鼻清淨　　昔未聞香皆得聞<br>　以香施佛及佛塔　　是故得成此光明<br>　又放光名舌清淨　　能以美音稱讚佛<br>　永除麤惡不善語　　是故得成此光明<br>　又放光名身清淨　　諸根缺者令具足<br>　以身禮佛及佛塔　　是故得成此光明<br>　又放光名意清淨　　令失心者得正念<br>　修行三昧悉自在　　是故得成此光明<br>　又放光名色清淨　　令見難思諸佛色<br>　以眾妙色莊嚴塔　　是故得成此光明<br>　又放光名聲清淨　　令知聲性本空寂<br>　觀聲緣起如谷響　　是故得成此光明<br>　又放光名香清淨　　令諸臭穢悉香潔<br>　香水洗塔菩提樹　　是故得成此光明<br>　又放光名味清淨　　能除一切味中毒<br>　琩悁罋洶峇鬙嚏@　是故得成此光明<br>　又放光名觸清淨　　能令惡觸皆柔軟<br>　戈鋋劍戟從空雨　　皆令變作妙華鬘<br>　以昔曾於道路中　　塗香散華布衣服<br>　迎送如來令蹈上　　是故今獲光如是<br>　又放光名法清淨　　能令一切諸毛孔<br>　悉演妙法不思議　　眾生聽者咸欣悟<br>　因緣所生無有生　　諸佛法身非是身<br>　法性常住如虛空　　以說其義光如是<br>　如是等比光明門　　如琲e沙無限數<br>　悉從大仙毛孔出　　一一作業各差別<br>　如一毛孔所放光　　無量無數如琩F<br>　一切毛孔悉亦然　　此是大仙三昧力<br>　如其本行所得光　　隨彼宿緣同行者<br>　今放光明故如是　　此是大仙智自在<br>　往昔同修於福業　　及有愛樂能隨喜<br>　見其所作亦復然　　彼於此光咸得見<br>　若有自修眾福業　　供養諸佛無央數<br>　於佛功德常願求　　是此光明所開覺<br>　譬如生盲不見日　　非為無日出世間<br>　諸有目者悉明見　　各隨所務修其業<br>　大士光明亦如是　　有智慧者皆悉見<br>　凡夫邪信劣解人　　於此光明莫能睹<br>　摩尼宮殿及輦乘　　妙寶靈香以塗瑩<br>　有福德者自然備　　非無德者所能處<br>　大士光明亦如是　　有深智者咸照觸<br>　邪信劣解凡愚人　　無有能見此光明<br>　若有聞此光差別　　能生清淨深信解<br>　永斷一切諸疑網　　速成無上切德幢<br>　有勝三昧能出現　　眷屬莊嚴皆自在<br>　一切十方諸國土　　佛子眾會無倫匹<br>　有妙蓮華光莊嚴　　量等三千大千界<br>　其身端坐悉充滿　　是此三昧神通力<br>　復有十剎微塵數　　妙好蓮華所圍遶<br>　諸佛子眾於中坐　　住此三昧威神力<br>　宿世成就善因緣　　具足修行佛功德<br>　此等眾生遶菩薩　　悉共合掌觀無厭<br>　譬如明月在星中　　菩薩處眾亦復然<br>　大士所行法如是　　入此三昧威神力<br>　如於一方所示現　　諸佛子眾共圍遶<br>　一切方中悉如是　　住此三昧威神力<br>　有勝三昧名方網　　菩薩住此廣開示<br>　一切方中普現身　　或現入定或從出<br>　或於東方入正定　　而於西方從定出<br>　或於西方入正定　　而於東方從定出<br>　或於餘方入正定　　而於餘方從定出<br>　如是入出遍十方　　是名菩薩三昧力<br>　盡於東方諸國土　　所有如來無數量<br>　悉現其前普親近　　住於三昧寂不動<br>　而於西方諸世界　　一切諸佛如來所<br>　皆現從於三昧起　　廣修無量諸供養<br>　盡於西方諸國土　　所有如來無數量<br>　悉現其前普親近　　住於三昧寂不動<br>　而於東方諸世界　　一切諸佛如來所<br>　皆現從於三昧起　　廣修無量諸供養<br>　如是十方諸世界　　菩薩悉入無有餘<br>　或現三昧寂不動　　或現恭敬供養佛<br>　於眼根中入正定　　於色塵中從定出<br>　示現色性不思議　　一切天人莫能知<br>　於色塵中入正定　　於眼起定心不亂<br>　說眼無生無有起　　性空寂滅無所作<br>　於耳根中入正定　　於聲塵中從定出<br>　分別一切語言音　　諸天世人莫能知<br>　於聲塵中入正定　　於耳起定心不亂<br>　說耳無生無有起　　性空寂滅無所作<br>　於鼻根中入正定　　於香塵中從定出<br>　普得一切上妙香　　諸天世人莫能知<br>　於香塵中入正定　　於鼻起定心不亂<br>　說鼻無生無有起　　性空寂滅無所作<br>　於舌根中入正定　　於味塵中從定出<br>　普得一切諸上味　　諸天世人莫能知<br>　於味塵中入正定　　於舌起定心不亂<br>　說舌無生無有起　　性空寂滅無所作<br>　於身根中入正定　　於觸塵中從定出<br>　善能分別一切觸　　諸天世人莫能知<br>　於觸塵中入正定　　於身起定心不亂<br>　說身無生無有起　　性空寂滅無所作<br>　於意根中入正定　　於法塵中從定出<br>　分別一切諸法相　　諸天世人莫能知<br>　於法塵中入正定　　從意起定心不亂<br>　說意無生無有起　　性空寂滅無所作<br>　童子身中入正定　　壯年身中從定出<br>　壯年身中入正定　　老年身中從定出<br>　老年身中入正定　　善女身中從定出<br>　善女身中入正定　　善男身中從定出<br>　善男身中入正定　　比丘尼身從定出<br>　比丘尼身入正定　　比丘身中從定出<br>　比丘身中入正定　　學無學身從定出<br>　學無學身入正定　　辟支佛身從定出<br>　辟支佛身入正定　　現如來身從定出<br>　於如來身入正定　　諸天身中從定出<br>　諸天身中入正定　　大龍身中從定出<br>　大龍身中入正定　　夜叉身中從定出<br>　夜叉身中入正定　　鬼神身中從定出<br>　鬼神身中入正定　　一毛孔中從定出<br>　一毛孔中入正定　　一切毛孔從定出<br>　一切毛孔入正定　　一毛端頭從定出<br>　一毛端頭入正定　　一微塵中從定出<br>　一微塵中入正定　　一切塵中從定出<br>　一切塵中入正定　　金剛地中從定出<br>　金剛地中入正定　　摩尼樹上從定出<br>　摩尼樹上入正定　　佛光明中從定出<br>　佛光明中入正定　　於河海中從定出<br>　於河海中入正定　　於火大中從定出<br>　於火大中入正定　　於風起定心不亂<br>　於風大中入正定　　於地大中從定出<br>　於地大中入正定　　於天宮殿從定出<br>　於天宮殿入正定　　於空起定心不亂<br>　是名無量功德者　　三昧自在難思議<br>　十方一切諸如來　　於無量劫說不盡<br>　一切如來咸共說　　眾生業報難思議<br>　諸龍變化佛自在　　菩薩神力亦難思<br>　欲以譬諭而顯示　　終無有諭能諭此<br>　然諸智慧聰達人　　因於譬故解其義<br>　聲聞心住八解脫　　所有變現皆自在<br>　能以一身現多身　　復以多身為一身<br>　於虛空中入火定　　行住坐臥悉在空<br>　身上出水身下火　　身上出火身下水<br>　如是皆於一念中　　種種自在無邊量<br>　彼不具足大慈悲　　不為眾生求佛道<br>　尚能現此難思事　　況大饒益自在力<br>　譬如日月遊虛空　　影像普遍於十方<br>　泉池陂澤器中水　　眾寶河海靡不現<br>　菩薩色像亦復然　　十方普現不思議<br>　此皆三昧自在法　　唯有如來能證了<br>　如淨水中四兵像　　各各別異無交雜<br>　劍戟弧矢類甚多　　鎧冑車輿非一種<br>　隨其所有相差別　　莫不皆於水中現<br>　而水本自無分別　　菩薩三昧亦如是<br>　海中有神名善音　　其音普順海眾生<br>　所有語言皆辯了　　令彼一切悉歡悅<br>　彼神具有貪恚癡　　猶能善解一切音<br>　況復總持自在力　　而不能令眾歡喜<br>　有一婦人名辯才　　父母求天而得生<br>　若有離惡樂真實　　入彼身中生妙辯<br>　彼有貪欲瞋恚癡　　猶能隨行與辯才<br>　何況菩薩具智慧　　而不能與眾生益<br>　譬如幻師知幻法　　能現種種無量事<br>　須臾示作日月歲　　城邑豐饒大安樂<br>　幻師具有貪恚癡　　猶能幻力悅世間<br>　況復禪定解脫力　　而不能令眾歡喜<br>　天阿脩羅鬥戰時　　脩羅敗衄而退走<br>　兵仗車輿及徒旅　　一時竄匿莫得見<br>　彼有貪欲瞋恚癡　　尚能變化不思議<br>　況住神通無畏法　　云何不能現自在<br>　釋提桓因有象王　　彼知天主欲行時<br>　自化作頭三十三　　一一六牙皆具足<br>　一一牙上七池水　　清淨香潔湛然滿<br>　一一清淨池水中　　各七蓮華妙嚴飾<br>　彼諸嚴飾蓮華上　　各各有七天玉女<br>　悉善技藝奏眾樂　　而與帝釋相娛樂<br>　彼象或復捨本形　　自化其身同諸天<br>　威儀進止悉齊等　　有此變現神通力<br>　彼有貪欲瞋恚癡　　尚能現此諸神通<br>　何況具足方便智　　而於諸定不自在<br>　如阿脩羅變作身　　蹈金剛際海中立<br>　海水至深僅其半　　首共須彌正齊等<br>　彼有貪欲瞋恚癡　　尚能現此大神通<br>　況伏魔怨照世燈　　而無自在威神力<br>　天阿脩羅共戰時　　帝釋神力難思議<br>　隨阿脩羅軍眾數　　現身等彼而與敵<br>　諸阿脩羅發是念　　釋提桓因來向我<br>　必取我身五種縛　　由是彼眾悉憂悴<br>　帝釋現身有千眼　　手持金剛出火焰<br>　被甲持杖極威嚴　　脩羅望見咸退伏<br>　彼以微小福德力　　猶能摧破大怨敵<br>　何況救度一切者　　具足功德不自在<br>　忉利天中有天鼓　　從天業報而生得<br>　知諸天眾放逸時　　空中自然出此音<br>　一切五欲悉無常　　如水聚沫性虛偽<br>　諸有如夢如陽焰　　亦如浮雲水中月<br>　放逸為怨為苦惱　　非甘露道生死徑<br>　若有作諸放逸行　　入於死滅大魚口<br>　世間所有眾苦本　　一切聖人皆厭患<br>　五欲功德滅壞性　　汝應愛樂真實法<br>　三十三天聞此音　　悉共來昇善法堂<br>　帝釋為說微妙法　　咸令順寂除貪愛<br>　彼音無形不可見　　猶能利益諸天眾<br>　況隨心樂現色身　　而不濟度諸群生<br>　天阿脩羅共鬥時　　諸天福德殊勝力<br>　天鼓出音告其眾　　汝等宜應勿憂怖<br>　諸天聞此所告音　　悉除憂畏增益力<br>　時阿脩羅心震懼　　所將兵眾咸退走<br>　甘露妙定如天鼓　　琤X降魔寂靜音<br>　大悲哀愍救一切　　普使眾生滅煩惱<br>　帝釋普應諸天女　　九十有二那由他<br>　令彼各各心自謂　　天王獨與我娛樂<br>　如天女中身普應　　善法堂內亦如是<br>　能於一念現神通　　悉至其前為說法<br>　帝釋具有貪恚癡　　能令眷屬悉歡喜<br>　況大方便神通力　　而不能令一切悅<br>　他化自在六天王　　於欲界中得自在<br>　以業惑苦為罥網　　繫縛一切諸凡夫<br>　彼有貪欲瞋恚癡　　猶於眾生得自在<br>　況具十種自在力　　而不能令眾同行<br>　三千世界大梵王　　一切梵天所住處<br>　悉能現身於彼坐　　演暢微妙梵音聲<br>　彼住世間梵道中　　禪定神通尚如意<br>　況出世間無有上　　於禪解脫不自在<br>　摩醯首羅智自在　　大海龍王降雨時<br>　悉能分別數其滴　　於一念中皆辨了<br>　無量億劫勤修學　　得是無上菩提智<br>　云何不於一念中　　普知一切眾生心<br>　眾生業報不思議　　為大風力起世間<br>　巨海諸山天宮殿　　眾寶光明萬物種<br>　亦能興雲降大雨　　亦能散滅諸雲氣<br>　亦能成熟一切穀　　亦能安樂諸群生<br>　風不能學波羅蜜　　亦不學佛諸功德<br>　猶成不可思議事　　何況具足諸願者<br>　男子女人種種聲　　一切鳥獸諸音聲<br>　大海川流雷震聲　　皆能稱悅眾生意<br>　況復知聲性如響　　逮得無礙妙辯才<br>　普應眾生而說法　　而不能令世間喜<br>　海有希奇殊特法　　能為一切平等印<br>　眾生寶物及川流　　普悉包容無所拒<br>　無盡禪定解脫者　　為平等印亦如是<br>　福德智慧諸妙行　　一切普修無厭足<br>　大海龍王遊戲時　　普於諸處得自在<br>　興雲充遍四天下　　其雲種種莊嚴色<br>　第六他化自在天　　於彼雲色如真金<br>　化樂天上赤珠色　　兜率陀天霜雪色<br>　夜摩天上琉璃色　　三十三天碼瑙色<br>　四王天上玻璃色　　大海水上金剛色<br>　緊那羅中妙香色　　諸龍住處蓮華色<br>　夜叉住處白鵝色　　阿脩羅中山石色<br>　鬱單越處金焰色　　閻浮提中青寶色<br>　餘二天下雜莊嚴　　隨眾所樂而應之<br>　又復他化自在天　　雲中電耀如日光<br>　化樂天上如月光　　兜率天上閻浮金<br>　夜摩天上珂雪色　　三十三天金焰色<br>　四王天上眾寶色　　大海之中赤珠色<br>　緊那羅界琉璃色　　龍王住處寶藏色<br>　夜叉所住玻璃色　　阿脩羅中碼瑙色<br>　鬱單越境火珠色　　閻浮提中帝青色<br>　餘二天下雜莊嚴　　如雲色相電亦然<br>　他化雷震如梵音　　化樂天中大鼓音<br>　兜率天上歌唱音　　夜摩天上天女音<br>　於彼三十三天上　　如緊那羅種種音<br>　護世四王諸天所　　如乾闥婆所出音<br>　海中兩山相擊聲　　緊那羅中簫笛聲<br>　諸龍城中頻伽聲　　夜叉住處龍女聲<br>　阿脩羅中天鼓聲　　於人道中海潮聲<br>　他化自在雨妙香　　種種雜華為莊嚴<br>　化樂天雨多羅華　　曼陀羅華及澤香<br>　兜率天上雨摩尼　　具足種種寶莊嚴<br>　髻中寶珠如月光　　上妙衣服真金色<br>　夜摩中雨幢幡蓋　　華鬘塗香妙嚴具<br>　<span class='corr'>赤</span>真珠色上好衣　　及以種種眾妓樂<br>　三十三天如意珠　　堅黑沈水栴檀香<br>　鬱金雞羅多摩等　　妙華香水相雜雨<br>　護世城中雨美膳　　色香味具增長力<br>　亦雨難思眾妙寶　　悉是龍王之所作<br>　又復於彼大海中　　注雨不斷如車軸<br>　復雨無盡大寶藏　　亦雨種種莊嚴寶<br>　緊那羅界雨瓔珞　　眾色蓮華衣及寶<br>　婆利師迦末利香　　種種樂音皆具足<br>　諸龍城中雨赤珠　　夜叉城內光摩尼<br>　阿脩羅中雨兵仗　　摧伏一切諸怨敵<br>　鬱單越中雨瓔珞　　亦雨無量上妙華<br>　弗婆瞿耶二天下　　悉雨種種莊嚴具<br>　閻浮提雨清淨水　　微細悅澤常應時<br>　長養眾華及果藥　　成熟一切諸苗稼<br>　如是無量妙莊嚴　　種種雲電及雷雨<br>　龍王自在悉能作　　而身不動無分別<br>　彼於世界海中住　　尚能現此難思力<br>　況入法海具功德　　而不能為大神變<br>　彼諸菩薩解脫門　　一切譬諭無能顯<br>　我今以此諸譬諭　　略說於其自在力<br>　第一智慧廣大慧　　真實智慧無邊慧<br>　勝慧及以殊勝慧　　如是法門今已說<br>　此法希有甚奇特　　若人聞已能忍可<br>　能信能受能讚說　　如是所作甚為難<br>　世間一切諸凡夫　　信是法者甚難得<br>　若有勤修清淨福　　以昔因力乃能信<br>　一切世界諸群生　　少有欲求聲聞乘<br>　求獨覺者轉復少　　趣大乘者甚難遇<br>　趣大乘者猶為易　　能信此法倍更難<br>　況復持誦為人說　　如法修行真實解<br>　有以三千大千界　　頂戴一劫身不動<br>　彼之所作未為難　　信是法者乃為難<br>　有以手擎十佛剎　　盡於一劫空中住<br>　彼之所作未為難　　能信此法乃為難<br>　十剎塵數眾生所　　悉施樂具經一劫<br>　彼之福德未為勝　　信此法者為最勝<br>　十剎塵數如來所　　悉皆承事盡一劫<br>　若於此品能誦持　　其福最勝過於彼　</p><p>時賢首菩薩。說此偈已。十方世界。六返震動。魔宮隱蔽。惡道休息。十方諸佛。普現其前。各以右手。而摩其頂。同聲讚言。善哉善哉。快說此法。我等一切悉皆隨喜<p class='juan'>
大方廣佛華嚴經卷第十五</p>
</body></html>
