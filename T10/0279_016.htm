<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
大方廣佛華嚴經卷第十六</p>
<p><span class='byline'>　　　　于闐國三藏實叉難陀奉　制譯</span><br><p><b>　　<A NAME="n38"></A>昇須彌山頂品第十三</b><p>爾時如來威神力故。十方一切世界。一一四天下。閻浮提中。悉見如來坐於樹下。各有菩薩。承佛神力。而演說法。靡不自謂盚鴭韟<p>爾時世尊。不離一切菩提樹下。而上昇須彌。向帝釋殿。時天帝釋。在妙勝殿前。遙見佛來。即以神力。莊嚴此殿。置普光明藏師子之座。其座悉以妙寶所成。十千層級。迥極莊嚴。十千金網。彌覆其上。十千種帳。十千種蓋。周迴間列。十千繒綺。以為垂帶。十千珠瓔周遍交絡。十千衣服。敷布座上。十千天子。十千梵王。前後圍遶。十千光明。而為照耀。爾時帝釋。奉為如來。敷置座已。曲躬合掌。恭敬向佛。而作是言。善來世尊。善來善逝。善來如來。應正等覺。唯願哀愍。處此宮殿。爾時世尊。即受其請。入妙勝殿。十方一切諸世界中。悉亦如是。爾時帝釋。以佛神力。諸宮殿中。所有樂音。自然止息。即自憶念過去佛所。種諸善根。而說頌言<p class='lg'><br>　迦葉如來具大悲　　諸吉祥中最無上<br>　彼佛曾來入此殿　　是故此處最吉祥<br>　拘那牟尼見無礙　　諸吉祥中最無上<br>　彼佛曾來入此殿　　是故此處最吉祥<br>　迦羅鳩馱如金山　　諸吉祥中最無上<br>　彼佛曾來入此殿　　是故此處最吉祥<br>　毘舍浮佛無三垢　　諸吉祥中最無上<br>　彼佛曾來入此殿　　是故此處最吉祥<br>　尸棄如來離分別　　諸吉祥中最無上<br>　彼佛曾來入此殿　　是故此處最吉祥<br>　毘婆尸佛如滿月　　諸吉祥中最無上<br>　彼佛曾來入此殿　　是故此處最吉祥<br>　弗沙明達第一義　　諸吉祥中最無上<br>　彼佛曾來入此殿　　是故此處最吉祥<br>　提舍如來辯無礙　　諸吉祥中最無上<br>　彼佛曾來入此殿　　是故此處最吉祥<br>　波頭摩佛淨無垢　　諸吉祥中最無上<br>　彼佛曾來入此殿　　是故此處最吉祥<br>　然燈如來大光明　　諸吉祥中最無上<br>　彼佛曾來入此殿　　是故此處最吉祥　</p><p>如此世界中。忉利天王。以如來神力故。偈讚十佛所有功德。十方世界。諸釋天王。悉亦如是。讚佛功德。爾時。世尊。入妙勝殿。結跏趺坐。此殿忽然。廣博寬容。如其天眾。諸所住處。十方世界。悉亦如是<p><b>　　<A NAME="n39"></A>大方廣佛華嚴經須彌頂上偈讚品第十四</b><p>爾時。佛神力故。十方各有一大菩薩。一一各與佛剎微塵數菩薩俱。從百佛剎。微塵數國土外。諸世界中。而來集會。其名曰法慧菩薩。一切慧菩薩。勝慧菩薩。功德慧菩薩。精進慧菩薩。善慧菩薩。智慧菩薩。真實慧菩薩。無上慧菩薩。堅固慧菩薩。所從來土。所謂。因陀羅華世界。波頭摩華世界。寶華世界。優缽羅華世界。金剛華世界。妙香華世界。悅意華世界。阿盧那華世界。那羅陀華世界。虛空華世界。各於佛所。淨修梵行。所謂。殊特月佛。無盡月佛。不動月佛。風月佛。水月佛。解脫月佛。無上月佛。星宿月佛。清淨月佛。明了月佛。是諸菩薩。至佛所已。頂禮佛足。隨所來方。各化作毘盧遮那藏師子之座。於其座上。結跏趺坐。如此世界中。須彌頂上。菩薩來集。一切世界。悉亦如是。彼諸菩薩。所有名字。世界佛號。悉等無別。爾時世尊。從兩足指。放百千億妙色光明。普照十方一切世界。須彌頂上。帝釋宮中。佛及大眾。靡不皆現。爾時法慧菩薩。承佛威神。普觀十方。而說頌曰<p class='lg'><br>　佛放淨光明　　普見世導師<br>　須彌山王頂　　妙勝殿中住<br>　一切釋天王　　請佛入宮殿<br>　悉以十妙頌　　稱讚諸如來<br>　彼諸大會中　　所有菩薩眾<br>　皆從十方至　　化座而安坐<br>　彼會諸菩薩　　皆同我等名<br>　所從諸世界　　名字亦如是<br>　本國諸世尊　　名號悉亦同<br>　各於其佛所　　淨修無上行<br>　佛子汝應觀　　如來自在力<br>　一切閻浮提　　皆言佛在中<br>　我等今見佛　　住於須彌頂<br>　十方悉亦然　　如來自在力<br>　一一世界中　　發心求佛道<br>　依於如是願　　修習菩提行<br>　佛以種種身　　遊行遍世間<br>　法界無所礙　　無能測量者<br>　慧光痟須荂@　世闇悉除滅<br>　一切無等倫　　云何可測知　</p><p>爾時一切慧菩薩。承佛威力。普觀十方。而說頌言<p class='lg'><br>　假使百千劫　　常見於如來<br>　不依真實義　　而觀救世者<br>　是人取諸相　　增長癡惑網<br>　繫縛生死獄　　盲冥不見佛<br>　觀察於諸法　　自性無所有<br>　如其生滅相　　但是假名說<br>　一切法無生　　一切法無滅<br>　若能如是解　　諸佛常現前<br>　法性本空寂　　無取亦無見<br>　性空即是佛　　不可得思量<br>　若知一切法　　體性皆如是<br>　斯人則不為　　煩惱所染著<br>　凡夫見諸法　　但隨於相轉<br>　不了法無相　　以是不見佛<br>　牟尼離三世　　諸相悉具足<br>　住於無所住　　普遍而不動<br>　我觀一切法　　皆悉得明了<br>　今見於如來　　決定無有疑<br>　法慧先已說　　如來真實性<br>　我從彼了知　　菩提難思議　</p><p>爾時勝慧菩薩。承佛威力普觀十方。而說頌言<p class='lg'><br>　如來大智慧　　希有無等倫<br>　一切諸世間　　思惟莫能及<br>　凡夫妄觀察　　取相不如理<br>　佛離一切相　　非彼所能見<br>　迷惑無知者　　妄取五蘊相<br>　不了彼真性　　是人不見佛<br>　了知一切法　　自性無所有<br>　如是解法性　　則見盧舍那<br>　因前五蘊故　　後蘊相續起<br>　於此性了知　　見佛難思議<br>　譬如闇中寶　　無燈不可見<br>　佛法無人說　　雖慧莫能了<br>　亦如目有翳　　不見淨妙色<br>　如是不淨心　　不見諸佛法<br>　又如明淨日　　瞽者莫能見<br>　無有智慧心　　終不見諸佛<br>　若能除眼翳　　捨離於色想<br>　不見於諸法　　則得見如來<br>　一切慧先說　　諸佛菩提法<br>　我從於彼聞　　得見盧舍那　</p><p>爾時功德慧菩薩。承佛威力。普觀十方。而說頌言<p class='lg'><br>　諸法無真實　　妄取真實相<br>　是故諸凡夫　　輪迴生死獄<br>　言辭所說法　　小智妄分別<br>　是故生障礙　　不了於自心<br>　不能了自心　　云何知正道<br>　彼由顛倒慧　　增長一切惡<br>　不見諸法空　　琩生死苦<br>　斯人未能有　　清淨法眼故<br>　我昔受眾苦　　由我不見佛<br>　故當淨法眼　　觀其所應見<br>　若得見於佛　　其心無所取<br>　此人則能見　　如佛所知法<br>　若見佛真法　　則名大智者<br>　斯人有淨眼　　能觀察世間<br>　無見即是見　　能見一切法<br>　於法若有見　　此則無所見<br>　一切諸法性　　無生亦無滅<br>　奇哉大導師　　自覺能覺他<br>　勝慧先已說　　如來所悟法<br>　我等從彼聞　　能知佛真性　</p><p>爾時精進慧菩薩。承佛威力。觀察十方。而說頌言<p class='lg'><br>　若住於分別　　則壞清淨眼<br>　愚癡邪見增　　永不見諸佛<br>　若能了邪法　　如實不顛倒<br>　知妄本自真　　見佛則清淨<br>　有見則為垢　　此則未為見<br>　遠離於諸見　　如是乃見佛<br>　世間言語法　　眾生妄分別<br>　知世皆無生　　乃是見世間<br>　若見見世間　　見則世間相<br>　如實等無異　　此名真見者<br>　若見等無異　　於物不分別<br>　是見離諸惑　　無漏得自在<br>　諸佛所開示　　一切分別法<br>　是悉不可得　　彼性清淨故<br>　法性本清淨　　如空無有相<br>　一切無能說　　智者如是觀<br>　遠離於法想　　不樂一切法<br>　此亦無所修　　能見大牟尼<br>　如德慧所說　　此名見佛者<br>　所有一切行　　體性皆寂滅　</p><p>爾時善慧菩薩。承佛威力。普觀十方。而說頌言<p class='lg'><br>　希有大勇健　　無量諸如來<br>　離垢心解脫　　自度能度彼<br>　我見世間燈　　如實不顛倒<br>　如於無量劫　　積智者所見<br>　一切凡夫行　　莫不速歸盡<br>　其性如虛空　　故說無有盡<br>　智者說無盡　　此亦無所說<br>　自性無盡故　　得有難思盡<br>　所說無盡中　　無眾生可得<br>　知眾生性爾　　則見大名稱<br>　無見說為見　　無生說眾生<br>　若見若眾生　　了知無體性<br>　能見及所見　　見者悉除遣<br>　不壞於真法　　此人了知佛<br>　若人了知佛　　及佛所說法<br>　則能照世間　　如佛盧舍那<br>　正覺善開示　　一法清淨道<br>　精進慧大士　　演說無量法<br>　若有若無有　　彼想皆除滅<br>　如是能見佛　　安住於實際　</p><p>爾時智慧菩薩。承佛威力。普觀十方。而說頌言<p><p class='lg'><br>　我聞最勝教　　即生智慧光<br>　普照十方界　　悉見一切佛<br>　此中無少物　　但有假名字<br>　若計有我人　　則為入險道<br>　諸取著凡夫　　計身為實有<br>　如來非所取　　彼終不得見<br>　此人無慧眼　　不能得見佛<br>　於無量劫中　　流轉生死海<br>　有諍說生死　　無諍即涅槃<br>　生死及涅槃　　一俱不可得<br>　若逐假名字　　取著此二法<br>　此人不如實　　不知聖妙道<br>　若生如是想　　此佛此最勝<br>　顛倒非實義　　不能見正覺<br>　能知此實體　　寂滅真如相<br>　則見正覺尊　　超出語言道<br>　言語說諸法　　不能顯實相<br>　平等乃能見　　如法佛亦然<br>　正覺過去世　　未來及現在<br>　永斷分別根　　是故說名佛　</p><p>爾時真實慧菩薩。承佛威力。普觀十方。而說頌言<p class='lg'><br>　寧受地獄苦　　得聞諸佛名<br>　不受無量樂　　而不聞佛名<br>　所以於往昔　　無數劫受苦<br>　流轉生死中　　不聞佛名故<br>　於法不顛倒　　如實而現證<br>　離諸和合相　　是名無上覺<br>　現在非和合　　去來亦復然<br>　一切法無相　　是則佛真體<br>　若能如是觀　　諸法甚深義<br>　則見一切佛　　法身真實相<br>　於實見真實　　非實見不實<br>　如是究竟解　　是故名為佛<br>　佛法不可覺　　了此名覺法<br>　諸佛如是修　　一法不可得<br>　知以一故眾　　知以眾故一<br>　諸法無所依　　但從和合起<br>　無能作所作　　唯從業想生<br>　云何知如是　　異此無有故<br>　一切法無住　　定處不可得<br>　諸佛住於此　　究竟不動搖　</p><p>爾時無上慧菩薩。承佛威力。普觀十方。而說頌言<p class='lg'><br>　無上摩訶薩　　遠離眾生想<br>　無有能過者　　故號為無上<br>　諸佛所得處　　無作無分別<br>　麤者無所有　　微細亦復然<br>　諸佛所行境　　於中無有數<br>　正覺遠離數　　此是佛真法<br>　如來光普照　　滅除眾暗冥<br>　是光非有照　　亦復非無照<br>　於法無所著　　無念亦無染<br>　無住無處所　　不壞於法性<br>　此中無有二　　亦復無有一<br>　大智善見者　　如理巧安住<br>　無中無有二　　無二亦復無<br>　三界一切空　　是則諸佛見<br>　凡夫無覺解　　佛令住正法<br>　諸法無所住　　悟此見自身<br>　非身而說身　　非起而現起<br>　無身亦無見　　是佛無上身<br>　如是實慧說　　諸佛妙法性<br>　若聞此法者　　當得清淨眼　</p><p>爾時堅固慧菩薩。承佛威力。普觀十方。而說頌言<p class='lg'><br>　偉哉大光明　　勇健無上士<br>　為利群迷故　　而興於世間<br>　佛以大悲心　　普觀諸眾生<br>　見在三有中　　輪迴受眾苦<br>　唯除正等覺　　具德尊導師<br>　一切諸天人　　無能救護者<br>　若佛菩薩等　　不出於世間<br>　無有一眾生　　而能得安樂<br>　如來等正覺　　及諸賢聖眾<br>　出現於世間　　能與眾生樂<br>　若見如來者　　為得大善利<br>　聞佛名生信　　則是世間塔<br>　我等見世尊　　為得大利益<br>　聞如是妙法　　悉當成佛道<br>　諸菩薩過去　　以佛威神力<br>　得清淨慧眼　　了諸佛境界<br>　今見盧舍那　　重增清淨信<br>　佛智無邊際　　演說不可盡<br>　勝慧等菩薩　　及我堅固慧<br>　無數億劫中　　說亦不能盡　</p><p><b>　　<A NAME="n40"></A>大方廣佛華嚴經十住品第十五</b><p>爾時。法慧菩薩。承佛威力。入菩薩無量方便三昧。以三昧力。十方各千佛剎。微塵數世界之外。有千佛剎。微塵數諸佛。皆同一號。名曰法慧。普現其前。告法慧菩薩言。善哉善哉。善男子。汝能入是菩薩。無量方便三昧。善男子。十方各千佛剎。微塵數諸佛。悉以神力。共加於汝。又是毘盧遮那如來。往昔願力。威神之力。及汝所修。善根力故。入此三昧。令汝說法。為增長佛智故。深入法界故。善了眾生界故。所入無礙故。所行無障故。得無等方便故。入一切智性故。覺一切法故。知一切根故。能持說一切法故。所謂。發起諸菩薩十種住。善男子。汝當承佛威神之力。而演此法。是時諸佛。即與法慧菩薩。無礙智無著智。無斷智無癡智。無異智無失智。無量智無勝智。無懈智無奪智。何以故。此三昧力。法如是故。是時諸佛。各申右手。摩法慧菩薩頂。法慧菩薩。即從定起。告諸菩薩言。佛子。菩薩住處廣大。與法界虛空等。佛子。菩薩住三世諸佛家。彼菩薩住。我今當說。諸佛子。菩薩住有十種。過去未來現在諸佛。已說。當說。今說。何者為十。所謂。初發心住。治地住。修行住。生貴住。具足方便住。正心住。不退住。童真住。王子住。灌頂住。是名菩薩十住。去來現在。諸佛所說<p>佛子。云何為菩薩發心住。此菩薩。見佛世尊。形貌端嚴。色相圓滿。人所樂見。難可值遇。有大威力。或見神足。或聞記別。或聽教誡。或見眾生受諸劇苦。或聞如來廣大佛法。發菩提心。求一切智。此菩薩。緣十種難得法。而發於心。何者為十。所謂。是處非處智。善惡業報智。諸根勝劣智。種種解差別智。種種界差別智。一切至處道智。諸禪解脫三昧智。宿命無礙智。天眼無礙智。三世漏普盡智。是為十。佛子。此菩薩。應勸學十法。何者為十。所謂。勤供養佛樂住生死。主導世間令除惡業。以勝妙法常行教誨。歎無上法學佛功德。生諸佛前睇X攝受。方便演說寂靜三昧。讚歎遠離生死輪迴。為苦眾生作歸依處。何以故。欲令菩薩。於佛法中。心轉增廣。有所聞法。即自開解。不由他教故<p>佛子。云何為菩薩治地住。此菩薩。於諸眾生。發十種心。何者為十。所謂。利益心。大悲心。安樂心。安住心。憐愍心。攝受心。守護心。同己心。師心。導師心。是為十。佛子。此菩薩。應勸學十法。何者為十。所謂。誦習多聞。虛閑寂靜。近善知識。發言和悅。語必知時。心無怯怖。了達於義。如法修行。遠離愚迷。安住不動。何以故。欲令菩薩。於諸眾生。增長大悲。有所聞法。即自開解。不由他教故<p>佛子。云何為菩薩修行住。此菩薩。以十種行。觀一切法。何等為十。所謂。觀一切法無常。一切法苦。一切法空。一切法無我。一切法無作。一切法無味。一切法不如名。一切法無處所。一切法離分別。一切法無堅實。是為十。佛子。此菩薩。應勸學十法。何者為十。所謂。觀察眾生界。法界。世界。觀察地界。水界。火界。風界。觀察欲界。色界。無色界。何以故。欲令菩薩。智慧明了。有所聞法。即自開解。不由他教故<p>佛子。云何為菩薩生貴住。此菩薩。從聖教中生。成就十法。何者為十。所謂。永不退轉於諸佛所。深生淨信。善觀察法。了知眾生。國土。世界。業行。果報。生死。涅槃。是為十。佛子。此菩薩。應勸學十法。何者為十。所謂。了知過去。未來。現在。一切佛法。修集過去。未來。現在。一切佛法。圓滿過去。未來。現在。一切佛法。了知一切諸佛平等。何以故。欲令增進於三世中。心得平等。有所聞法。即自開解。不由他教故<p>佛子。云何為菩薩具足方便住。此菩薩。所修善根。皆為救護一切眾生。饒益一切眾生。安樂一切眾生。哀愍一切眾生。度脫一切眾生。令一切眾生。離諸災難。令一切眾生。出生死苦。令一切眾生。發生淨信。令一切眾生。悉得調伏。令一切眾生。咸證涅槃。佛子。此菩薩。應勸學十法。何者為十。所謂。知眾生無邊。知眾生無量。知眾生無數。知眾生不思議。知眾生無量色。知眾生不可量。知眾生空。知眾生無所作。知眾生無所有。知眾生無自性。何以故。欲令其心。轉復增勝。無所染著。有所聞法。即自開解。不由他教故<p>佛子。云何為菩薩正心住。此菩薩。聞十種法。心定不動。何者為十。所謂。聞讚佛毀佛。於佛法中。心定不動。聞讚法毀法。於佛法中。心定不動。聞讚菩薩毀菩薩。於佛法中。心定不動。聞讚菩薩毀菩薩所行法。於佛法中。心定不動。聞說眾生有量無量。於佛法中。心定不動。聞說眾生有垢無垢。於佛法中。心定不動。聞說眾生易度難度。於佛法中。心定不動。聞說法界有量無量。於佛法中。心定不動。聞說法界有成有壞。於佛法中。心定不動。聞說法界若有若無。於佛法中。心定不動。是為十。佛子。此菩薩。應勸學十法。何者為十。所謂。一切法無相。一切法無體。一切法不可修。一切法無所有。一切法無真實。一切法空。一切法無性。一切法如幻。一切法如夢。一切法無分別。何以故。欲令其心。轉復增進。得不退轉。無生法忍。有所聞法。即自開解。不由他教故<p>佛子。云何為菩薩不退住。此菩薩。聞十種法。堅固不退。何者為十。所謂。聞有佛無佛。於佛法中。心不退轉。聞有法無法。於佛法中。心不退轉。聞有菩薩無菩薩。於佛法中。心不退轉。聞有菩薩行無菩薩行。於佛法中。心不退轉。聞菩薩修行出離。修行不出離。於佛法中。心不退轉。聞過去有佛。過去無佛。於佛法中。心不退轉。聞未來有佛。未來無佛。於佛法中。心不退轉。聞現在有佛。現在無佛。於佛法中。心不退轉。聞佛智有盡。佛智無盡。於佛法中。心不退轉。聞三世一相。三世非一相。於佛法中。心不退轉。是為十。佛子。此菩薩。應勸學十種廣大法。何者為十。所謂。說一即多。說多即一。文隨於義。義隨於文。非有即有。有即非有。無相即相。相即無相。無性即性。性即無性。何以故。欲令增進於一切法。善能出離。有所聞法。即自開解。不由他教故<p>佛子。云何為菩薩童真住。此菩薩。住十種業。何者為十。所謂。身行無失。語行無失。意行無失。隨意受生。知眾生種種欲。知眾生種種解。知眾生種種界。知眾生種種業。知世界成壞。神足自在。所行無礙。是為十。佛子。此菩薩。應勸學十種法。何者為十。所謂。知一切佛剎。動一切佛剎。持一切佛剎。觀一切佛剎。詣一切佛剎。遊行無數世界。領受無數佛法。現變化自在身。出廣大遍滿音。一剎那中。承事供養無數諸佛。何以故。欲令增進於一切法。能得善巧。有所聞法。即自開解。不由他教故<p>佛子。云何為菩薩王子住。此菩薩。善知十種法。何者為十。所謂。善知諸眾生受生。善知諸煩惱現起。善知習氣相續。善知所行方便。善知無量法。善解諸威儀。善知世界差別。善知前際後際事。善知演說世諦。善知演說第一義諦。是為十。佛子。此菩薩。應勸學十種法。何者為十。所謂。法王處善巧。法王處軌度。法王處宮殿。法王處趣入。法王處觀察。法王灌頂。法王力持。法王無畏。法王宴寢。法王讚歎。何以故。欲令增進。心無障礙。有所聞法。即自開解。不由他教故<p>佛子。云何為菩薩灌頂住。此菩薩。得成就十種智。何者為十。所謂。震動無數世界。照耀無數世界。住持無數世界。往詣無數世界。嚴淨無數世界。開示無數眾生。觀察無數眾生。知無數眾生根。令無數眾生趣入。令無數眾生調伏。是為十。佛子。此菩薩。身及身業。神通變現。過去智未來智現在智。成就佛土。心境界智境界。皆不可知。乃至法王子菩薩。亦不能知。佛子。此菩薩。應勸學諸佛十種智。何者為十。所謂。三世智。佛法智。法界無礙智。法界無邊智。充滿一切世界智。普照一切世界智。住持一切世界智。知一切眾生智。知一切法智。知無邊諸佛智。何以故。欲令增長一切種智。有所聞法。即自開解。不由他教故<p>爾時。佛神力故。十方各一萬佛剎。微塵數世界。六種震動。所謂。動。遍動。等遍動。起。遍起。等遍起。涌遍涌。等遍涌。震。遍震。等遍震。吼。遍吼。等遍吼。擊。遍擊。等遍擊。雨天妙華。天末香。天華鬘。天雜香。天寶衣。天寶雲。天莊嚴具天諸音樂。不鼓自鳴。放大光明。及妙音聲。如此四天下。須彌山頂。帝釋殿上。說十住法。現諸神變。十方所有。一切世界。悉亦如是。又以佛神力故。十方各過一萬佛剎。微塵數世界。有十佛剎。微塵數菩薩。來詣於此。充滿十方。作如是言。善哉善哉。佛子。善說此法。我等諸人。同名法慧。所從來國。同名法雲。彼土如來。皆名妙法。我等佛所。亦說十住。眾會眷屬。文句義理。悉亦如是。無有增減。佛子。我等承佛神力。來入此會。為汝作證。如於此會。十方所有。一切世界。悉亦如是。爾時法慧菩薩。承佛威力。觀察十方。暨于法界。而說頌曰<p><p class='lg'><br>　見最勝智微妙身　　相好端嚴皆具足<br>　如是尊重甚難遇　　菩薩勇猛初發心<br>　見無等比大神通　　聞說記心及教誡<br>　諸趣眾生無量苦　　菩薩以此初發心<br>　聞諸如來普勝尊　　一切功德皆成就<br>　譬如虛空不分別　　菩薩以此初發心<br>　三世因果名為處　　我等自性為非處<br>　欲悉了知真實義　　菩薩以此初發心<br>　過去未來現在世　　所有一切善惡業<br>　欲悉了知無不盡　　菩薩以此初發心<br>　諸禪解脫及三昧　　雜染清淨無量種<br>　欲悉了知入住出　　菩薩以此初發心<br>　隨諸眾生根利鈍　　如是種種精進力<br>　欲悉了達分別知　　菩薩以此初發心<br>　一切眾生種種解　　心所好樂各差別<br>　如是無量欲悉知　　菩薩以此初發心<br>　眾生諸界各差別　　一切世間無有量<br>　欲悉了知其體性　　菩薩以此初發心<br>　一切有為諸行道　　一一皆有所至處<br>　悉欲了知其實性　　菩薩以此初發心<br>　一切世界諸眾生　　隨業漂流無暫息<br>　欲得天眼皆明見　　菩薩以此初發心<br>　過去世中曾所有　　如是體性如是相<br>　欲悉了知其宿住　　菩薩以此初發心<br>　一切眾生諸結惑　　相續現起及習氣<br>　欲悉了知究竟盡　　菩薩以此初發心<br>　隨諸眾生所安立　　種種談論語言道<br>　如其世諦悉欲知　　菩薩以此初發心<br>　一切諸法離言說　　性空寂滅無所作<br>　欲悉明達此真義　　菩薩以此初發心<br>　欲悉震動十方國　　傾覆一切諸大海<br>　具足諸佛大神通　　菩薩以此初發心<br>　欲一毛孔放光明　　普照十方無量土<br>　一一光中覺一切　　菩薩以此初發心<br>　欲以難思諸佛剎　　悉置掌中而不動<br>　了知一切如幻化　　菩薩以此初發心<br>　欲以無量剎眾生　　置一毛端不迫隘<br>　悉知無人無有我　　菩薩以此初發心<br>　欲以一毛滴海水　　一切大海悉令竭<br>　而悉分別知其數　　菩薩以此初發心<br>　不可思議諸國土　　盡抹為塵無遺者<br>　欲悉分別知其數　　菩薩以此初發心<br>　過去未來無量劫　　一切世間成壞相<br>　欲悉了達窮其際　　菩薩以此初發心<br>　三世所有諸如來　　一切獨覺及聲聞<br>　欲知其法盡無餘　　菩薩以此初發心<br>　無量無邊諸世界　　欲以一毛悉稱舉<br>　如其體相悉了知　　菩薩以此初發心<br>　無量無數輪圍山　　欲令悉入毛孔中<br>　如其大小皆得知　　菩薩以此初發心<br>　欲以寂靜一妙音　　普應十方隨類演<br>　如是皆令淨明了　　菩薩以此初發心<br>　一切眾生語言法　　一言演說無不盡<br>　悉欲了知其自性　　菩薩以此初發心<br>　世間言音靡不作　　悉令其解證寂滅<br>　欲得如是妙舌根　　菩薩以此初發心<br>　欲使十方諸世界　　有成壞相皆得見<br>　而悉知從分別生　　菩薩以此初發心<br>　一切十方諸世界　　無量如來悉充滿<br>　欲悉了知彼佛法　　菩薩以此初發心<br>　種種變化無量身　　一切世界微塵等<br>　欲悉了達從心起　　菩薩以此初發心<br>　過去未來現在世　　無量無數諸如來<br>　欲於一念悉了知　　菩薩以此初發心<br>　欲具演說一句法　　阿僧祇劫無有盡<br>　而令文義各不同　　菩薩以此初發心<br>　十方一切諸眾生　　隨其流轉生滅相<br>　欲於一念皆明達　　菩薩以此初發心<br>　欲以身語及意業　　普詣十方無所礙<br>　了知三世皆空寂　　菩薩以此初發心<br>　菩薩如是發心已　　應令往詣十方國<br>　恭敬供養諸如來　　以此使其無退轉<br>　菩薩勇猛求佛道　　住於生死不疲厭<br>　為彼稱歎使順行　　如是令其無退轉<br>　十方世界無量剎　　悉在其中作尊主<br>　為諸菩薩如是說　　以此令其無退轉<br>　最勝最上最第一　　甚深微妙清淨法<br>　勸諸菩薩說與人　　如是教令離煩惱<br>　一切世間無與等　　不可傾動摧伏處<br>　為彼菩薩常稱讚　　如是教令不退轉<br>　佛是世間大力主　　具足一切諸功德<br>　令諸菩薩住是中　　以此教為勝丈夫<br>　無量無邊諸佛所　　悉得往詣而親近<br>　常為諸佛所攝受　　如是教令不退轉<br>　所有寂靜諸三昧　　悉皆演暢無有餘<br>　為彼菩薩如是說　　以此令其不退轉<br>　摧滅諸有生死輪　　轉於清淨妙法輪<br>　一切世間無所著　　為諸菩薩如是說<br>　一切眾生墮惡道　　無量重苦所纏迫<br>　與作救護歸依處　　為諸菩薩如是說<br>　此是菩薩發心住　　一向志求無上道<br>　如我所說教誨法　　一切諸佛亦如是<br>　第二治地住菩薩　　應當發起如是心<br>　十方一切諸眾生　　願使悉順如來教<br>　利益大悲安樂心　　安住憐愍攝受心<br>　守護眾生同<span class='corr'>己</span>心　　師心及以導師心<br>　已住如是勝妙心　　次令誦習求多聞<br>　常樂寂靜正思惟　　親近一切善知識<br>　發言和悅離麤獷　　言必知時無所畏<br>　了達於義如法行　　遠離愚迷心不動<br>　此是初學菩提行　　能行此行真佛子<br>　我今說彼所應行　　如是佛子應勤學<br>　第三菩薩修行住　　當依佛教勤觀察<br>　諸法無常苦及空　　無有我人無動作<br>　一切諸法不可樂　　無如名字無處所<br>　無所分別無真實　　如是觀者名菩薩<br>　次令觀察眾生界　　及以勸觀於法界<br>　世界差別盡無餘　　於彼咸應勸觀察<br>　十方世界及虛空　　所有地水與火風<br>　欲界色界無色界　　悉勸觀察咸令盡<br>　觀察彼界各差別　　及其體性咸究竟<br>　得如是教勤修行　　此則名為真佛子<br>　第四生貴住菩薩　　從諸聖教而出生<br>　了達諸有無所有　　超過彼法生法界<br>　信佛堅固不可壞　　觀法寂滅心安住<br>　隨諸眾生悉了知　　體性虛妄無真實<br>　世間剎土業及報　　生死涅槃悉如是<br>　佛子於法如是觀　　從佛親生名佛子<br>　過去未來現在世　　其中所有諸佛法<br>　了知積集及圓滿　　如是修學令究竟<br>　三世一切諸如來　　能隨觀察悉平等<br>　種種差別不可得　　如是觀者達三世<br>　如我稱揚讚歎者　　此是四住諸功德<br>　若能依法勤修行　　速成無上佛菩提<br>　從此第五諸菩薩　　說名具足方便住<br>　深入無量巧方便　　發生究竟功德業<br>　菩薩所修眾福德　　皆為救護諸群生<br>　專心利益與安樂　　一向哀愍令度脫<br>　為一切世除眾難　　引出諸有令歡喜<br>　一一調伏無所遺　　皆令具德向涅槃<br>　一切眾生無有邊　　無量無數不思議<br>　及以不可稱量等　　聽受如來如是法<br>　此第五住真佛子　　成就方便度眾生<br>　一切功德大智尊　　以如是法而開示<br>　第六正心圓滿住　　於法自性無迷惑<br>　正念思惟離分別　　一切天人莫能動<br>　聞讚毀佛與佛法　　菩薩及以所行行<br>　眾生有量若無量　　有垢無垢難易度<br>　法界大小及成壞　　若有若無心不動<br>　過去未來今現在　　諦念思惟琩M定<br>　一切諸法皆無相　　無體無性空無實<br>　如幻如夢離分別　　常樂聽聞如是義<br>　第七不退轉菩薩　　於佛及法菩薩行<br>　若有若無出不出　　雖聞是說無退轉<br>　過去未來現在世　　一切諸佛有以無<br>　佛智有盡或無盡　　三世一相種種相<br>　一即是多多即一　　文隨於義義隨文<br>　如是一切展轉成　　此不退人應為說<br>　若法有相及無相　　若法有性及無性<br>　種種差別互相屬　　此人聞已得究竟<br>　第八菩薩童真住　　身語意行皆具足<br>　一切清淨無諸失　　隨意受生得自在<br>　知諸眾生心所樂　　種種意解各差別<br>　及其所有一切法　　十方國土成壞相<br>　逮得速疾妙神通　　一切處中隨念往<br>　於諸佛所聽聞法　　讚歎修行無懈倦<br>　了知一切諸佛國　　震動加持亦觀察<br>　超過佛土不可量　　遊行世界無邊數<br>　阿僧祇法悉諮問　　所欲受身皆自在<br>　言音善巧靡不充　　諸佛無數咸承事<br>　第九菩薩王子住　　能見眾生受生別<br>　煩惱現習靡不知　　所行方便皆善了<br>　諸法各異威儀別　　世界不同前後際<br>　如其世俗第一義　　悉善了知無有餘<br>　法王善巧安立處　　隨其處所所有法<br>　法王宮殿若趣入　　及以於中所觀見<br>　法王所有灌頂法　　神力加持無怯畏<br>　宴寢宮室及歎譽　　以此教詔法王子<br>　如是為說靡不盡　　而令其心無所著<br>　於此了知修正念　　一切諸佛現其前<br>　第十灌頂真佛子　　成滿最上第一法<br>　十方無數諸世界　　悉能震動光普照<br>　住持往詣亦無餘　　清淨莊嚴皆具足<br>　開示眾生無有數　　觀察知根悉能盡<br>　發心調伏亦無邊　　咸令趣向大菩提<br>　一切法界咸觀察　　十方國土皆往詣<br>　其中身及身所作　　神通變現難可測<br>　三世佛土諸境界　　乃至王子無能了<br>　一切見者三世智　　於諸佛法明了智<br>　法界無礙無邊智　　充滿一切世界智<br>　照耀世界住持智　　了知眾生諸法智<br>　及知正覺無邊智　　如來為說咸令盡<br>　如是十住諸菩薩　　皆從如來法化生<br>　隨其所有功德行　　一切天人莫能測<br>　過去未來現在世　　發心求佛無有邊<br>　十方國土皆充滿　　莫不當成一切智<br>　一切國土無邊際　　世界眾生法亦然<br>　惑業心樂各差別　　依彼而發菩提意<br>　始求佛道一念心　　世間眾生及二乘<br>　斯等尚亦不能知　　何況所餘功德行<br>　十方所有諸世界　　能以一毛悉稱舉<br>　彼人能知此佛子　　趣向如來智慧行<br>　十方所有諸大海　　悉以毛端滴令盡<br>　彼人能知此佛子　　一念所修功德行<br>　一切世界抹為塵　　悉能分別知其數<br>　如是之人乃能見　　此諸菩薩所行道<br>　去來現在十方佛　　一切獨覺及聲聞<br>　悉以種種妙辯才　　開示初發菩提心<br>　發心功德不可量　　充滿一切眾生界<br>　眾智共說無能盡　　何況所餘諸妙行　</p><p class='juan'>
大方廣佛華嚴經卷第十六</p>
</body></html>
