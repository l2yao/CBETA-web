<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
大方廣佛華嚴經卷第十九</p>
<p><span class='byline'>　　　　于闐國三藏實叉難陀奉　制譯</span><br><p><b>　　<A NAME="n47"></A>昇夜摩天宮品第十九</b><p>爾時如來威神力故。十方一切世界。一一四天下。南閻浮提。及須彌頂上。皆見如來。處於眾會。彼諸菩薩。悉以佛神力故。而演說法。莫不自謂盚鴭韟礡C爾時世尊。不離一切菩提樹下。及須彌山頂。而向於彼夜摩天宮。寶莊嚴殿。時夜摩天王。遙見佛來。即以神力。於其殿內。化作寶蓮華藏師子之座。百萬層級。以為莊嚴。百萬金網。以為交絡。百萬華帳。百萬鬘帳。百萬香帳。百萬寶帳。彌覆其上。華蓋鬘蓋。香蓋寶蓋。各亦百萬。周迴布列。百萬光明。而為照耀。百萬夜摩天王。恭敬頂禮。百萬梵王。踊躍歡喜。百萬菩薩。稱揚讚歎。百萬天樂。各奏百萬種法音。相續不斷。百萬種華雲。百萬種鬘雲。百萬種莊嚴具雲。百萬種衣雲。周匝彌覆。百萬種摩尼雲。光明照耀。從百萬種善根所生。百萬諸佛之所護持。百萬種福德之所增長。百萬種深心。百萬種誓願之所嚴淨。百萬種行之所生起。百萬種法之所建立。百萬種神通之所變現。琤X百萬種言音。顯示諸法。時彼天王。敷置座已。向佛世尊。曲躬合掌。恭敬尊重。而白佛言。善來世尊。善來善逝。善來如來。應正等覺。唯願哀愍。處此宮殿。時佛受請。即昇寶殿。一切十方。悉亦如是。爾時天王。即自憶念過去佛所。所種善根。承佛神力。而說頌言<p class='lg'><br>　名稱如來聞十方　　諸吉祥中最無上<br>　彼曾入此摩尼殿　　是故此處最吉祥<br>　寶王如來世間燈　　諸吉祥中最無上<br>　彼曾入此清淨殿　　是故此處最吉祥<br>　喜目如來見無礙　　諸吉祥中最無上<br>　彼曾入此莊嚴殿　　是故此處最吉祥<br>　然燈如來照世間　　諸吉祥中最無上<br>　彼曾入此殊勝殿　　是故此處最吉祥<br>　饒益如來利世間　　諸吉祥中最無上<br>　彼曾入此無垢殿　　是故此處最吉祥<br>　善覺如來無有師　　諸吉祥中最無上<br>　彼曾入此寶香殿　　是故此處最吉祥<br>　勝天如來世中燈　　諸吉祥中最無上<br>　彼曾入此妙香殿　　是故此處最吉祥<br>　無去如來論中雄　　諸吉祥中最無上<br>　彼曾入此普眼殿　　是故此處最吉祥<br>　無勝如來具眾德　　諸吉祥中最無上<br>　彼曾入此善嚴殿　　是故此處最吉祥<br>　苦行如來利世間　　諸吉祥中最無上<br>　彼曾入此普嚴殿　　是故此處最吉祥　</p><p>如此世界中夜摩天王。承佛神力。憶念往昔。諸佛功德。稱揚讚歎。十方世界。夜摩天王。悉亦如是。歎佛功德。爾時世尊。入摩尼莊嚴殿。於寶蓮華藏。師子座上。結跏趺坐。此殿忽然。廣博寬容。如其天眾。諸所住處。十方世界。悉亦如是<p><p><b>　　<A NAME="n48"></A>大方廣佛華嚴經夜摩宮中偈讚品第二十</b><p>爾時。佛神力故。十方各有一大菩薩。一一各與佛剎。微塵數菩薩俱。從十萬佛剎。微塵數國土外。諸世界中。而來集會其名。曰功德林菩薩。慧林菩薩。勝林菩薩。無畏林菩薩。慚愧林菩薩。精進林菩薩。力林菩薩。行林菩薩。覺林菩薩。智林菩薩。此諸菩薩。所從來國。所謂。親慧世界。幢慧世界。寶慧世界。勝慧世界。燈慧世界。金剛慧世界。安樂慧世界。日慧世界。淨慧世界。梵慧世界。此諸菩薩。各於佛所。淨修梵行。所謂。常住眼佛。無勝眼佛。無住眼佛。不動眼佛。天眼佛。解脫眼佛。審諦眼佛。明相眼佛。最上眼佛。紺青眼佛。是諸菩薩。至佛所已。頂禮佛足。隨所來方。各化作摩尼藏。師子之座。於其座上。結跏趺坐。如此世界中。夜摩天上。菩薩來集。一切世界。悉亦如是。其諸菩薩。世界如來。所有名號。悉等無別。爾時世尊。從兩足上。放百千億。妙色光明。普照十方。一切世界。夜摩宮中。佛及大眾。靡不皆現。爾時功德林菩薩。承佛威力。普觀十方。而說頌言<p class='lg'><br>　佛放大光明　　普照於十方<br>　悉見天人尊　　通達無障礙<br>　佛坐夜摩宮　　普遍十方界<br>　此事甚奇特　　世間所希有<br>　須夜摩天王　　偈讚十如來<br>　如此會所見　　一切處咸爾<br>　彼諸菩薩眾　　皆同我等名<br>　十方一切處　　演說無上法<br>　所從諸世界　　名號亦無別<br>　各於其佛所　　淨修於梵行<br>　彼諸如來等　　名號悉亦同<br>　國土皆豐樂　　神力悉自在<br>　十方一切處　　皆謂佛在此<br>　或見在人間　　或見住天宮<br>　如來普安住　　一切諸國土<br>　我等今見佛　　處此天宮殿<br>　昔發菩提願　　普及十方界<br>　是故佛威力　　充遍難思議<br>　遠離世所貪　　具足無邊德<br>　故獲神通力　　眾生靡不見<br>　遊行十方界　　如空無所礙<br>　一身無量身　　其相不可得<br>　佛功德無邊　　云何可測知<br>　無住亦無去　　普入於法界　</p><p>爾時慧林菩薩。承佛威力。普觀十方。而說頌言<p class='lg'><br>　世間大導師　　離垢無上尊<br>　不可思議劫　　難可得值遇<br>　佛放大光明　　世間靡不見<br>　為眾廣開演　　饒益諸群生<br>　如來出世間　　為世除癡冥<br>　如是世間燈　　希有難可見<br>　已修施戒忍　　精進及禪定<br>　般若波羅蜜　　以此照世間<br>　如來無與等　　求比不可得<br>　不了法真實　　無有能得見<br>　佛身及神通　　自在難思議<br>　無去亦無來　　說法度眾生<br>　若有得見聞　　清淨天人師<br>　永出諸惡趣　　捨離一切苦<br>　無量無數劫　　修習菩提行<br>　不能知此義　　不可得成佛<br>　不可思議劫　　供養無量佛<br>　若能知此義　　功德超於彼<br>　無量剎珍寶　　滿中施於佛<br>　不能知此義　　終不成菩提　</p><p>爾時勝林菩薩。承佛威力。普觀十方。而說頌言<p class='lg'><br>　譬如孟夏月　　空淨無雲曀<br>　赫日揚光暉　　十方靡不充<br>　其光無限量　　無有能測知<br>　有目斯尚然　　何況盲冥者<br>　諸佛亦如是　　功德無邊際<br>　不可思議劫　　莫能分別知<br>　諸法無來處　　亦無能作者<br>　無有所從生　　不可得分別<br>　一切法無來　　是故無有生<br>　以生無有故　　滅亦不可得<br>　一切法無生　　亦復無有滅<br>　若能如是解　　斯人見如來<br>　諸法無生故　　自性無所有<br>　如是分別知　　此人達深義<br>　以法無性故　　無有能了知<br>　如是解於法　　究竟無所解<br>　所說有生者　　以現諸國土<br>　能知國土性　　其心不迷惑<br>　世間國土性　　觀察悉如實<br>　若能於此知　　善說一切義　</p><p>爾時無畏林菩薩。承佛威力。普觀十方。而說頌言<p class='lg'><br>　如來廣大身　　究竟於法界<br>　不離於此座　　而遍一切處<br>　若聞如是法　　恭敬信樂者<br>　永離三惡道　　一切諸苦難<br>　設往諸世界　　無量不可數<br>　專心欲聽聞　　如來自在力<br>　如是諸佛法　　是無上菩提<br>　假使欲暫聞　　無有能得者<br>　若有於過去　　信如是佛法<br>　已成兩足尊　　而作世間燈<br>　若有當得聞　　如來自在力<br>　聞已能生信　　彼亦當成佛<br>　若有於現在　　能信此佛法<br>　亦當成正覺　　說法無所畏<br>　無量無數劫　　此法甚難值<br>　若有得聞者　　當知本願力<br>　若有能受持　　如是諸佛法<br>　持已廣宣說　　此人當成佛<br>　況復勤精進　　堅固心不捨<br>　當知如是人　　決定成菩提　</p><p>爾時慚愧林菩薩。承佛威力。普觀十方。而說頌言<p class='lg'><br>　若人得聞是　　希有自在法<br>　能生歡喜心　　疾除疑惑網<br>　一切知見人　　自說如是言<br>　如來無不知　　是故難思議<br>　無有從無智　　而生於智慧<br>　世間常暗冥　　是故無能生<br>　如色及非色　　此二不為一<br>　智無智亦然　　其體各殊異<br>　如相與無相　　生死及涅槃<br>　分別各不同　　智無智如是<br>　世界始成立　　無有敗壞相<br>　智無智亦然　　二相非一時<br>　如菩薩初心　　不與後心俱<br>　智無智亦然　　二心不同時<br>　譬如諸識身　　各各無和合<br>　智無智如是　　究竟無和合<br>　如阿伽陀藥　　能滅一切毒<br>　有智亦如是　　能滅於無智<br>　如來無有上　　亦無與等者<br>　一切無能比　　是故<span class='corr'>難</span>值遇</p><p>爾時精進林菩薩。承佛威力。普觀十方。而說頌言<p class='lg'><br>　諸法無差別　　無有能知者<br>　唯佛與佛知　　智慧究竟故<br>　如金與金色　　其性無差別<br>　法非法亦然　　體性無有異<br>　眾生非眾生　　二俱無真實<br>　如是諸法性　　實義俱非有<br>　譬如未來世　　無有過去相<br>　諸法亦如是　　無有一切相<br>　譬如生滅相　　種種皆非實<br>　諸法亦復然　　自性無所有<br>　涅槃不可取　　說時有二種<br>　諸法亦復然　　分別有殊異<br>　如依所數物　　而有於能數<br>　彼性無所有　　如是了知法<br>　譬如算數法　　增一至無量<br>　數法無體性　　智慧故差別<br>　譬如諸世間　　劫燒有終盡<br>　虛空無損敗　　佛智亦如是<br>　是十方眾生　　各取虛空相<br>　諸佛亦如是　　世間妄分別　</p><p>爾時力林菩薩。承佛威力。普觀十方。而說頌言<p class='lg'><br>　一切眾生界　　皆在三世中<br>　三世諸眾生　　悉住五蘊中<br>　諸蘊業為本　　諸業心為本<br>　心法猶如幻　　世間亦如是<br>　世間非自作　　亦復非他作<br>　而其得有成　　亦復得有壞<br>　世間雖有成　　世間雖有壞<br>　了達世間者　　此二不應說<br>　云何為世間　　云何非世間<br>　世間非世間　　但是名差別<br>　三世五蘊法　　說名為世間<br>　彼滅非世間　　如是但假名<br>　云何說諸蘊　　諸蘊有何性<br>　蘊性不可滅　　是故說無生<br>　分別此諸蘊　　其性本空寂<br>　空故不可滅　　此是無生義<br>　眾生既如是　　諸佛亦復然<br>　佛及諸佛法　　自性無所有<br>　能知此諸法　　如實不顛倒<br>　一切知見人　　常見在其前　</p><p>爾時行林菩薩。承佛威力。普觀十方。而說頌言<p class='lg'><br>　譬如十方界　　一切諸地種<br>　自性無所有　　無處不周遍<br>　佛身亦如是　　普遍諸世界<br>　種種諸色相　　無主無來處<br>　但以諸業故　　說名為眾生<br>　亦不離眾生　　而有業可得<br>　業性本空寂　　眾生所依止<br>　普作眾色相　　亦復無來處<br>　如是諸色相　　業力難思議<br>　了達其根本　　於中無所見<br>　佛身亦如是　　不可得思議<br>　種種諸色相　　普現十方剎<br>　身亦非是佛　　佛亦非是身<br>　但以法為身　　通達一切法<br>　若能見佛身　　清淨如法性<br>　此人於佛法　　一切無疑惑<br>　若見一切法　　本性如涅槃<br>　是則見如來　　究竟無所住<br>　若修習正念　　明了見正覺<br>　無相無分別　　是名法王子　</p><p>爾時覺林菩薩。承佛威力。遍觀十方。而說頌言<p class='lg'><br>　譬如工畫師　　分布諸彩色<br>　虛妄取異相　　大種無差別<br>　大種中無色　　色中無大種<br>　亦不離大種　　而有色可得<br>　心中無彩畫　　彩畫中無心<br>　然不離於心　　有彩畫可得<br>　彼心琱ㄕ瞴@　無量難思議<br>　示現一切色　　各各不相知<br>　譬如工畫師　　不能知自心<br>　而由心故畫　　諸法性如是<br>　心如工畫師　　能畫諸世間<br>　五蘊悉從生　　無法而不造<br>　如心佛亦爾　　如佛眾生然<br>　應知佛與心　　體性皆無盡<br>　若人知心行　　普造諸世間<br>　是人則見佛　　了佛真實性<br>　心不住於身　　身亦不住心<br>　而能作佛事　　自在未曾有<br>　若人欲了知　　三世一切佛<br>　應觀法界性　　一切唯心造　</p><p>爾時智林菩薩。承佛威力。普觀十方。而說頌言<p class='lg'><br>　所取不可取　　所見不可見<br>　所聞不可聞　　一心不思議<br>　有量及無量　　二俱不可取<br>　若有人欲取　　畢竟無所得<br>　不應說而說　　是為自欺誑<br>　<span class='corr'>己</span>事不成就　　不令眾歡喜<br>　有欲讚如來　　無邊妙色身<br>　盡於無數劫　　無能盡稱述<br>　譬如隨意珠　　能現一切色<br>　無色而現色　　諸佛亦如是<br>　又如淨虛空　　非色不可見<br>　雖現一切色　　無能見空者<br>　諸佛亦如是　　普現無量色<br>　非心所行處　　一切莫能睹<br>　雖聞如來聲　　音聲非如來<br>　亦不離於聲　　能知正等覺<br>　菩提無來去　　離一切分別<br>　云何於是中　　自言能得見<br>　諸佛無有法　　佛於何有說<br>　但隨其自心　　謂說如是法　</p><p><b>　　<A NAME="n49"></A>大方廣佛華嚴經十行品第二十一之一</b><p>爾時功德林菩薩。承佛神力。入菩薩善思惟三昧。入是三昧已。十方各過萬佛剎。微塵數世界外。有萬佛剎。微塵數諸佛。皆號功德林。而現其前。告功德林菩薩言。善哉佛子。乃能入此善思惟三昧。善男子。此是十方。各萬佛剎。微塵數同名。諸佛共加於汝。亦是毘盧遮那如來。往昔願力。威神之力。及諸菩薩。眾善根力。令汝入是三昧。而演說法。為增長佛智故。深入法界故。了知眾生界故。所入無礙故。所行無障故。得無量方便故。攝取一切智性故。覺悟一切諸法故。知一切諸根故。能持說一切法故。所謂。發起諸菩薩十種行。善男子。汝當承佛威神之力。而演此法。是時諸佛。即與功德林菩薩。無礙智無著智。無斷智無師智。無癡智無異智。無失智無量智。無勝智無懈智。無奪智。何以故。此三昧力。法如是故。爾時諸佛。各申右手。摩功德林菩薩頂。時功德林菩薩即從定起。告諸菩薩言。佛子。菩薩行不可思議。與法界虛空界等。何以故。菩薩摩訶薩。學三世諸佛。而修行故。佛子。何等是菩薩摩訶薩行。佛子。菩薩摩訶薩。有十種行。三世諸佛之所宣說。何等為十。一者歡喜行。二者饒益行。三者無違逆行。四者無屈橈行。五者無癡亂行。六者善現行。七者無著行。八者難得行。九者善法行。十者真實行。是為十。佛子。何等為菩薩摩訶薩。歡喜行。佛子。此菩薩。為大施主。凡所有物。悉能惠施。其心平等。無有悔吝。不望果報。不求名稱。不貪利養。但為救護一切眾生。攝受一切眾生。饒益一切眾生。為學習諸佛本所修行。憶念諸佛本所修行。愛樂諸佛本所修行。清淨諸佛本所修行。增長諸佛本所修行。住持諸佛本所修行。顯現諸佛本所修行。演說諸佛本所修行。令諸眾生。離苦得樂。佛子。菩薩摩訶薩。修此行時。令一切眾生。歡喜愛樂。隨諸方土。有貧乏處。以願力故。往生於彼。豪貴大富。財寶無盡。假使於念念中。有無量無數眾生。詣菩薩所。白言仁者。我等貧乏。靡所資贍。飢羸困苦。命將不全。唯願慈哀。施我身肉。令我得食。以活其命。爾時菩薩。即便施之。令其歡喜。心得滿足。如是無量百千眾生。而來乞求。菩薩於彼。曾無退怯。但更增長慈悲之心。以是眾生。咸來乞求。菩薩見之。倍復歡喜。作如是念。我得善利。此等眾生。是我福田。是我善友。不求不請。而來教我。入佛法中。我今應當如是修學。不違一切眾生之心。又作是念。願我已作。現作。當作。所有善根。令我未來。於一切世界。一切眾生中。受廣大身。以是身肉。充足一切飢苦眾生。乃至若有一小眾生。未得飽足。願不捨命。所割身肉。亦無有盡。以此善根。願得阿耨多羅三藐三菩提。證大涅槃。願諸眾生。食我肉者。亦得阿耨多羅三藐三菩提。獲平等智。具諸佛法。廣作佛事。乃至入於無餘涅槃。若一眾生。心不滿足。我終不證阿耨多羅三藐三菩提。菩薩如是。利益眾生。而無我想。眾生想。有想命想。種種想。補伽羅想。人想摩納婆想。作者想受者想。但觀法界眾生界。無邊際法。空法。無所有法。無相法。無體法。無處法。無依法。無作法。作是觀時。不見自身。不見施物。不見受者。不見福田。不見業。不見報。不見果。不見大果。不見小果。爾時菩薩。觀去來今。一切眾生。所受之身。尋即壞滅。便作是念。奇哉眾生。愚癡無智。於生死內。受無數身。危脆不停。速歸壞滅。若已壞滅。若今壞滅。若當壞滅。而不能以不堅固身。求堅固身。我當盡學諸佛所學。證一切智。知一切法。為諸眾生。說三世平等。隨順寂靜。不壞法性。令其永得安隱快樂。佛子。是名菩薩摩訶薩。第一歡喜行。佛子。何等為菩薩摩訶薩。饒益行。此菩薩。護持淨戒。於色聲香味觸。心無所著。亦為眾生。如是宣說。不求威勢。不求種族。不求富饒。不求色相。不求王位。如是一切。皆無所著。但堅持淨戒。作如是念。我持淨戒。必當捨離一切纏縛。貪求熱惱。諸難逼迫。毀謗亂濁。得佛所讚。平等正法。佛子。菩薩如是。持淨戒時。於一日中。假使無數。百千億那由他。諸大惡魔。詣菩薩所。一一各將無量無數。百千億那由他天女。皆於五欲。善行方便。端正姝麗。傾惑人心。執持種種珍玩之具。欲來惑亂菩薩道意。爾時菩薩。作如是念。此五欲者。是障道法。乃至障礙無上菩提。是故不生一念欲想。心淨如佛。唯除方便。教化眾生。而不捨於一切智心。佛子。菩薩不以欲因緣故。惱一眾生。寧捨身命。而終不作惱眾生事。菩薩自得見佛已來。未曾心生一念欲想。何況從事。若或從事。無有是處。爾時菩薩。但作是念。一切眾生。於長夜中。想念五欲。趣向五欲。貪著五欲。其心決定。耽染沈溺。隨其流轉。不得自在。我今應當令此諸魔。及諸天女。一切諸生。住無上戒。住淨戒已。於一切智。心無退轉。得阿耨多羅三藐三菩提。乃至入於無餘涅槃。何以故。此是我等。所應作業。應隨諸佛。如是修學。作是學已。離諸惡行。計我無知。以智入於一切佛法。為眾生說。令除顛倒。然知不離眾生有顛倒。不離顛倒有眾生。不於顛倒內有眾生。不於眾生內有顛倒。亦非顛倒是眾生。亦非眾生是顛倒。顛倒非內法。顛倒非外法。眾生非內法。眾生非外法。一切諸法。虛妄不實。速起速滅。無有堅固。如夢如影。如幻如化。誑惑愚夫。如是解者。即能覺了一切諸行。通達生死。及與涅槃。證佛菩提。自得度。令他得度。自解脫。令他解脫。自調伏。令他調伏。自寂靜。令他寂靜。自安隱。令他安隱。自離垢。令他離垢。自清淨。令他清淨。自涅槃。令他涅槃。自快樂。令他快樂。佛子。此菩薩。復作是念。我當隨順一切如來。離一切世間行。具一切諸佛法。住無上平等處。等觀眾生。明達境界。離諸過失。斷諸分別。捨諸執著。善巧出離。心琣w住。無上無說。無依無動。無量無邊。無盡無色。甚深智慧。佛子。是名菩薩摩訶薩。第二饒益行佛子。何等為菩薩摩訶薩。無違逆行。此菩薩常修忍法。謙下恭敬。不自害。不他害。不兩害。不自取。不他取。不兩取。不自著。不他著。不兩著。亦不貪求名聞利養。但作是念。我當常為眾生說法。令離一切惡。斷貪瞋癡憍慢覆藏。慳嫉諂誑。令琣w住忍辱柔和。佛子。菩薩成就如是忍法。假使有百千億。那由他阿僧祇眾生。來至其所。一一眾生。化作百千億。那由他阿僧祇口。一一口出百千億。那由他阿僧祇語。所謂。不可喜語。非善法語。不悅意語。不可愛語。非仁賢語。非聖智語。非聖相應語。非聖親近語。深可厭惡語。不堪聽聞語。以是言辭。毀辱菩薩。又此眾生。一一各有百千億。那由他阿僧祇手。一一手各執百千億。那由他阿僧祇器仗。逼害菩薩。如是經於阿僧祇劫。曾無休息。菩薩遭此極大楚毒。身毛皆豎。命將欲斷。作是念言。我因是苦。心若動亂。則自不調伏。自不守護。自不明了。自不修習。自不正定。自不寂靜。自不愛惜。自生執著。何能令他。心得清淨。菩薩爾時。復作是念。我從無始劫。住於生死。受諸苦惱。如是思惟。重自勸勵。令心清淨。而得歡喜。善自調攝。自能安住於佛法中。亦令眾生。同得此法。復更思惟。此身空寂。無我我所。無有真實。性空無二。若苦若樂。皆無所有。諸法空故。我當解了。廣為人說。令諸眾生。滅除此見。是故我今。雖遭苦毒。應當忍受。為慈念眾生故。饒益眾生故。安樂眾生故。憐愍眾生故。攝受眾生故。不捨眾生故。自得覺悟故。令他覺悟故。心不退轉故。趣向佛道故。是名菩薩摩訶薩。第三無違逆行<p>佛子。何等為菩薩摩訶薩。無屈橈行。此菩薩。修諸精進。所謂。第一精進。大精進。勝精進。殊勝精進。最勝精進。最妙精進。上精進。無上精進。無等精進。普遍精進。性無三毒。性無憍慢。性不覆藏。性不慳嫉。性無諂誑。性自慚愧。終不為惱一眾生故。而行精進。但為斷一切煩惱故。而行精進。但為拔一切惑本故。而行精進。但為除一切習氣故。而行精進。但為知一切眾生界故。而行精進。但為知一切眾生。死此生彼故。而行精進。但為知一切眾生。煩惱故。而行精進。但為知一切眾生。心樂故。而行精進。但為知一切眾生。境界故。而行精進。但為知一切眾生。諸根勝劣故。而行精進。但為知一切眾生。心行故。而行精進。但為知一切法界故。而行精進。但為知一切佛法。根本性故。而行精進。但為知一切佛法。平等性故。而行精進。但為知三世平等性故。而行精進。但為得一切佛法。智光明故。而行精進。但為證一切佛法智故。而行精進。但為知一切佛法。一實相故。而行精進。但為知一切佛法。無邊際故。而行精進。但為得一切佛法。廣大決定。善巧智故。而行精進。但為得分別演說一切佛法。句義智故。而行精進。佛子。菩薩摩訶薩。成就如是。精進行已。設有人言。汝頗能為無數世界。所有眾生。以一一眾生故。於阿鼻地獄。經無數劫。備受眾苦。令彼眾生。一一得值無數諸佛。出興於世。以見佛故。具受眾樂。乃至入於無餘涅槃。汝乃當成阿耨多羅三藐三菩提。能爾。不耶。答言。我能。設復有人。作如是言。有無量阿僧祇大海。汝當以一毛端滴之。令盡有無量阿僧祇世界。盡抹為塵。彼滴及塵。一一數之。悉知其數。為眾生故。經爾許劫。於念念中。受苦不斷。菩薩不以聞此語故。而生一念。悔恨之心。但更增上歡喜踊躍。深自慶幸。得大善利。以我力故。令彼眾生。永脫諸苦。菩薩以此所行方便。於一切世界中。令一切眾生。乃至究竟。無餘涅槃。是名菩薩摩訶薩。第四無屈橈行<p>佛子。何等為菩薩摩訶薩。離癡亂行。此菩薩。成就正念。心無散亂。堅固不動。最上清淨。廣大無量。無有迷惑。以是正念故。善解世間。一切語言。能持出世。諸法言說。所謂。能持色法。非色法言說。能持建立色。自性言說。乃至能持建立受想行識。自性言說心無癡亂。於世間中。死此生彼。心無癡亂。入胎出胎。心無癡亂。發菩提意。心無癡亂。事善知識。心無癡亂。勤修佛法。心無癡亂。覺知魔事。心無癡亂。離諸魔業。心無癡亂。於不可說劫。修菩薩行。心無癡亂。此菩薩。成就如是無量正念。於無量阿僧祇劫中。從諸佛菩薩。善知識所。聽聞正法。所謂。甚深法。廣大法。莊嚴法。種種莊嚴法。演說種種名句文身法。菩薩莊嚴法。佛神力光明無上法。正希望決定解清淨法。不著一切世間法。分別一切世間法。甚廣大法。離癡翳照了一切眾生法。一切世間共法。不共法。菩薩智無上法。一切智自在法。菩薩聽聞如是法已。經阿僧祇劫。不忘不失。心常憶念。無有間斷。何以故。菩薩摩訶薩。於無量劫。修諸行時。終不惱亂一眾生。令失正念。不壞正法。不斷善根。心常增長廣大智故。復次此菩薩摩訶薩。種種音聲。不能惑亂。所謂。高大聲。麤濁聲。極令人恐怖聲。悅意聲。不悅意聲。諠亂耳識聲。沮壞六根聲。此菩薩。聞如是等。無量無數。好惡音聲。假使充滿阿僧祇世界。未曾一念。心有散亂。所謂正念不亂。境界不亂。三昧不亂。入甚深法不亂。行菩提行不亂。發菩提心不亂憶念諸佛不亂。觀真實法不亂。化眾生智不亂。淨眾生智不亂。決了甚深義不亂。不作惡業故。無惡業障。不起煩惱故。無煩惱障。不輕慢法故。無有法障。不誹謗正法故。無有報障。佛子。如上所說。如是等聲。一一充滿。阿僧祇世界。於無量無數劫。未曾斷絕。悉能壞亂眾生身心。一切諸根。而不能壞此菩薩心。菩薩入三昧中。住於聖法。思惟觀察一切音聲。善知音聲。生住滅相。善知音聲。生住滅性。如是聞已。不生於貪。不起於瞋。不失於念。善取其相。而不染著。知一切聲。皆無所有。實不可得。無有作者。亦無本際。與法界等。無有差別。菩薩如是。成就寂靜身語意行。至一切智。永不退轉。善入一切諸禪定門。知諸三昧。同一體性。了一切法。無有邊際。得一切法。真實智慧。得離音聲。甚深三昧。得阿僧祇諸三昧門。增長無量廣大悲心。是時菩薩。於一念中。得無數百千三昧。聞如是聲。心不惑亂。令其三昧。漸更增廣。作如是念。我當令一切眾生。安住無上。清淨念中。於一切智。得不退轉。究竟成就無餘涅槃。是名菩薩摩訶薩。第五離癡亂行佛子。何等為菩薩摩訶薩。善現行。此菩薩。身業清淨。語業清淨。意業清淨。住無所得。示無所得。身語意業。能知三業。皆無所有。無虛妄故。無有繫縛。凡所示現。無性無依。住如實心。知無量心自性。知一切法自性。無得無相。甚深難入。住於正位。真如法性。方便出生。而無業報。不生不滅。住涅槃界。住寂靜性。住於真實。無性之性。言語道斷。超諸世間。無有所依。入離分別。無縛著法。入最勝智。真實之法。入非諸世間。所能了知。出世間法。此是菩薩。善巧方便。示現生相。佛子。此菩薩。作如是念。一切眾生。無性為性。一切諸法。無為為性。一切國土。無相為相。一切三世。唯有言說。一切言說。於諸法中。無有依處。一切諸法。於言說中。亦無依處。菩薩如是。解一切法。皆悉甚深。一切世間。皆悉寂靜。一切佛法。無所增益。佛法不異世間法。世間法不異佛法。佛法世間法。無有雜亂。亦無差別。了知法界體性平等。普入三世。永不捨離。大菩提心。琱ㄟh轉。化眾生心。轉更增長。大慈悲心。與一切眾生。作所依處。菩薩爾時。復作是念。我不成熟眾生。誰當成熟。我不調伏眾生。誰當調伏。我不教化眾生。誰當教化。我不覺悟眾生。誰當覺悟。我不清淨眾生。誰當清淨。此我所宜。我所應作。復作是念。若我自解此甚深法。唯我一人於阿耨多羅三藐三菩提。獨得解脫。而諸眾生。盲冥無目。入大險道。為諸煩惱之所纏縛。如重病人。琩苦痛。處貪愛獄。不能自出。不離地獄。餓鬼畜生。閻羅王界。不能滅苦。不捨惡業。常處癡闇。不見真實。輪迴生死。無得出離。住於八難。眾垢所著。種種煩惱。覆障其心。邪見所迷。不行正道。菩薩如是。觀諸眾生。作是念言。若此眾生。未成熟。未調伏。捨而取證阿耨多羅三藐三菩提。是所不應。我當先化眾生。於不可說不可說劫。行菩薩行。未成熟者。先令成熟。未調伏者。先令調伏。是菩薩。住此行時。諸天魔梵。沙門婆羅門。一切世間。乾闥婆阿脩羅等。若有得見。暫同住止。恭敬尊重。承事供養。及暫耳聞。一經心者。如是所作。悉不唐捐。必定當成阿耨多羅三藐三菩提。是名菩薩摩訶薩。第六善現行<p class='juan'>
大方廣佛華嚴經卷第十九</p>
</body></html>
