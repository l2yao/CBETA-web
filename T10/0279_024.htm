<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
大方廣佛華嚴經卷第二十四<p><span class='byline'>　　　　于闐國三藏實叉難陀奉　制譯</span><br><p><b>　　<A NAME="n60"></A>十迴向品第二十五之二</b></p>
<p>佛子。云何為菩薩摩訶薩不壞迴向。佛子。此菩薩摩訶薩。於去來今。諸如來所。得不壞信。悉能承事一切佛故。於諸菩薩。乃至初發一念之心。求一切智。得不壞信。誓修一切菩薩善根。無疲厭故。於一切佛法。得不壞信。發深志樂故。於一切佛教。得不壞信。守護住持故。於一切眾生。得不壞信。慈眼等觀。善根迴向。普利益故。於一切白淨法。得不壞信。普集無邊諸善根故。於一切菩薩迴向道。得不壞信。滿足殊勝諸欲解故。於一切菩薩法師。得不壞信。於諸菩薩。起佛想故。於一切佛。自在神通。得不壞信。深信諸佛。難思議故。於一切菩薩。善巧方便行。得不壞信。攝取種種。無量無數。行境界故。佛子。菩薩摩訶薩。如是安住不壞信時。於佛菩薩。聲聞獨覺。若諸佛教。若諸眾生。如是等種種境界中。種諸善根。無量無邊。令菩提心。轉更增長。慈悲廣大。平等觀察。隨順修學諸佛所作。攝取一切清淨善根。入真實義。集福德行。行大惠施。修諸功德。等觀三世。菩薩摩訶薩。以如是等。善根功德。迴向一切智。願常見諸佛。親近善友。與諸菩薩。同共止住。念一切智。心無暫捨。受持佛教。勤加守護。教化成熟一切眾生。心常迴向出世之道。供養瞻待一切法師。解了諸法。憶持不忘。修行大願。悉使滿足。菩薩如是。積集善根。成就善根。增長善根。思惟善根。繫念善根。分別善根。愛樂善根。修習善根。安住善根。菩薩摩訶薩。如是積集諸善根已。以此善根。所得依果修菩薩行。於念念中。見無量佛。如其所應。承事供養。以阿僧祇寶。阿僧祇華。阿僧祇鬘。阿僧祇衣。阿僧祇蓋。阿僧祇幢。阿僧祇幡。阿僧祇莊嚴具。阿僧祇給侍。阿僧祇塗飾地。阿僧祇塗香。阿僧祇末香。阿僧祇和香。阿僧祇燒香。阿僧祇深信。阿僧祇愛樂。阿僧祇淨心。阿僧祇尊重。阿僧祇讚歎。阿僧祇禮敬。阿僧祇寶座。阿僧祇華座。阿僧祇香座。阿僧祇鬘座。阿僧祇栴檀座。阿僧祇衣座。阿僧祇金剛座。阿僧祇摩尼座。阿僧祇寶繒座。阿僧祇寶色座。阿僧祇寶經行處。阿僧祇華經行處。阿僧祇香經行處。阿僧祇鬘經行處。阿僧祇衣經行處。阿僧祇寶間錯經行處。阿僧祇一切寶繒綵經行處。阿僧祇一切寶多羅樹經行處。阿僧祇一切寶欄楯經行處。阿僧祇一切寶鈴網彌覆經行處。阿僧祇一切寶宮殿。阿僧祇一切華宮殿。阿僧祇一切香宮殿。阿僧祇一切鬘宮殿。阿僧祇一切栴檀宮殿。阿僧祇一切堅固妙香藏宮殿。阿僧祇一切金剛宮殿。阿僧祇一切摩尼宮殿。皆悉殊妙。出過諸天。阿僧祇諸雜寶樹。阿僧祇種種香樹。阿僧祇諸寶衣樹。阿僧祇諸音樂樹。阿僧祇寶莊嚴具樹。阿僧祇妙音聲樹。阿僧祇無厭寶樹。阿僧祇寶繒綵樹。阿僧祇寶璫樹。阿僧祇一切華香。幢幡鬘蓋。所嚴飾樹。如是等樹。扶疏蔭映。莊嚴宮殿。其諸宮殿。復有阿僧祇軒檻莊嚴。阿僧祇窗牖莊嚴。阿僧祇門闥莊嚴。阿僧祇樓閣莊嚴。阿僧祇半月莊嚴。阿僧祇帳莊嚴。阿僧祇金網。彌覆其上。阿僧祇香。周匝普熏。阿僧祇衣。敷布其地。佛子。菩薩摩訶薩。以如是等。諸供養具。於無量無數不可說不可說劫。淨心尊重。恭敬供養一切諸佛。琱ㄟh轉。無有休息。一一如來。滅度之後。所有舍利。悉亦如是。恭敬供養。為令一切眾生。生淨信故。一切眾生。攝善根故。一切眾生。離諸苦故。一切眾生。廣大解故。一切眾生。以大莊嚴。而莊嚴故。無量莊嚴。而莊嚴故。諸有所作。得究竟故。知諸佛興。難可值故。滿足如來。無量力故。莊嚴供養佛塔廟故。住持一切諸佛法故。如是供養現在諸佛。及滅度後。所有舍利。其諸供養。於阿僧祇劫。說不可盡。如是修集無量功德。皆為成熟一切眾生。無有退轉。無有休息。無有疲厭。無有執著。離諸心想。無有依止。永絕所依。遠離於我。及以我所。如實法印。印諸業門。得法無生。住佛所住。觀無生性。印諸境界諸佛護念發心迴向。與諸法性相應迴向。入無作法。成就所作方便迴向。捨離一切諸事想著方便迴向。住於無量善巧迴向。永出一切諸有迴向。修行諸行不住於相善巧迴向。普攝一切善根迴向。普淨一切菩薩諸行廣大迴向。發無上菩提心迴向。與一切善根同住迴向。滿足最上信解心迴向。佛子。菩薩摩訶薩。以諸善根。如是迴向時。雖隨生死。而不改變。求一切智未曾退轉。在於諸有。心無動亂。悉能度脫一切眾生。不染有為法。不失無礙智。菩薩行位。因緣無盡。世間諸法。無能變動。具足清淨諸波羅蜜。悉能成就一切智力菩薩如是。離諸癡暗。成菩提心。開示光明。增長淨法。迴向勝道。具足眾行。以清淨意。善能分別。了一切法。悉隨心現。知業如幻。業報如像。諸行如化。因緣生法。悉皆如響。菩薩諸行。一切如影。出生無著。清淨法眼。見於無作。廣大境界。證寂滅性。了法無二。得法實相。具菩薩行。於一切相。皆無所著。善能修行。同事諸業。於白淨法。痤L廢捨。離一切著。住無著行。菩薩如是。善巧思惟。無有迷惑。不違諸法。不壞業因。明見真實。善巧迴向知法自性。以方便力。成就業報。到於彼岸。智慧觀察一切諸法。獲神通智。諸業善根。無作而行。隨心自在。菩薩摩訶薩。以諸善根。如是迴向。為欲度脫一切眾生。不斷佛種。永離魔業。見一切智。無有邊際。信樂不捨離世境界。斷諸雜染。亦願眾生。得清淨智。入深方便。出生死法。獲佛善根。永斷一切諸魔事業。以平等印。普印諸業。發心趣入一切種智。成就一切出世間法。佛子。是為菩薩摩訶薩第二不壞迴向。菩薩摩訶薩。住此迴向時。得見一切無數諸佛。成就無量清淨妙法。普於眾生。得平等心。於一切法。無有疑惑。一切諸佛。神力所加。降伏眾魔。永離其業。成就生貴。滿菩提心。得無礙智。不由他解。善能開闡一切法義。能隨想力。入一切剎。普照眾生。悉使清淨。菩薩摩訶薩。以此不壞迴向之力。攝諸善根。如是迴向。爾時金剛幢菩薩。觀察十方。承佛神力。即說頌言<p class='lg'><br>　菩薩已得不壞意　　修行一切諸善業<br>　是故能令佛歡喜　　智者以此而迴向<br>　供養無量無邊佛　　布施持戒伏諸根<br>　為欲利益諸眾生　　普使一切皆清淨<br>　一切上妙諸香華　　無量差別勝衣服<br>　寶蓋及以莊嚴具　　供養一切諸如來<br>　如是供養於諸佛　　無量無數難思劫<br>　恭敬尊重常歡喜　　未曾一念生疲厭<br>　專心想念於諸佛　　一切世間大明燈<br>　十方所有諸如來　　靡不現前如目睹<br>　不可思議無量劫　　種種布施心無厭<br>　百千萬億眾劫中　　修諸善法悉如是<br>　彼諸如來滅度已　　供養舍利無厭足<br>　悉以種種妙莊嚴　　建立難思眾塔廟<br>　造立無等最勝形　　寶藏淨金為莊嚴<br>　巍巍高大如山王　　其數無量百千億<br>　淨心尊重供養已　　復生歡喜利益意<br>　不思議劫處世間　　救護眾生令解脫<br>　了知眾生皆妄想　　於彼一切無分別<br>　而能善別眾生根　　普為群生作饒益<br>　菩薩修集諸功德　　廣大最勝無與比<br>　了達體性悉非有　　如是決定皆迴向<br>　以最勝智觀諸法　　其中無有一法生<br>　如是方便修迴向　　功德無量不可盡<br>　以是方便令心淨　　悉與一切如來等<br>　此方便力不可盡　　是故福報無盡極<br>　發起無上菩提心　　一切世間無所依<br>　普至十方諸世界　　而於一切無所礙<br>　一切如來出世間　　為欲啟導眾生心<br>　如其心性而觀察　　畢竟推求不可得<br>　一切諸法無有餘　　悉入於如無體性<br>　以是淨眼而迴向　　開彼世間生死獄<br>　雖令諸有悉清淨　　亦不分別於諸有<br>　知諸有性無所有　　而令歡喜意清淨<br>　於一佛土無所依　　一切佛土悉如是<br>　亦不染著有為法　　知彼法性無依處<br>　以是修成一切智　　以是無上智莊嚴<br>　以是諸佛皆歡喜　　是為菩薩迴向業<br>　菩薩專心念諸佛　　無上智慧巧方便<br>　如佛一切無所依　　願我修成此功德<br>　專心救護於一切　　令其遠離眾惡業<br>　如是饒益諸群生　　繫念思惟未曾捨<br>　住於智地守護法　　不以餘乘取涅槃<br>　唯願得佛無上道　　菩薩如是善迴向<br>　不取眾生所言說　　一切有為虛妄事<br>　雖復不依言語道　　亦復不著無言說<br>　十方所有諸如來　　了達諸法無有餘<br>　雖知一切皆空寂　　而不於空起心念<br>　以一莊嚴嚴一切　　亦不於法生分別<br>　如是開悟諸群生　　一切無性無所觀　</p><p>佛子。云何為菩薩摩訶薩等一切佛迴向。佛子。此菩薩摩訶薩。隨順修學去來現在。諸佛世尊。迴向之道。如是修學迴向道時。見一切色。乃至觸法。若美若惡。不生愛憎。心得自在。無諸過失。廣大清淨。歡喜悅樂。離諸憂惱。心意柔軟。諸根清涼。佛子。菩薩摩訶薩。獲得如是安樂之時。復更發心。迴向諸佛。作如是念。願以我今所種善根。令諸佛樂。轉更增勝。所謂。不可思議佛所住樂。無有等比佛三昧樂。不可限量大慈悲樂。一切諸佛解脫之樂。無有邊際大神通樂。最極尊重大自在樂。廣大究竟無量力樂。離諸知覺寂靜之樂。住無礙住琤罹w樂。行無二行不變異樂。佛子。菩薩摩訶薩。以諸善根。迴向佛已。復以此善。迴向菩薩。所謂。願未滿者。令得圓滿。心未淨者。令得清淨。諸波羅蜜。未滿足者。令得滿足。安住金剛菩提之心。於一切智。得不退轉。不捨大精進。守護菩提門。一切善根。能令眾生。捨離我慢。發菩提心。所願成滿。安住一切菩薩所住。獲得菩薩明利諸根。修習善根。證薩婆若。佛子。菩薩摩訶薩。以諸善根。如是迴向菩薩已。復以迴向一切眾生。願一切眾生所有善根。乃至極少。一彈指頃。見佛聞法。恭敬聖僧。彼諸善根。皆離障礙。念佛圓滿。念法方便。念僧尊重。不離見佛。心得清淨。獲諸佛法。集無量德。淨諸神通。捨法疑念。依教而住。如為眾生。如是迴向。為聲聞辟支佛迴向。亦復如是。又願一切眾生。永離地獄。餓鬼畜生閻羅王等。一切惡處。增長無上菩提之心。專意勤求一切種智。永不毀謗諸佛正法。得佛安樂。身心清淨。證一切智。佛子。菩薩摩訶薩。所有善根。皆以大願。發起正發起。積集正積集增長正增長。悉令廣大。具足充滿。佛子。菩薩摩訶薩。在家宅中。與妻子俱。未曾暫捨菩提之心。正念思惟薩婆若境。自度度彼。令得究竟。以善方便。化己眷屬。令入菩薩智。令成熟解脫。雖與同止。心無所著。以本大悲。處於居家。以慈心故。隨順妻子。於菩薩清淨道。無所障礙。菩薩摩訶薩。雖在居家。作諸事業。未曾暫捨一切智心。所謂。若著衣裳。若噉滋味。若服湯藥。澡漱塗摩迴旋顧視。行住坐臥。身語意業。若睡若寤。如是一切諸有所作。心常迴向薩婆若道。繫念思惟。無時捨離。為欲饒益一切眾生安住菩提。無量大願。攝取無數廣大善根。勤修諸善。普救一切。永離一切憍慢放逸。決定趣於一切智地。終不發意。向於餘道。常觀一切諸佛菩提。永捨一切諸雜染法。修行一切菩薩所學。於一切智道。無所障礙。住於智地。愛樂誦習。以無量智。集諸善根。心不戀樂一切世間。亦不染著所行之行。專心受持諸佛教法。菩薩如是。處在居家。普攝善根。令其增長。迴向諸佛。無上菩提。佛子。菩薩爾時。乃至施與畜生之食。一摶一粒。咸作是願。當令此等。捨畜生道。利益安樂。究竟解脫。永度苦海。永滅苦受。永除苦<span class='corr'>蘊</span>。永斷苦覺。苦聚苦行。苦因苦本。及諸苦處。願彼眾生。皆得捨離。菩薩如是。專心繫念一切眾生。以彼善根。而為上首。為其迴向一切種智。菩薩初發菩提之心。普攝眾生。修諸善根。悉以迴向。欲令永離生死曠野。得諸如來。無礙快樂。出煩惱海。修佛法道。慈心遍滿。悲力廣大。普使一切。得清淨樂。守護善根。親近佛法。出魔境界。入佛境界。斷世間種。植如來種。住於三世。平等法中。菩薩摩訶薩。如是所有。已集當集現集善根。悉以迴向。復作是念。如過去諸佛菩薩所行。恭敬供養一切諸佛。度諸眾生。令永出離。勤加修習一切善根。悉以迴向。而無所著。所謂不依色。不著受。無倒想。不作行。不取識。捨離六處。不住世法。樂出世間。知一切法。皆如虛空。無所從來。不生不滅。無有真實。無所染著。遠離一切諸分別見。不動不轉。不失不壞。住於實際。無相離相。唯是一相。如是深入一切法性。常樂習行普門善根。悉見一切諸佛眾會。如彼過去。一切如來。善根迴向。我亦如是。而為迴向。解如是法。證如是法。依如是法。發心修習。不違法相。知所修行。如幻如影。如水中月。如鏡中像。因緣和合之所顯現。乃至如來。究竟之地。佛子。菩薩摩訶薩。復作是念。如過去諸佛。修菩薩行時。以諸善根。如是迴向。未來現在。悉亦如是。我今亦應如彼諸佛。如是發心。以諸善根。而為迴向。第一迴向。勝迴向。最勝迴向。上迴向。無上迴向。無等迴向。無等等迴向。無比迴向。無對迴向。尊迴向。妙迴向。平等迴向。正直迴向。大功德迴向。廣大迴向。善迴向。清淨迴向。離惡迴向。不隨惡迴向。菩薩如是。以諸善根。正迴向已。成就清淨身語意業。住菩薩住。無諸過失。修習善業。離身語惡。心無瑕穢。修一切智。住廣大心。知一切法。無有所作。住出世法。世法不染。分別了知無量諸業。成就迴向。善巧方便。永拔一切取著根本。佛子。是為菩薩摩訶薩第三等一切佛迴向。菩薩摩訶薩。住此迴向。深入一切諸如來業。趣向如來勝妙功德。入深清淨智慧境界。不離一切諸菩薩業。善能分別巧妙方便。入深法界。善知菩薩修行次第。入佛種性。以巧方便。分別了知無量無邊。一切諸法。雖復現身。於世中生。而於世法。心無所著。爾時金剛幢菩薩。承佛神力。普觀十方。即說頌言<p class='lg'><br>　彼諸菩薩摩訶薩　　修過去佛迴向法<br>　亦學未來現在世　　一切導師之所行<br>　於諸境界得安樂　　諸佛如來所稱讚<br>　廣大光明清淨眼　　悉以迴向大聰哲<br>　菩薩身根種種樂　　眼耳鼻舌亦復然<br>　如是無量上妙樂　　悉以迴向諸最勝<br>　一切世間眾善法　　及諸如來所成就<br>　於彼悉攝無有餘　　盡以隨喜益眾生<br>　世間隨喜無量種　　今此迴向為眾生<br>　人中師子所有樂　　願使群萌悉圓滿<br>　一切國土諸如來　　凡所知見種種樂<br>　願令眾生皆悉得　　而為照世大明燈<br>　菩薩所得勝妙樂　　悉以迴向諸群生<br>　雖為群生故迴向　　而於迴向無所著<br>　菩薩修行此迴向　　興起無量大悲心<br>　如佛所修迴向德　　願我修行悉成滿<br>　如諸最勝所成就　　一切智乘微妙樂<br>　及我在世之所行　　諸菩薩行無量樂<br>　示入眾趣安隱樂　　琣u諸根寂靜樂<br>　悉以迴向諸群生　　普使修成無上智<br>　非身語意即是業　　亦不離此而別有<br>　但以方便滅癡冥　　如是修成無上智<br>　菩薩所修諸行業　　積集無量勝功德<br>　隨順如來生佛家　　寂然不亂正迴向<br>　十方一切諸世界　　所有眾生咸攝受<br>　悉以善根迴向彼　　願令具足安隱樂<br>　不為自身求利益　　欲令一切悉安樂<br>　未曾暫起戲論心　　但觀諸法空無我<br>　十方無量諸最勝　　所見一切真佛子<br>　悉以善根迴向彼　　願使速成無上覺<br>　一切世間含識類　　等心攝取無有餘<br>　以我所行諸善業　　令彼眾生速成佛<br>　無量無邊諸大願　　無上導師所演說<br>　願諸佛子皆清淨　　隨其心樂悉成滿<br>　普觀十方諸世界　　悉以功德施於彼<br>　願令皆具妙莊嚴　　菩薩如是學迴向<br>　心不稱量諸二法　　但琱F達法無二<br>　諸法若二若不二　　於中畢竟無所著<br>　十方一切諸世間　　悉是眾生想分別<br>　於想非想無所得　　如是了達於諸想<br>　彼諸菩薩身淨已　　則意清淨無瑕穢<br>　語業已淨無諸過　　當知意淨無所著<br>　一心正念過去佛　　亦憶未來諸導師<br>　及以現在天人尊　　悉學於其所說法<br>　三世一切諸如來　　智慧明達心無礙<br>　為欲利益眾生故　　迴向菩提集眾業<br>　彼第一慧廣大慧　　不虛妄慧無倒慧<br>　平等實慧清淨慧　　最勝慧者如是說　</p><p>佛子。云何為菩薩摩訶薩至一切處迴向。佛子。此菩薩摩訶薩。修習一切諸善根時。作是念言。願此善根功德之力。至一切處。譬如實際。無處不至。至一切物。至一切世間。至一切眾生。至一切國土。至一切法。至一切虛空。至一切三世。至一切有為無為。至一切語言音聲。願此善根。亦復如是。遍至一切諸如來所。供養三世。一切諸佛。過去諸佛。所願悉滿。未來諸佛。具足莊嚴。現在諸佛。及其國土。道場眾會。遍滿一切虛空法界。願以信解。大威力故。廣大智慧。無障礙故。一切善根。悉迴向故。以如諸天諸供養具。而為供養。充滿無量無邊世界。佛子。菩薩摩訶薩。復作是念。諸佛世尊。普遍一切虛空法界。種種業所起。十方不可說。一切世界種世界。不可說佛國土。佛境界。種種世界。無量世界。無分齊世界。轉世界側世界。仰世界覆世界。如是一切諸世界中。現住於壽。示現種種。神通變化。彼有菩薩。以勝解力。為諸眾生。堪受化者。於彼一切。諸世界中。現為如來。出興於世。以至一切處智。普遍開示如來無量。自在神力。法身遍往。無有差別。平等普入一切法界。如來藏身。不生不滅。善巧方便。普現世間。證法實性。超一切故。得不退轉。無礙力故。生於如來。無障礙見。廣大威德。種性中故。佛子。菩薩摩訶薩。以其所種。一切善根。願於如是。諸如來所。以眾妙華。及眾妙香。鬘蓋幢幡。衣服燈燭。及餘一切。諸莊嚴具。以為供養。若佛形像。若佛塔廟。悉亦如是。以此善根。如是迴向。所謂。不亂迴向。一心迴向。自意迴向。尊敬迴向。不動迴向。無住迴向。無依迴向。無眾生心迴向。無躁競心迴向。寂靜心迴向。復作是念。盡法界虛空界。去來現在。一切劫中。諸佛世尊。得一切智。成菩提道。無量名字。各各差別。於種種時。現成正覺。悉皆住壽。盡未來際。一一各以法界莊嚴。而嚴其身。道場眾會。周遍法界。一切國土。隨時出興。而作佛事。如是一切諸佛如來。我以善根。普皆迴向。願以無數香蓋。無數香幢。無數香幡。無數香帳。無數香網。無數香像。無數香光。無數香焰。無數香雲。無數香座。無數香經行地。無數香所住處。無數香世界。無數香山。無數香海。無數香河。無數香樹。無數香衣服。無數香蓮華。無數香宮殿。無量華蓋。廣說。乃至無量華宮殿。無邊鬘蓋。廣說。乃至無邊鬘宮殿。無等塗香蓋。廣說。乃至無等塗香宮殿。不可數末香蓋。廣說。乃至不可數。末香宮殿。不可稱衣蓋。廣說。乃至不可稱衣宮殿。不可思寶蓋。廣說。乃至不可思寶宮殿。不可量燈光明蓋。廣說。乃至不可量燈。光明宮殿。不可說莊嚴具蓋。廣說。乃至不可說莊嚴具宮殿。不可說不可說摩尼寶蓋。不可說不可說摩尼寶幢。如是。摩尼寶幡。摩尼寶帳。摩尼寶網。摩尼寶像。摩尼寶光。摩尼寶焰。摩尼寶雲。摩尼寶座。摩尼寶經行地。摩尼寶所住處。摩尼寶剎。摩尼寶山。摩尼寶海。摩尼寶河。摩尼寶樹。摩尼寶衣服。摩尼寶蓮華。摩尼寶宮殿。皆不可說不可說。如是一一。諸境界中。各有無數欄楯。無數宮殿。無數樓閣。無數門闥。無數半月。無數卻敵。無數窗牖。無數清淨寶。無數莊嚴具。以如是等。諸供養物。恭敬供養。如上所說。諸佛世尊。願令一切世間。皆得清淨。一切眾生。咸得出離。住十力地。於一切法中。得無礙法明。令一切眾生具足善根。悉得調伏。其心無量。等虛空界。往一切剎。而無所至。入一切土。施諸善法。常得見佛。植諸善根。成就大乘。不著諸法。具足眾善。立無量行。普入無邊一切法界。成就諸佛。神通之力。得於如來。一切智智譬如無我。普攝諸法。我諸善根。亦復如是。普攝一切。諸佛如來。咸悉供養。無有餘故。普攝一切。無量諸法。悉能悟入無障礙故。普攝一切諸菩薩眾。究竟皆與同善根故。普攝一切諸菩薩行。以本願力皆圓滿故。普攝一切菩薩法明。了達諸法。皆無礙故。普攝諸佛。大神通力。成就無量。諸善根故。普攝諸佛。力無所畏。發無量心。滿一切故。普攝菩薩。三昧辯才。陀羅尼門。善能照了。無二法故。普攝諸佛。善巧方便。示現如來。大神力故。普攝三世。一切諸佛。降生成道。轉正法輪。調伏眾生。入般涅槃。恭敬供養。悉周遍故。普攝十方。一切世界。嚴淨佛剎。咸究竟故。普攝一切。諸廣大劫。於中出現。修菩薩行。無斷絕故。普攝一切。所有趣生。悉於其中。現受生故。普攝一切。諸眾生界。具足普賢菩薩行故。普攝一切。諸惑習氣。悉以方便。令清淨故。普攝一切。眾生諸根。無量差別。咸了知故。普攝一切。眾生解欲。令離雜染。得清淨故。普攝一切。化眾生行。隨其所應。為現身故。普攝一切。應眾生道。悉入一切。眾生界故。普攝一切。如來智性。護持一切。諸佛教故。佛子。菩薩摩訶薩。以諸善根。如是迴向時。用無所得。而為方便。不於業中分別報。不於報中分別業。雖無分別。而普入法界。雖無所作。而琣穔蔭琚C雖無所起。而勤修勝法。不信諸法。而能深入。不有於法。而悉知見。若作不作。皆不可得。知諸法性。琱ㄕ萓b。雖悉見諸法。而無所見。普知一切。而無所知。菩薩如是。了達境界。知一切法。因緣為本。見於一切諸佛法身。至一切法。離染實際。解了世間。皆如變化。明達眾生。唯是一法。無有二性。不捨業境。善巧方便。於有為界。示無為法。而不滅壞有為之相。於無為界。示有為法。而不分別無為之相。菩薩如是。觀一切法。畢竟寂滅。成就一切清淨善根。而起救護眾生之心。智慧明達。一切法海。常樂修行。離愚癡法。已具成就出世功德。不更修學世間之法。得淨智眼。離諸癡翳。以善方便。修迴向道。佛子。菩薩摩訶薩。以諸善根。如是迴向。稱可一切諸佛之心。嚴淨一切諸佛國土。教化成熟一切眾生。具足受持一切佛法。作一切眾生最上福田。為一切商人智慧導師。作一切世間清淨日輪。一一善根。充遍法界。悉能救護一切眾生。皆令清淨具足功德。佛子。菩薩摩訶薩。如是迴向時。能護持一切佛種。能成熟一切眾生。能嚴淨一切國土。能不壞一切諸業。能了知一切諸法。能等觀諸法無二。能遍往十方世界。能了達離欲實際。能成就清淨信解。能具足明利諸根。佛子。是為菩薩摩訶薩第四至一切處迴向。菩薩摩訶薩。住此迴向時。得至一切處身業。普能應現一切世界故。得至一切處語業。於一切世界中。演說法故。得至一切處意業。受持一切佛所說法故。得至一切處神足通。隨眾生心。悉往應故。得至一切處隨證智。普能了達一切法故。得至一切處。總持辯才。隨眾生心。令歡喜故。得至一切處入法界。於一毛孔中。普入一切世界故。得至一切處遍入身。於一眾生身。普入一切。眾生身故。得至一切處普見劫。一一劫中。常見一切。諸如來故。得至一切處普見念。一一念中。一切諸佛。悉現前故。佛子。菩薩摩訶薩。得至一切處迴向。能以善根。如是迴向。爾時金剛幢菩薩。承佛威力。普觀十方。而說頌言<p><p class='lg'><br>　內外一切諸世間　　菩薩悉皆無所著<br>　不捨饒益眾生業　　大士修行如是智<br>　十方所有諸國土　　一切無依無所住<br>　不取活命等眾法　　亦不妄起諸分別<br>　普攝十方世界中　　一切眾生無有餘<br>　觀其體性無所有　　至一切處善迴向<br>　普攝有為無為法　　不於其中起妄念<br>　如於世間法亦然　　照世燈明如是覺<br>　菩薩所修諸業行　　上中下品各差別<br>　悉以善根迴向彼　　十方一切諸如來<br>　菩薩迴向到彼岸　　隨如來學悉成就<br>　琤H妙智善思惟　　具足人中最勝法<br>　清淨善根普迴向　　利益群迷琱ㄠ<br>　悉令一切諸眾生　　得成無上照世燈<br>　未曾分別取眾生　　亦不妄想念諸法<br>　雖於世間無染著　　亦復不捨諸含識<br>　菩薩常樂寂滅法　　隨順得至涅槃境<br>　亦不捨離眾生道　　獲如是等微妙智<br>　菩薩未曾分別業　　亦不取著諸果報<br>　一切世間從緣生　　不離因緣見諸法<br>　深入如是諸境界　　不於其中起分別<br>　一切眾生調御師　　於此明了善迴向　</p><p class='juan'>
大方廣佛華嚴經卷第二十四</p>
</body></html>
