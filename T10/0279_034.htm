<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
大方廣佛華嚴經卷第三十四</p>
<p><span class='byline'>　　　　于闐國三藏實叉難陀奉　制譯</span><br><p><b>　　<A NAME="n80"></A>十地品第二十六之一</b><p>爾時世尊。在他化自在天王宮摩尼寶藏殿。與大菩薩眾俱。其諸菩薩。皆於阿耨多羅三藐三菩提。不退轉。悉從他方世界來集。住一切菩薩智所住境。入一切如來智所入處。勤行不息。善能示現種種神通。諸所作事。教化調伏一切眾生。而不失時。為成菩薩。一切大願。於一切世。一切劫一切剎。勤修諸行。無暫懈息。具足菩薩。福智助道。普益眾生。而琱ㄨ慼C到一切菩薩。智慧方便。究竟彼岸。示入生死。及以涅槃。而不廢捨。修菩薩行。善入一切菩薩。禪定解脫三昧。三摩缽底。神通明智。諸所施為。皆得自在。獲一切菩薩自在神力。於一念頃。無所動作。悉能往詣一切如來。道場眾會。為眾上首。請佛說法。護持諸佛正法之輪。以廣大心。供養承事一切諸佛。常勤修習一切菩薩。所行事業。其身普現一切世間。其音普及十方法界。心智無礙。普見三世。一切菩薩。所有功德。悉已修行。而得圓滿。於不可說劫。說不能盡。其名曰。金剛藏菩薩。寶藏菩薩。蓮華藏菩薩。德藏菩薩。蓮華德藏菩薩。日藏菩薩。蘇利耶藏菩薩。無垢月藏菩薩。於一切國土普現莊嚴藏菩薩。毘盧遮那智藏菩薩。妙德藏菩薩。栴檀德藏菩薩。華德藏菩薩。俱蘇摩德藏菩薩。優缽羅德藏菩薩。天德藏菩薩。福德藏菩薩。無礙清淨智德藏菩薩。功德藏菩薩。那羅延德藏菩薩。無垢藏菩薩。離垢藏菩薩。種種辯才莊嚴藏菩薩。大光明網藏菩薩。淨威德光明王藏菩薩。金莊嚴大功德光明王藏菩薩。一切相莊嚴淨德藏菩薩。金剛焰德相莊嚴藏菩薩。光明焰藏菩薩。星宿王光照藏菩薩。虛空無礙智藏菩薩。妙音無礙藏菩薩。陀羅尼功德持一切眾生願藏菩薩。海莊嚴藏菩薩。須彌德藏菩薩。淨一切功德藏菩薩。如來藏菩薩。佛德藏菩薩。解脫月菩薩。如是等。無數無量。無邊無等。不可數不可稱。不可思不可量。不可說。諸菩薩摩訶薩眾。金剛藏菩薩。而為上首<p>爾時金剛藏菩薩。承佛神力。入菩薩大智慧光明三昧。入是三昧已。即時十方。各過十億佛剎微塵數世界外。各有十億佛剎微塵數諸佛。同名金剛藏。而現其前。作如是言。善哉善哉。金剛藏。乃能入是菩薩大智慧光明三昧。善男子。此是十方。各十億佛剎。微塵數諸佛。共加於汝。以毘盧遮那如來。應正等覺。本願力故。威神力故。亦是汝勝智力故。欲令汝為一切菩薩。說不思議諸佛法光明故。所謂令入智地故。攝一切善根故。善揀擇一切佛法故。廣知諸法故。善能說法故。無分別智清淨故。一切世法不染故。出世善根清淨故。得不思議智境界故。得一切智人智境界故。又令得菩薩十地始終故。如實說菩薩十地。差別相故。緣念一切佛法故。修習分別無漏法故。善選擇觀察大智光明巧莊嚴故。善入決定智門故。隨所住處。次第顯說。無所畏故。得無礙辯才光明故。住大辯才地。善決定故。憶念菩薩。心不忘失故。成熟一切眾生界故。能遍至一切處。決定開悟故。善男子。汝當辯說此法門。差別善巧法。所謂承佛神力。如來智明所加故。淨自善根故。普淨法界故。普攝眾生故。深入法身智身故。受一切佛灌頂故。得一切世間。最高大身故。超一切世間道故。清淨出世善根故。滿足一切智智故。爾時十方諸佛。與金剛藏菩薩。無能映奪身。與無礙樂說辯。與善分別清淨智。與善憶念不忘力。與善決定明了慧。與至一切處開悟智。與成道自在力。與如來無所畏。與一切智人觀察分別諸法門辯才智。與一切如來上妙身語意具足莊嚴。何以故。得此三昧法如是故。本願所起故。善淨深心故。善淨智輪故。善積集助道故。善修治所作故。念其無量法器故。知其清淨信解故。得無錯謬總持故。法界智印善印故<p>爾時十方諸佛。各伸右手。摩金剛藏菩薩頂。摩頂已。金剛藏菩薩。從三昧起。普告一切菩薩眾言。諸佛子。諸菩薩。願善決定。無雜不可見。廣大如法界。究竟如虛空。盡未來際。遍一切佛剎。救護一切眾生。為一切諸佛所護。入過去未來。現在諸佛智地。佛子。何等為菩薩摩訶薩智地。佛子。菩薩摩訶薩智地。有十種。過去未來。現在諸佛。已說。當說。今說。我亦如是說。何等為十。一者歡喜地。二者離垢地。三者發光地。四者焰慧地。五者難勝地。六者現前地。七者遠行地。八者不動地。九者善慧地。十者法雲地。佛子。此菩薩十地。三世諸佛。已說。當說。今說。佛子。我不見有諸佛國土。其中如來。不說此十地者。何以故。此是菩薩摩訶薩。向菩提最上道。亦是清淨法光明門。所謂分別演說菩薩諸地。佛子。此處不可思議。所謂諸菩薩隨證智<p>爾時金剛藏菩薩。說此菩薩十地名已。默然而住。不復分別。是時一切菩薩眾。聞菩薩十地名。不聞解釋。咸生渴仰。作如是念。何因何緣。金剛藏菩薩。唯說菩薩十地名。而不解釋。解脫月菩薩。知諸大眾心之所念。以頌問金剛藏菩薩曰<p class='lg'><br>　何故淨覺人　　念智功德具<br>　說諸上妙地　　有力不解釋<br>　一切咸決定　　勇猛無怯弱<br>　何故說地名　　而不為開演<br>　諸地妙義趣　　此眾皆欲聞<br>　其心無怯弱　　願為分別說<br>　眾會悉清淨　　離懈怠嚴潔<br>　能堅固不動　　具功德智慧<br>　相視咸恭敬　　一切悉專仰<br>　如蜂念好蜜　　如渴思甘露　</p><p>爾時大智無所畏金剛藏菩薩。聞說是已。欲令眾會。心歡喜故。為諸佛子。而說頌言<p class='lg'><br>　菩薩行地事　　最上諸佛本<br>　顯示分別說　　第一希有難<br>　微細難可見　　離念超心地<br>　出生佛境界　　聞者悉迷惑<br>　持心如金剛　　深信佛勝智<br>　知心地無我　　能聞此勝法<br>　如空中彩畫　　如空中風相<br>　牟尼智如是　　分別甚難見<br>　我念佛智慧　　最勝難思議<br>　世間無能受　　默然而不說　</p><p>爾時解脫月菩薩。聞是說已。白金剛藏菩薩言。佛子。今此眾會。皆悉已集。善淨深心。善潔思念。善修諸行。善集助道。善能親近百千億佛。成就無量。功德善根。捨離癡惑。無有垢染。深心信解。於佛法中。不隨他教。善哉佛子。當承佛神力。而為演說。此諸菩薩。於如是等。甚深之處。皆能證知。爾時解脫月菩薩。欲重宣其義。而說頌曰<p class='lg'><br>　願說最安隱　　菩薩無上行<br>　分別於諸地　　智淨成正覺<br>　此眾無諸垢　　志解悉明潔<br>　承事無量佛　　能知此地義　</p><p>爾時金剛藏菩薩言。佛子。雖此眾集。善淨思念。捨離愚癡。及以疑惑。於甚深法。不隨他教。然有其餘。劣解眾生。聞此甚深難思議事。多生疑惑。於長夜中。受諸衰惱。我愍此等。是故默然。爾時金剛藏菩薩。欲重宣其義。而說頌曰<p class='lg'><br>　雖此眾淨廣智慧　　甚深明利能決擇<br>　其心不動如山王　　不可傾覆猶大海<br>　有行未久解未得　　隨識而行不隨智<br>　聞此生疑墮惡道　　我愍是等故不說　</p><p>爾時解脫月菩薩。重白金剛藏菩薩言。佛子。願承佛神力。分別說此不思議法。此人當得如來護念。而生信受。何以故。說十地時。一切菩薩。法應如是。得佛護念。得護念故。於此智地。能生勇猛。何以故。此是菩薩。最初所行。成就一切諸佛法故。譬如書字。數說一切。皆以字母為本。字母究竟。無有少分離字母者。佛子。一切佛法。皆以十地為本。十地究竟。修行成就。得一切智。是故佛子。願為演說。此人必為如來所護。令其信受。爾時解脫月菩薩。欲重宣其義。而說頌曰<p class='lg'><br>　善哉佛子願演說　　趣入菩提諸地行<br>　十方一切自在尊　　莫不護念智根本<br>　此安住智亦究竟　　一切佛法所從生<br>　譬如書數字母攝　　如是佛法依於地　</p><p>爾時諸大菩薩眾。一時同聲。向金剛藏菩薩。而說頌言<p class='lg'><br>　上妙無垢智　　無邊分別辯<br>　宣暢深美言　　第一義相應<br>　念持清淨行　　十力集功德<br>　辯才分別義　　說此最勝地<br>　定戒集正心　　離我慢邪見<br>　此眾無疑念　　惟願聞善說<br>　如渴思冷水　　如飢念美食<br>　如病憶良藥　　如蜂貪好蜜<br>　我等亦如是　　願聞甘露法<br>　善哉廣大智　　願說入諸地<br>　成十力無礙　　善逝一切行　</p><p>爾時世尊。從眉間出清淨光明。名菩薩力焰明。百千阿僧祇光明。以為眷屬。普照十方。一切世界。靡不周遍。三惡道苦。皆得休息。又照一切如來眾會。顯現諸佛。不思議力。又照十方。一切世界。一切諸佛。所加說法。菩薩之身。作是事已。於上虛空中。成大光明雲網臺而住。時十方諸佛。悉亦如是。從眉間出清淨光明。其光名號。眷屬作業。悉同於此。又亦照此娑婆世界。佛及大眾。并金剛藏菩薩身。師子座已。於上虛空中。成大光明雲網臺。時光臺中。以諸佛威神力故。而說頌言<p class='lg'><br>　佛無等等如虛空　　十力無量勝功德<br>　人間最勝世中上　　釋師子法加於彼<br>　佛子當承諸佛力　　開此法王最勝藏<br>　諸地廣智勝妙行　　以佛威神分別說<br>　若為善逝力所加　　當得法寶入其心<br>　諸地無垢次第滿　　亦具如來十種力<br>　雖住海水劫火中　　堪受此法必得聞<br>　其有生疑不信者　　永不得聞如是義<br>　應說諸地勝智道　　入住展轉次修習<br>　從行境界法智生　　利益一切眾生故　</p><p>爾時金剛藏菩薩。觀察十方。欲令大眾。增淨信故。而說頌曰<p class='lg'><br>　如來大仙道　　微妙難可知<br>　非念離諸念　　求見不可得<br>　無生亦無滅　　性淨痡I然<br>　離垢聰慧人　　彼智所行處<br>　自性本空寂　　無二亦無盡<br>　解脫於諸趣　　涅槃平等住<br>　非初非中後　　非言辭所說<br>　出過於三世　　其相如虛空<br>　寂滅佛所行　　言說莫能及<br>　地行亦如是　　難說難可受<br>　智起佛境界　　非念離心道<br>　非蘊界處門　　智知意不及<br>　如空中鳥跡　　難說難可示<br>　如是十地義　　心意不能了<br>　慈悲及願力　　出生入地行<br>　次第圓滿心　　智行非慮境<br>　是境界難見　　可知不可說<br>　佛力故開演　　汝等應敬受<br>　如是智入行　　億劫說不盡<br>　我今但略說　　真實義無餘<br>　一心恭敬待　　我承佛力說<br>　勝法微妙音　　譬諭字相應<br>　無量佛神力　　咸來入我身<br>　此處難宣示　　我今說少分　</p><p>佛子。若有眾生。深種善根。善修諸行。善集助道。善供養諸佛。善集白淨法。為善知識。善攝善清淨深心。立廣大志。生廣大解。慈悲現前。為求佛智故。為得十力故。為得大無畏故。為得佛平等法故。為救一切世間故。為淨大慈悲故。為得十方無餘智故。為淨一切佛剎無障礙故。為一念知一切三世故。為轉大法輪無所畏故。佛子。菩薩起如是心。以大悲為首。智慧增上。善巧方便所攝。最上深心所持。如來力無量。善觀察分別。勇猛力智。力無礙智。現前隨順自然智。能受一切佛法。以智慧教化。廣大如法界。究竟如虛空。盡未來際。佛子。菩薩始發如是心。即得超凡夫地。入菩薩位。生如來家。無能說其種族過失。離世間趣。入出世道。得菩薩法。住菩薩處。入三世平等。於如來種中。決定當得無上菩提。菩薩住如是法。名住菩薩歡喜地。以不動相應故佛子。菩薩住歡喜地。成就多歡喜。多淨信。多愛樂。多適悅。多欣慶。多踊躍。多勇猛。多無鬥諍。多無惱害。多無瞋恨。佛子。菩薩住此歡喜地。念諸佛故生歡喜。念諸佛法。故生歡喜。念諸菩薩。故生歡喜。念諸菩薩行。故生歡喜。念清淨諸波羅蜜。故生歡喜。念諸菩薩地殊勝。故生歡喜。念菩薩不可壞。故生歡喜。念如來教化眾生。故生歡喜。念能令眾生得利益。故生歡喜。念入一切如來智方便。故生歡喜。復作是念。我轉離一切世間境界。故生歡喜。親近一切佛。故生歡喜。遠離凡夫地。故生歡喜。近智慧地。故生歡喜。永斷一切惡趣。故生歡喜。與一切眾生作依止處。故生歡喜。見一切如來。故生歡喜。生佛境界中。故生歡喜。入一切菩薩平等性中。故生歡喜。遠離一切怖畏毛豎等事。故生歡喜。何以故。此菩薩。得歡喜地已。所有怖畏。悉得遠離。所謂不活畏。惡名畏。死畏。惡道畏。大眾威德畏。如是怖畏。皆得永離。何以故。此菩薩。離我想故。尚不愛自身。何況資財。是故無有不活畏。不於他所。希求供養。唯專給施一切眾生。是故無有惡名畏。遠離我見。無有我想。是故無有死畏。自知死已。決定不離諸佛菩薩。是故無有惡道畏。我所志樂。一切世間。無與等者。何況有勝。是故無有大眾威德畏。菩薩如是。遠離驚怖毛豎等事<p>佛子。此菩薩。以大悲為首。廣大志樂。無能沮壞。轉更勤修一切善根。而得成就。所謂信增上故。多淨信故。解清淨故。信決定故。發生悲愍故。成就大慈故。心無疲懈故。慚愧莊嚴故。成就柔和故。敬順尊重諸佛教法故。日夜修集善根無厭足故。親近善知識故。常愛樂法故。求多聞無厭足故。如所聞法。正觀察故。心無依著故。不耽著利養名聞恭敬故。不求一切。資生之物故。生如寶心。無厭足故。求一切智地故。求如來力無畏不共佛法故。求諸波羅蜜助道法故。離諸諂誑故。如說能行故。常護實語故。不污如來家故。不捨菩薩戒故。生一切智心如山王。不動故。不捨一切世間事。成就出世間道故。集助菩提分法。無厭足故。常求上上。殊勝道故。佛子。菩薩。成就如是淨治地法。名為安住菩薩歡喜地<p>佛子。菩薩住此歡喜地。能成就如是大誓願。如是大勇猛。如是大作用。所謂生廣大清淨決定解。以一切供養之具。恭敬供養一切諸佛。令無有餘。廣大如法界。究竟如虛空。盡未來際。一切劫數。無有休息。又發大願。願受一切佛法輪。願攝一切佛菩提。願護一切諸佛教。願持一切諸佛法。廣大如法界。究竟如虛空。盡未來際。一切劫數。無有休息。又發大願。願一切世界。佛興于世。從兜率天宮沒。入胎住胎。初生出家。成道說法。示現涅槃。皆悉往詣。親近供養。為眾上首。受行正法。於一切處。一時而轉。廣大如法界。究竟如虛空。盡未來際。一切劫數。無有休息。又發大願願一切菩薩行。廣大無量。不壞不雜。攝諸波羅蜜。淨治諸地。總相別相。同相異相。成相壞相。所有菩薩行。皆如實說。教化一切。令其受行。心得增長。廣大如法界。究竟如虛空。盡未來際。一切劫數。無有休息。又發大願。願一切眾生界。有色無色。有想無想。非有想非無想。卵生胎生。濕生化生。三界所繫。入於六趣。一切生處。名色所攝。如是等類。我皆教化。令入佛法。令永斷一切世間趣。令安住一切智智道。廣大如法界。究竟如虛空。盡未來際。一切劫數。無有休息。又發大願。願一切世界。廣大無量。麤細亂住。倒住正住。若入若行若去。如帝網差別。十方無量。種種不同。智皆明了。現前知見。廣大如法界。究竟如虛空。盡未來際。一切劫數。無有休息。又發大願。願一切國土。入一國土。一國土。入一切國土。無量佛土。普皆清淨。光明眾具。以為莊嚴。離一切煩惱。成就清淨道。無量智慧眾生。充滿其中。普入廣大諸佛境界。隨眾生心。而為示現。皆令歡喜。廣大如法界。究竟如虛空。盡未來際。一切劫數。無有休息。又發大願。願與一切菩薩。同一志行。無有怨嫉。集諸善根。一切菩薩。平等一緣。常共集會。不相捨離。隨意能現種種佛身。任其自心。能知一切如來境界。威力智慧。得不退如意神通。遊行一切世界。現形一切眾會。普入一切生處。成就不思議大乘。修菩薩行。廣大如法界。究竟如虛空。盡未來際。一切劫數。無有休息。又發大願。願乘不退輪。行菩薩行。身語意業。悉不唐捐。若暫見者。則必定佛法。暫聞音聲。則得實智慧。纔生淨信。則永斷煩惱。得如大藥王樹身。得如如意寶身。修行一切菩薩行。廣大如法界。究竟如虛空。盡未來際。一切劫數。無有休息。又發大願。願於一切世界。成阿耨多羅三藐三菩提。不離一毛端處。於一切毛端處。皆悉示現。初生出家。詣道場。成正覺。轉法輪。入涅槃。得佛境界。大智慧力。於念念中。隨一切眾生心。示現成佛。令得寂滅。以一三菩提。知一切法界。即涅槃相。以一音說法。令一切眾生。心皆歡喜。示入大涅槃。而不斷菩薩行。示大智慧地。安立一切法。以法智通。神足通。幻通。自在變化。充滿一切法界。廣大如法界。究竟如虛空。盡未來際。一切劫數。無有休息。佛子。菩薩住歡喜地。發如是大誓願。如是大勇猛。如是大作用。以此十願門為首。滿足百萬阿僧祇大願。佛子。此大願以十盡句。而得成就。何等為十。所謂眾生界盡。世界盡。虛空界盡。法界盡。涅槃界盡。佛出現界盡。如來智界盡。心所緣界盡。佛智所入境界界盡。世間轉法轉智轉界盡。若眾生界盡。我願乃盡。若世界。乃至世間轉法轉智轉界盡。我願乃盡。而眾生界。不可盡。乃至世間轉法轉智轉界不可盡故。我此大願善根。無有窮盡<p>佛子。菩薩發如是大願已。則得利益心。柔軟心。隨順心。寂靜心。調伏心。寂滅心。謙下心。潤澤心。不動心。不濁心。成淨信者。有信功用。能信如來。本行所入。信成就諸波羅蜜。信入諸勝地。信成就力。信具足無所畏。信生長不可壞不共佛法。信不思議佛法。信出生無中邊佛境界。信隨入如來無量境界。信成就果。舉要言之。信一切菩薩行。乃至如來智地說力故<p>佛子。此菩薩。復作是念。諸佛正法。如是甚深。如是寂靜。如是寂滅。如是空。如是無相。如是無願。如是無染。如是無量。如是廣大。而諸凡夫。心墮邪見。無明覆翳。立憍慢高幢。入渴愛網中。行諂誑稠林。不能自出。心與慳嫉。相應不捨。痝y諸趣。受生因緣。貪恚愚癡。積集諸業。日夜增長。以忿恨風。吹心識火。熾然不息。凡所作業。皆顛倒相應。欲流有流。無明流見流。相續起。心意識種子。於三界田中。復生苦芽。所謂名色。共生不離。此名色增長。生六處聚落。於中相對生觸。觸故生受。因受生愛。愛增長故。生取。取增長故。生有。有生故。有生老死。憂悲苦惱。如是眾生。生長苦聚。是中皆空。離我我所。無知無覺。無作無受。如草木石壁。亦如影像。然諸眾生。不覺不知。菩薩見諸眾生。於如是苦聚。不得出離。是故即生大悲智慧。復作是念。此諸眾生。我應救拔。置於究竟安樂之處。是故即生大慈光明智佛子。菩薩摩訶薩。隨順如是。大悲大慈。以深重心。住初地時。於一切物。無所吝惜。求佛大智。修行大捨。凡是所有。一切能施。所謂財穀倉庫。金銀摩尼。真珠琉璃。珂貝璧玉。珊瑚等物。珍寶瓔珞。嚴身之具。象馬車乘。奴婢人民。城邑聚落。園林臺觀。妻妾男女。內外眷屬。及餘所有珍玩之具。頭目手足。血肉骨髓。一切身分。皆無所惜。為求諸佛。廣大智慧。是名菩薩住於初地大捨成就。佛子。菩薩以此慈悲大施心。為欲救護一切眾生。轉更推求世出世間。諸利益事。無疲厭故。即得成就無疲厭心。得無疲厭心已。於一切經論。心無怯弱。無怯弱故。即得成就一切經論智。獲是智已。善能籌量。應作不應作。於上中下。一切眾生。隨應隨力。隨其所習。如是而行。是故菩薩。得成世智。成世智已。知時知量。以慚愧莊嚴。勤修自利利他之道。是故成就慚愧莊嚴。於此行中。勤修出離。不退不轉。成堅固力。得堅固力已。勤供諸佛。於佛教法。能如說行。佛子。菩薩如是。成就十種淨諸地法。所謂信悲慈捨。無有疲厭。知諸經論。善解世法。慚愧堅固力。供養諸佛。依教修行<p>佛子。菩薩住此歡喜地已。以大願力。得見多佛。所謂見多百佛。多千佛。多百千佛。多億佛。多百億佛。多千億佛。多百千億佛。多億那由他佛。多百億那由他佛。多千億那由他佛。多百千億那由他佛。悉以大心深心。恭敬尊重。承事供養。衣服飲食。臥具醫藥。一切資生。悉以奉施。亦以供養一切眾僧。以此善根。皆悉迴向無上菩提。佛子。此菩薩。因供養諸佛故。得成就眾生法。以前二攝。攝取眾生。謂布施愛語。後二攝法。但以信解力故。行未善通達。是菩薩。十波羅蜜中。檀波羅蜜增上。餘波羅蜜。非不修行。但隨力隨分。是菩薩。隨所勤修。供養諸佛。教化眾生。皆以修行清淨地法。所有善根。悉以迴向一切智地。轉轉明淨。調柔成就。隨意堪用。佛子。譬如金師。善巧鍊金。數數入火。轉轉明淨。調柔成就。隨意堪用。菩薩亦復如是。供養諸佛。教化眾生。皆為修行清淨地法。所有善根。悉以迴向一切智地。轉轉明淨。調柔成就。隨意堪用<p>佛子。菩薩摩訶薩。住於初地。應從諸佛菩薩。善知識所。推求請問。於此地中。相及得果。無有厭足。為欲成就此地法故。亦應從諸佛菩薩。善知識所。推求請問。第二地中。相及得果。無有厭足。為欲成就彼地法故。亦應如是。推求請問。第三第四。第五第六。第七第八。第九第十地中。相及得果。無有厭足。為欲成就彼地法故。是菩薩。善知諸地障對治。善知地成壞。善知地相果。善知地得修。善知地法清淨。善知地地轉行。善知地地處非處。善知地地殊勝智。善知地地不退轉。善知淨治一切菩薩地。乃至轉入如來地。佛子。菩薩如是。善知地相。始於初地。起行不斷。如是乃至入第十地。無有斷絕。由此諸地智光明故。成於如來。智慧光明。佛子。譬如商主。善知方便。欲將諸商人。往詣大城。未發之時。先問道中。功德過失。及住止之處。安危可不。然後具道資糧。作所應作。佛子。彼大商主。雖未發足。能知道中。所有一切安危之事。善以智慧。籌量觀察。備其所須。令無乏少。將諸商眾。乃至安隱。到彼大城。身及眾人。悉免憂患。佛子。菩薩商主。亦復如是。住於初地。善知諸地障對治。乃至善知一切菩薩地清淨。轉入如來地。然後乃具福智資糧。將一切眾生。經生死曠野險難之處。安隱得至薩婆若城。身及眾生。不經患難。是故菩薩。常應匪懈。勤修諸地。殊勝淨業。乃至趣入如來智地。佛子。是名略說。菩薩摩訶薩。入菩薩初地門。廣說則有無量無邊百千阿僧祇差別事<p>佛子菩薩摩訶薩。住此初地。多作閻浮提王。豪貴自在。常護正法。能以大施。攝取眾生。善除眾生慳貪之垢。常行大施。無有窮盡。布施愛語利益同事。如是一切諸所作業。皆不離念佛。不離念法。不離念僧。不離念同行菩薩。不離念菩薩行。不離念諸波羅蜜。不離念諸地。不離念力。不離念無畏。不離念不共佛法。乃至不離念具足一切種一切智智。復作是念。我當於一切眾生中。為首為勝。為殊勝。為妙為微妙。為上為無上。為導為將為帥。乃至為一切智智依止者。是菩薩。若欲捨家。於佛法中。勤行精進。便能捨家妻子五欲。依如來教。出家學道。既出家已。勤行精進。於一念頃。得百三昧。得見百佛。知百佛神力。能動百佛世界。能過百佛世界。能照百佛世界。能教化百世界眾生。能住壽百劫。能知前後際。各百劫事。能入百法門。能示現百身。於一一身。能示百菩薩。以為眷屬。若以菩薩。殊勝願力。自在示現。過於是數。百劫千劫。百千劫。乃至百千億那由他劫。不能數知。爾時。金剛藏菩薩。欲重宣其義。而說頌曰<p class='lg'><br>　若人集眾善　　具足白淨法<br>　供養天人尊　　隨順慈悲道<br>　信解極廣大　　志樂亦清淨<br>　為求佛智慧　　發此無上心<br>　淨一切智力　　及以無所畏<br>　成就諸佛法　　救攝群生眾<br>　為得大慈悲　　及轉勝法輪<br>　嚴淨佛國土　　發此最勝心<br>　一念知三世　　而無有分別<br>　種種時不同　　以示於世間<br>　略說求諸佛　　一切勝功德<br>　發生廣大心　　量等虛空界<br>　悲先慧為主　　方便共相應<br>　信解清淨心　　如來無量力<br>　無礙智現前　　自悟不由他<br>　具足同如來　　發此最勝心<br>　佛子始發生　　如是妙寶心<br>　則超凡夫位　　入佛所行處<br>　生在如來家　　種族無瑕玷<br>　與佛共平等　　決成無上覺<br>　纔生如是心　　即得入初地<br>　志樂不可動　　譬如大山王<br>　多喜多愛樂　　亦復多淨信<br>　極大勇猛心　　及以慶躍心<br>　遠離於鬥諍　　惱害及瞋恚<br>　慚敬而質直　　善守護諸根<br>　救世無等者　　所有眾智慧<br>　此處我當得　　憶念生歡喜<br>　始得入初地　　即超五怖畏<br>　不活死惡名　　惡趣眾威德<br>　以不貪著我　　及以於我所<br>　是諸佛子等　　遠離諸怖畏<br>　常行大慈愍　　琣釩H恭敬<br>　慚愧功德備　　日夜增善法<br>　樂法真實利　　不愛受諸欲<br>　思惟所聞法　　遠離取著行<br>　不貪於利養　　唯樂佛菩提<br>　一心求佛智　　專精無異念<br>　修行波羅蜜　　遠離諂虛誑<br>　如說而修行　　安住實語中<br>　不污諸佛家　　不捨菩薩戒<br>　不樂於世事　　常利益世間<br>　修善無厭足　　轉求增勝道<br>　如是好樂法　　功德義相應<br>　痚_大願心　　願見於諸佛<br>　護持諸佛法　　攝取大仙道<br>　常生如是願　　修行最勝行<br>　成熟諸群生　　嚴淨佛國土<br>　一切諸佛剎　　佛子悉充滿<br>　平等共一心　　所作皆不空<br>　一切毛端處　　一時成正覺<br>　如是等大願　　無量無邊際<br>　虛空與眾生　　法界及涅槃<br>　世間佛出興　　佛智心境界<br>　如來智所入　　及以三轉盡<br>　彼諸若有盡　　我願方始盡<br>　如彼無盡期　　我願亦復然<br>　如是發大願　　心柔軟調順<br>　能信佛功德　　觀察於眾生<br>　知從因緣起　　則興慈念心<br>　如是苦眾生　　我今應救脫<br>　為是眾生故　　而行種種施<br>　王位及珍寶　　乃至象馬車<br>　頭目與手足　　乃至身血肉<br>　一切皆能捨　　心得無憂悔<br>　求種種經書　　其心無厭倦<br>　善解其義趣　　能隨世所行<br>　慚愧自莊嚴　　修行轉堅固<br>　供養無量佛　　恭敬而尊重<br>　如是常修習　　日夜無懈倦<br>　善根轉明淨　　如火鍊真金<br>　菩薩住於此　　淨修於十地<br>　所作無障礙　　具足不斷絕<br>　譬如大商主　　為利諸商眾<br>　問知道險易　　安隱至大城<br>　菩薩住初地　　應知亦如是<br>　勇猛無障礙　　到於第十地<br>　住此初地中　　作大功德王<br>　以法化眾生　　慈心無損害<br>　統領閻浮地　　化行靡不及<br>　皆令住大捨　　成就佛智慧<br>　欲求最勝道　　捨<span class='corr'>己</span>國王位<br>　能於佛教中　　勇猛勤修習<br>　則得百三昧　　及見百諸佛<br>　震動百世界　　光照行亦爾<br>　化百土眾生　　入於百法門<br>　能知百劫事　　示現於百身<br>　及現百菩薩　　以為其眷屬<br>　若自在願力　　過是數無量<br>　我於地義中　　略述其少分<br>　若欲廣分別　　億劫不能盡<br>　菩薩最勝道　　利益諸群生<br>　如是初地法　　我今已說竟　</p><p class='juan'>
大方廣佛華嚴經卷第三十四</p>
</body></html>
