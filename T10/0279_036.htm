<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
大方廣佛華嚴經卷第三十六<p><span class='byline'>　　　　于闐國三藏實叉難陀奉　制譯</span><br><p><b>　　<A NAME="n85"></A>十地品第二十六之三</b></p>
<p class='lg'><br>　佛子聞此廣大行　　可樂深妙殊勝地<br>　心皆踊悅大歡喜　　普散眾華供養佛<br>　演說如是妙法時　　大地海水皆震動<br>　一切天女咸歡喜　　悉吐妙音同讚歎<br>　自在天王大欣慶　　雨摩尼寶供養佛<br>　讚言佛為我出興　　演說第一功德行<br>　如是智者諸地義　　於百千劫甚難得<br>　我今忽然而得聞　　菩薩勝行妙法音<br>　願更演說聰慧者　　後地決定無餘道<br>　利益一切諸天人　　此諸佛子皆樂聞<br>　勇猛大心解脫月　　請金剛藏言佛子<br>　從此轉入第四地　　所有行相願宣說　</p><p>爾時金剛藏菩薩。告解脫月菩薩言。佛子。菩薩摩訶薩。第三地善清淨已。欲入第四焰慧地。當修行十法明門。何等為十。所謂觀察眾生界。觀察法界。觀察世界。觀察虛空界。觀察識界。觀察欲界。觀察色界。觀察無色界。觀察廣心信解界。觀察大心信解界。菩薩以此十法明門。得入第四焰慧地<p>佛子。菩薩住此焰慧地。則能以十種智。成熟法故。得彼內法。生如來家。何等為十。所謂深心不退故。於三寶中。生淨信。畢竟不壞故。觀諸行生滅故。觀諸法自性無生故。觀世間成壞故。觀因業有生故。觀生死涅槃故。觀眾生國土業故。觀前際後際故。觀無所有盡故。是為十。佛子。菩薩住此第四地。觀內身循身觀。勤勇念知。除世間貪憂。觀外身循身觀。勤勇念知。除世間貪憂。觀內外身循身觀。勤勇念知。除世間貪憂。如是。觀內受外受內外受循受觀。觀內心外心內外心循心觀。觀內法外法內外法循法觀。勤勇念知。除世間貪憂。復次此菩薩。未生諸惡不善法為不生故。欲生勤精進發心正斷已生諸惡不善法為斷故。欲生勤精進發心正斷。未生諸善法為生故。欲生勤精進發心正行。已生諸善法為住不失故。修令增廣故。欲生勤精進發心正行。復次此菩薩。修行欲定斷行。成就神足。依止厭。依止離。依止滅。迴向於捨。修行精進定心定觀定斷行。成就神足。依止厭。依止離。依止滅。迴向於捨。復次此菩薩。修行信根。依止厭。依止離。依止滅。迴向於捨。修行精進根。念根。定根。慧根。依止厭。依止離。依止滅。迴向於捨。復次此菩薩。修行信力。依止厭。依止離。依止滅。迴向於捨。修行精進力。念力。定力。慧力。依止厭。依止離。依止滅。迴向於捨。復次此菩薩。修行念覺分。依止厭。依止離。依止滅。迴向於捨。修行擇法覺分。精進覺分。喜覺分。猗覺分。定覺分。捨覺分。依止厭。依止離。依止滅。迴向於捨。復次此菩薩。修行正見。依止厭。依止離。依止滅。迴向於捨。修行正思惟。正語正業。正命正精進。正念正定。依止厭。依止離。依止滅。迴向於捨。菩薩修行如是功德。為不捨一切眾生故。本願所持故。大悲為首故。大慈成就故。思念一切智智故。成就莊嚴佛土故。成就如來力無所畏不共佛法相好音聲悉具足故。求於上上殊勝道故。隨順所聞甚深佛解脫故。思惟大智善巧方便故<p>佛子。菩薩住此焰慧地。所有身見為首。我人眾生。壽命。蘊界處。所起執著。出沒思惟。觀察治故。我所故。財物故。著處故。於如是等。一切皆離。此菩薩。若見業。是如來所訶。煩惱所染。皆悉捨離。若見業。是順菩薩道。如來所讚。皆悉修行<p>佛子。此菩薩。隨所起方便慧。修習於道及助道分。如是而得潤澤心。柔軟心。調順心。利益安樂心。無雜染心。求上上勝法心。求殊勝智慧心。救一切世間心。恭敬尊德無違教命心。隨所聞法皆善修行心。此菩薩。知恩知報恩。心極和善。同住安樂。質直柔軟。無稠林行。無有我慢。善受教誨。得說者意。此菩薩。如是忍成就。如是調柔成就。如是寂滅成就。如是忍調柔寂滅成就。淨治後地業。作意修行時。得不休息精進。不雜染精進。不退轉精進。廣大精進。無邊精進。熾然精進。無等等精進。無能壞精進。成熟一切眾生精進。善分別道非道精進。是菩薩。心界清淨。深心不失。悟解明利。善根增長。離世垢濁。斷諸疑惑。明斷具足。喜樂充滿。佛親護念。無量志樂。皆悉成就。佛子。菩薩住此焰慧地。以願力故。得見多佛。所謂見多百佛。見多千佛。見多百千佛。乃至見多百千億那由他佛。皆恭敬尊重。承事供養。衣服臥具。飲食湯藥。一切資生。悉以奉施。亦以供養一切眾僧。以此善根。皆悉迴向阿耨多羅三藐三菩提。於彼佛所。恭敬聽法。聞已受持。具足修行。復於彼諸佛法中。出家修道。又更修治。深心信解。經無量百千億那由他劫。令諸善根。轉復明淨。佛子。譬如金師鍊治真金。作莊嚴具。餘所有金。皆不能及。菩薩摩訶薩。亦復如是。住於此地。所有善根。下地善根。所不能及。如摩尼寶。清淨光輪。能放光明。非諸餘寶之所能及。風雨等緣。悉不能壞。菩薩摩訶薩。亦復如是。住於此地。下地菩薩。所不能及。眾魔煩惱。悉不能壞。此菩薩。於四攝中。同事偏多。十波羅蜜中。精進偏多。餘非不修。但隨力隨分。佛子。是名略說菩薩摩訶薩第四焰慧地。菩薩住此地。多作須夜摩天王。以善方便。能除眾生身見等惑。令住正見。布施愛語。利行同事。如是一切諸所作業。皆不離念佛。不離念法。不離念僧。乃至不離念具足一切種。一切智智。復作是念。我當於一切眾生中為首。為勝為殊勝。為妙為微妙。為上為無上。乃至為一切智智依止者。是菩薩。若發勤精進。於一念頃。得入億數三昧。得見億數佛。得知億數佛神力。能動億數世界。乃至能示現億數身。一一身。億數菩薩。以為眷屬。若以菩薩。殊勝願力。自在示現。過於此數。百劫千劫。乃至百千億那由他劫。不能數知。爾時金剛藏菩薩。欲重宣其義。而說頌言<p class='lg'><br>　菩薩已淨第三地　　次觀眾生世法界<br>　空界識界及三界　　心解悉了能趣入<br>　始登焰地增勢力　　生如來家永不退<br>　於佛法僧信不壞　　觀法無常無有起<br>　觀世成壞業有生　　生死涅槃剎等業<br>　觀前後際亦觀盡　　如是修行生佛家<br>　得是法已增慈愍　　轉更勤修四念處<br>　身受心法內外觀　　世間貪愛皆除遣<br>　菩薩修治四勤行　　惡法除滅善增長<br>　神足根力悉善修　　七覺八道亦如是<br>　為度眾生修彼行　　本願所護慈悲首<br>　求一切智及佛土　　亦念如來十種力<br>　四無所畏不共法　　殊特相好深美音<br>　亦求妙道解脫處　　及大方便修行彼<br>　身見為首六十二　　我及我所無量種<br>　蘊界處等諸取著　　此四地中一切離<br>　如來所訶煩惱行　　以無義利皆除斷<br>　智者修行清淨業　　為度眾生無不作<br>　菩薩勤修不懈怠　　即得十心皆具足<br>　專求佛道無厭倦　　志期受職度眾生<br>　恭敬尊德修行法　　知恩易誨無慍暴<br>　捨慢離諂心調柔　　轉更精勤不退轉<br>　菩薩住此焰慧地　　其心清淨永不失<br>　悟解決定善增長　　疑網垢濁悉皆離<br>　此地菩薩人中勝　　供那由他無量佛<br>　聽聞正法亦出家　　不可沮壞如真金<br>　菩薩住此具功德　　以智方便修行道<br>　不為眾魔心退轉　　譬如妙寶無能壞<br>　住此多作焰天王　　於法自在眾所尊<br>　普化群生除惡見　　專求佛智修善業<br>　菩薩勤加精進力　　獲三昧等皆億數<br>　若以願智力所為　　過於此數無能知<br>　如是菩薩第四地　　所行清淨微妙道<br>　功德義智共相應　　我為佛子已宣說　</p><p><b>　　<A NAME="n86"></A>第五地</b><p class='lg'><br>　菩薩聞此勝地行　　於法解悟心歡喜<br>　空中雨華讚歎言　　善哉大士金剛藏<br>　自在天王與天眾　　聞法踊躍住虛空<br>　普放種種妙光雲　　供養如來喜充遍<br>　天諸采女奏天樂　　亦以言辭歌讚佛<br>　悉以菩薩威神故　　於彼聲中發是言<br>　佛願久遠今乃滿　　佛道久遠今乃得<br>　釋迦文佛至天宮　　利天人者久乃見<br>　大海久遠今始動　　佛光久遠今乃放<br>　眾生久遠始安樂　　大悲音聲久乃聞<br>　功德彼岸皆已到　　憍慢黑闇皆已滅<br>　最極清淨如虛空　　不染世法猶蓮華<br>　大牟尼尊現於世　　譬如須彌出巨海<br>　供養能盡一切苦　　供養必得諸佛智<br>　此應供處供無等　　是故歡心供養佛<br>　如是無量諸天女　　發此言辭稱讚已<br>　一切恭敬喜充滿　　瞻仰如來默然住<br>　是時大士解脫月　　復請無畏金剛藏<br>　第五地中諸行相　　唯願佛子為宣說　</p><p>爾時金剛藏菩薩。告解脫月菩薩言。佛子。菩薩摩訶薩。第四地所行道。善圓滿已。欲入第五難勝地。當以十種平等清淨心趣入。何等為十。所謂於過去佛法平等清淨心。未來佛法平等清淨心。現在佛法平等清淨心。戒平等清淨心。心平等清淨心。除見疑悔平等清淨心。道非道智平等清淨心。修行智見平等清淨心。於一切菩提分法上上觀察平等清淨心。教化一切眾生平等清淨心。菩薩摩訶薩。以此十種平等清淨心。得入菩薩第五地。佛子。菩薩摩訶薩。住此第五地已。以善修菩提分法故。善淨深心故。復轉求上勝道故。隨順真如故。願力所持故。於一切眾生慈愍不捨故。積集福智助道故。精勤修習不息故。出生善巧方便故。觀察照明上上地故。受如來護念故。念智力所持故。得不退轉心。佛子。此菩薩摩訶薩。如實知此是苦聖諦。此是苦集聖諦。此是苦滅聖諦。此是苦滅道聖諦。善知俗諦。善知第一義諦。善知相諦。善知差別諦。善知成立諦。善知事諦。善知生諦。善知盡無生諦。善知入道智諦。善知一切菩薩地。次第成就諦。乃至善知如來智成就諦。此菩薩。隨眾生心樂令歡喜故。知俗諦通達一實相故。知第一義諦覺法自相共相故。知相諦了諸法分位差別故。知差別諦善分別蘊界處故。知成立諦覺身心苦惱故。知事諦覺諸趣生相續故。知生諦一切熱惱畢竟滅故。知盡無生智諦出生無二故。知入道智諦正覺一切行相故。善知一切菩薩地。次第相續成就。乃至如來智成就諦。以信解智力知。非以究竟智力知。佛子。此菩薩摩訶薩。得如是諸諦智已。如實知一切有為法。虛妄詐偽。誑惑愚夫。菩薩爾時。於諸眾生。轉增大悲。生大慈光明。佛子。此菩薩摩訶薩。得如是智力。不捨一切眾生。常求佛智。如實觀一切有為行。前際後際。知從前際無明。有愛故生生死流轉。於諸蘊宅。不能動出。增長苦聚。無我無壽者。無養育者。無更數取後趣身者。離我我所。如前際後際。亦如是。皆無所有。虛妄貪著。斷盡出離。若有若無。皆如實知。佛子。此菩薩摩訶薩。復作是念。此諸凡夫。愚癡無智。甚為可愍。有無數身。已滅。今滅。當滅。如是盡滅。不能於身而生厭想。轉更增長。機關苦事。隨生死流。不能還返。於諸蘊宅。不求出離。不知憂畏四大毒蛇。不能拔出諸慢見箭。不能息滅貪恚癡火。不能破壞無明黑暗。不能乾竭愛欲大海。不求十力大聖導師。入魔意稠林。於生死海中。為覺觀波濤之所漂溺。佛子。此菩薩摩訶薩。復作是念。此諸眾生。受如是苦。孤窮困迫。無救無依。無洲無舍。無導無目。無明覆翳。黑暗纏裹。我今為彼一切眾生。修行福智助道之法。獨一發心。不求伴侶。以是功德。令諸眾生。畢竟清淨。乃至獲得如來十力。無礙智慧。佛子。此菩薩摩訶薩。以如是智慧。觀察所修善根。皆為救護一切眾生。利益一切眾生。安樂一切眾生。哀愍一切眾生。成就一切眾生。解脫一切眾生。攝受一切眾生。令一切眾生。離諸苦惱。令一切眾生。普得清淨。令一切眾生。悉皆調伏。令一切眾生。入般涅槃。佛子。菩薩摩訶薩。住此第五難勝地。名為念者。不忘諸法故。名為智者。能善決了故。名為有趣者。知經意趣。次第連合故。名為慚愧者。自護護他故。名為堅固者。不捨戒行故。名為覺者。能觀是處非處故。名為隨智者。不隨於他故。名為隨慧者。善知義非義句差別故。名為神通者。善修禪定故。名為方便善巧者。能隨世行故。名為無厭足者。善集福德故。名為不休息者。常求智慧故。名為不疲倦者。集大慈悲故。名為為他勤修者。欲令一切眾生。入涅槃故。名為勤求不懈者。求如來力無畏不共法故。名為發意能行者。成就莊嚴佛土故。名為勤修種種善業者。能具足相好故。名為常勤修習者。求莊嚴佛身語意故。名為大尊重恭敬法者。於一切菩薩法師處。如教而行故。名為心無障礙者。以大方便。常行世間故。名為日夜遠離餘心者。常樂教化一切眾生故。佛子。菩薩摩訶薩。如是勤修行時。以布施教化眾生。以愛語利行同事。教化眾生。示現色身。教化眾生。演說諸法。教化眾生。開示菩薩行。教化眾生顯示如來大威力。教化眾生。示生死過患。教化眾生。稱讚如來智慧利益。教化眾生。現大神通力。教化眾生。以種種方便行。教化眾生。佛子。此菩薩摩訶薩。能如是勤方便。教化眾生。心甯裗礡C趣佛智慧。所作善根。無有退轉。常勤修學殊勝行法。佛子。此菩薩摩訶薩。為利益眾生故。世間技藝。靡不該習。所謂文字算數。圖書印璽。地水火風。種種諸論。咸所通達。又善方藥。療治諸病。顛狂乾消。鬼魅蠱毒。悉能除斷。文筆讚詠。歌舞妓樂。戲笑談說。悉善其事。國城村邑。宮宅園苑。泉流陂池。草樹花藥。凡所布列。咸得其宜。金銀摩尼。真珠琉璃。螺貝璧玉。珊瑚等藏。悉知其處。出以示人。日月星宿。鳥鳴地震。夜夢吉凶。身相休咎。咸善觀察。一無錯謬。持戒入禪。神通無量。四無色等。及餘一切世間之事。但於眾生。不為損惱。為利益故。咸悉開示。漸令安住無上佛法<p>佛子。菩薩住是難勝地。以願力故。得見多佛。所謂見多百佛。見多千佛。見多百千佛。乃至見多百千億那由他佛。悉恭敬尊重。承事供養。衣服飲食。臥具湯藥。一切資生。悉以奉施。亦以供養一切眾僧。以此善根。迴向阿耨多羅三藐三菩提。於諸佛所。恭敬聽法。聞已受持。隨力修行。復於彼諸佛法中。而得出家。既出家已。又更聞法。得陀羅尼。為聞持法師。住此地中。經於百劫。經於千劫。乃至無量百千億那由他劫。所有善根。轉更明淨。佛子。譬如真金。以硨磲磨瑩。轉更明淨。此地菩薩。所有善根。亦復如是。以方便慧。思惟觀察。轉更明淨。佛子。菩薩住此難勝地。以方便智。成就功德。下地善根。所不能及。佛子。如日月星宿。宮殿光明。風力所持。不可沮壞。亦非餘風所能傾動。此地菩薩。所有善根。亦復如是。以方便智。隨逐觀察。不可沮壞。亦非一切聲聞獨覺世間善根所能傾動。此菩薩。十波羅蜜中。禪波羅蜜偏多。餘非不修。但隨力隨分。佛子。是名略說菩薩摩訶薩第五難勝地。菩薩住此地。多作兜率陀天王。於諸眾生。所作自在。摧伏一切外道邪見。能令眾生。住實諦中。布施愛語利行同事。如是一切諸所作業。皆不離念佛。不離念法。不離念僧。乃至不離念具足一切種。一切智智。復作是念。我當於眾生中。為首。為勝為殊勝。為妙為微妙。為上為無上。乃至為一切智智依止者。此菩薩。若發勤精進。於一念頃。得千億三昧。見千億佛。知千億佛神力。能動千億佛世界。乃至示現千億身。一一身。示千億菩薩。以為眷屬。若以菩薩殊勝願力。自在示現。過於此數。百劫千劫。乃至百千億那由他劫。不能數知。爾時金剛藏菩薩。欲重宣其義。而說頌曰<p class='lg'><br>　菩薩四地已清淨　　思惟三世佛平等<br>　戒心除疑道非道　　如是觀察入五地<br>　念處為弓根利箭　　正勤為馬神足車<br>　五力堅鎧破怨敵　　勇健不退入五地<br>　慚愧為衣覺分鬘　　淨戒為香禪塗香<br>　智慧方便妙莊嚴　　入總持林三昧苑<br>　如意為足正念頸　　慈悲為眼智慧牙<br>　人中師子無我吼　　破煩惱怨入五地<br>　菩薩住此第五地　　轉修勝上清淨道<br>　志求佛法不退轉　　思念慈悲無厭倦<br>　積集福智勝功德　　精勤方便觀上地<br>　佛力所加具念慧　　了知四諦皆如實<br>　善知世諦勝義諦　　相諦差別成立諦<br>　事諦生盡及道諦　　乃至如來無礙諦<br>　如是觀諦雖微妙　　未得無礙勝解脫<br>　以此能生大功德　　是故超過世智慧<br>　既觀諦已知有為　　體性虛偽無堅實<br>　得佛慈愍光明分　　為利眾生求佛智<br>　觀諸有為先後際　　無明黑闇愛纏縛<br>　流轉遲迴苦聚中　　無我無人無壽命<br>　愛取為因受來苦　　欲求邊際不可得<br>　迷妄漂流無返期　　此等可愍我應度<br>　蘊宅界蛇諸見箭　　心火猛熾癡闇重<br>　愛河漂轉不暇觀　　苦海淪胥闕明導<br>　如是知已勤精進　　所作皆為度眾生<br>　名為有念有慧者　　乃至覺解方便者<br>　習行福智無厭足　　恭敬多聞不疲倦<br>　國土相好皆莊嚴　　如是一切為眾生<br>　為欲教化諸世間　　善知書數印等法<br>　亦復善解諸方藥　　療治眾病悉令愈<br>　文詞歌舞皆巧妙　　宮宅園池悉安隱<br>　寶藏非一咸示人　　利益無量眾生故<br>　日月星宿地震動　　乃至身相亦觀察<br>　四禪無色及神通　　為益世間皆顯示<br>　智者住此難勝地　　供那由佛亦聽法<br>　如以妙寶磨真金　　所有善根轉明淨<br>　譬如星宿在虛空　　風力所持無損動<br>　亦如蓮華不著水　　如是大士行於世<br>　住此多作兜率王　　能摧異道諸邪見<br>　所修諸善為佛智　　願得十力救眾生<br>　彼復修行大精進　　即時供養千億佛<br>　得定動剎亦復然　　願力所作過於是<br>　如是第五難勝地　　人中最上真實道<br>　我以種種方便力　　為諸佛子宣說竟　</p><p class='juan'>
大方廣佛華嚴經卷第三十六</p>
</body></html>
