<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
大方廣佛華嚴經卷第四十四</p>
<p><span class='byline'>　　　　于闐國三藏實叉難陀奉　制譯</span><br><p><b>　　<A NAME="n104"></A>十通品第二十八</b><p>爾時普賢菩薩摩訶薩。告諸菩薩言。佛子。菩薩摩訶薩。有十種通。何者為十。佛子。菩薩摩訶薩。以他心智通。知一三千大千世界眾生心差別。所謂善心不善心。廣心狹心。大心小心。順生死心。背生死心。聲聞心。獨覺心。菩薩心。聲聞行心。獨覺行心。菩薩行心。天心龍心。夜叉心乾闥婆心。阿脩羅心迦樓羅心。緊那羅心摩[<a href='javascript:showpic("../fontimg/023523.gif")'>目*侯</a>]羅伽心。人心非人心。地獄心畜生心。閻魔王處心。餓鬼心。諸難處眾生心。如是等。無量差別。種種眾生心。悉分別知。如一世界。如是百世界。千世界。百千世界。百千億那由他世界。乃至不可說不可說佛剎微塵數世界中。所有眾生心。悉分別知。是名菩薩摩訶薩。第一善知他心智神通<p>佛子。菩薩摩訶薩。以無礙清淨天眼智通。見無量不可說不可說佛剎微塵數世界中眾生。死此生彼。善趣惡趣。福相罪相。或好或醜。或垢或淨。如是品類。無量眾生。所謂天眾龍眾。夜叉眾乾闥婆眾。阿脩羅眾迦樓羅眾。緊那羅眾摩[<a href='javascript:showpic("../fontimg/023523.gif")'>目*侯</a>]羅伽眾。人眾非人眾。微細身眾生眾。廣大身眾生眾。小眾大眾。如是種種眾生眾中。以無礙眼。悉皆明見。隨所積集業。隨所受苦樂。隨心隨分別。隨見隨言說。隨因隨業。隨所緣。隨所起。悉皆見之。無有錯謬。是名菩薩摩訶薩。第二無礙天眼智神通佛子。菩薩摩訶薩。以宿住隨念智通。能知自身及不可說不可說佛剎微塵數世界中一切眾生。過去不可說不可說佛剎微塵數劫宿住之事。所謂某處生。如是名。如是姓。如是種族。如是飲食。如是苦樂。從無始來。於諸有中。以因以緣。展轉滋長。次第相續。輪迴不絕。種種品類。種種國土。種種趣生。種種形相。種種業行。種種結使。種種心念。種種因緣。受生差別。如是等事。皆悉了知。又憶過去爾所佛剎微塵數劫。爾所佛剎微塵數世界中。有爾所佛剎微塵數諸佛。一一佛。如是名號。如是出興。如是眾會。如是父母。如是侍者。如是聲聞。如是最勝。二大弟子。於如是城邑。如是出家。復於如是菩提樹下。成最正覺。於如是處。坐如是座。演說如是若干經典。如是利益爾所眾生。於爾所時。住於壽命。施作如是若干佛事。依無餘依般涅槃界。而般涅槃。般涅槃後。法住久近。如是一切悉能憶念。又憶念不可說不可說佛剎微塵數諸佛名號。一一名號。有不可說不可說佛剎微塵數佛。從初發心。起願修行。供養諸佛。調伏眾生。眾會說法。壽命多少。神通變化。乃至入於無餘涅槃。般涅槃後。法住久近。造立塔廟。種種莊嚴。令諸眾生。種植善根。皆悉能知。是名菩薩摩訶薩。第三知過去際劫宿住智神通<p>佛子。菩薩摩訶薩。以知盡未來際劫智通。知不可說不可說佛剎微塵數世界中所有劫。一一劫中。所有眾生。命終受生。諸有相續。業行果報。若善若不善。若出離若不出離。若決定若不決定。若邪定若正定。若善根與使俱。若善根不與使俱。若具足善根。若不具足善根。若攝取善根。若不攝取善根。若積集善根。若不積集善根。若積集罪法。若不積集罪法。如是一切。皆能了知。又知不可說不可說佛剎微塵數世界盡未來際。有不可說不可說佛剎微塵數劫。一一劫。有不可說不可說佛剎微塵數諸佛名號。一一名號。有不可說不可說佛剎微塵數諸佛如來。一一如來。從初發心。起願立行。供養諸佛。教化眾生。眾會說法。壽命多少。神通變化。乃至入於無餘涅槃。般涅槃後。法住久近。造立塔廟。種種莊嚴。令諸眾生。種植善根。如是等事。悉能了知。是名菩薩摩訶薩。第四知盡未來際劫智神通<p>佛子。菩薩摩訶薩。成就無礙清淨天耳。圓滿廣大聰徹離障。了達無礙。具足成就。於諸一切所有音聲。欲聞不聞。隨意自在。佛子。東方有不可說不可說佛剎微塵數佛。是諸佛所說所示。所開所演。所安立所教化。所調伏所憶念。所分別。甚深廣大。種種差別。無量方便。無量善巧。清淨之法。於彼一切皆能受持。又於其中。若義若文。若一人。若眾會。如其音辭。如其智慧。如所了達。如所示現。如所調伏。如其境界。如其所依。如其出道。於彼一切悉能記持。不忘不失。不斷不退。無迷無惑。為他演說。令得悟解。終不忘<span class='corr'>失</span>。一文一句。如東方。南西北方。四維上下。亦復如是。是名菩薩摩訶薩。第五無礙清淨。天耳智神通佛子。菩薩摩訶薩。住無體性神通。無作神通。平等神通。廣大神通。無量神通。無依神通。隨念神通。起神通。不起神通。不退神通。不斷神通。不壞神通。增長神通。隨詣神通。此菩薩。聞極遠一切世界中諸佛名。所謂。無數世界。無量世界。乃至不可說不可說佛剎微塵數世界中諸佛名。聞其名已。即自見身。在彼佛所。彼諸世界。或仰或覆。各各形狀。各各方所。各各差別。無邊無礙。種種國土。種種時劫。無量功德。各別莊嚴。彼彼如來。於中出現。示現神變。稱揚名號。無量無數。各各不同。此菩薩。一得聞彼諸如來名。不動本處。而見其身。在彼佛所。禮拜尊重。承事供養。問菩薩法。入佛智慧。悉能了達諸佛國土。道場眾會。及所說法。至於究竟無所取著。如是。經不可說不可說佛剎微塵數劫。普至十方。而無所往。然詣佛剎。觀佛聽法請道。無有斷絕。無有廢捨。無有休息。無有疲厭。修菩薩行。成就大願。悉令具足。曾無退轉。為令如來廣大種性。不斷絕故。是名菩薩摩訶薩。第六住無體性無動作往一切佛剎智神通<p>佛子。菩薩摩訶薩。以善分別一切眾生言音智通。知不可說不可說佛剎微塵數世界中眾生。種種言辭。所謂聖言辭非聖言辭。天言辭龍言辭。夜叉言辭。乾闥婆阿脩羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽人及非人。乃至不可說不可說眾生。所有言辭。各各表示。種種差別。如是一切。皆能了知。此菩薩。隨所入世界。能知其中一切眾生。所有性欲。如其性欲。為出言辭。悉令解了。無有疑惑。如日光出現。普照眾色。令有目者。悉得明見。菩薩摩訶薩。亦復如是。以善分別一切言辭智。深入一切言辭雲。所有言辭。令諸世間聰慧之者。悉得解了。是名菩薩摩訶薩。第七善分別一切言辭智神通<p>佛子。菩薩摩訶薩。以出生無量阿僧祇色身莊嚴智通。知一切法。遠離色相。無差別相。無種種相。無無量相。無分別相。無青黃赤白相。菩薩如是。入於法界。能現其身。作種種色。所謂無邊色無量色。清淨色莊嚴色。普遍色無比色。普照色增上色。無違逆色。具諸相色。離眾惡色。大威力色。可尊重色。無窮盡色。眾雜妙色。極端嚴色。不可量色。善守護色。能成熟色。隨化者色。無障礙色。甚明徹色。無垢濁色。極澄淨色。大勇健色。不思議方便色。不可壞色。離瑕翳色。無障闇色。善安住色。妙莊嚴色。諸相端嚴色。種種隨好色。大尊貴色。妙境界色。善磨瑩色。清淨深心色。熾然明盛色。最勝廣大色。無間斷色。無所依色。無等比色。充滿不可說佛剎色。增長色。堅固攝受色。最勝功德色。隨諸心樂色。清淨解了色。積集眾妙色。善巧決定色。無有障礙色。虛空明淨色。清淨可樂色。離諸塵垢色。不可稱量色。妙見色。普見色。隨時示現色。寂靜色。離貪色。真實福田色。能作安隱色。離諸怖畏色。離愚癡行色。智慧勇猛色。身相無礙色。遊行普遍色。心無所依色。大慈所起色。大悲所現色。平等出離色。具足福德色。隨心憶念色。無邊妙寶色。寶藏光明色。眾生信樂色。一切智現前色。歡喜眼色。眾寶莊嚴第一色。無有處所色。自在示現色。種種神通色。生如來家色。過諸譬諭色。周遍法界色。眾皆往詣色。種種色。成就色。出離色。隨所化者威儀色。見無厭足色。種種明淨色。能放無數光網色。不可說光明種種差別色。不可思香光明超過三界色。不可量日輪光明照耀色。示現無比月身色。無量可愛樂華雲色。出生種種蓮華鬘雲莊嚴色。超過一切世間香焰普熏色。出生一切如來藏色。不可說音聲開示演暢一切法色。具足一切普賢行色。佛子。菩薩摩訶薩。深入如是無色法界。能現此等種種色身。令所化者見。令所化者念。為所化者轉法輪。隨所化者時。隨所化者相。令所化者親近。令所化者開悟。為所化者。起種種神通。為所化者。現種種自在。為所化者。施種種能事。是名菩薩摩訶薩。為度一切眾生故勤修成就第八無數色身智神通。佛子。菩薩摩訶薩。以一切法智通。知一切法。無有名字。無有種性。無來無去。非異非不異。非種種非不種種。非二非不二。無我無比。不生不滅。不動不壞。無實無虛。一相無相。非無非有。非法非非法。不隨於俗。非不隨俗。非業非非業。非報非非報。非有為非無為。非第一義。非不第一義。非道非非道。非出離非不出離。非量非無量。非世間非出世間。非從因生。非不從因生。非決定非不決定。非成就非不成就。非出非不出。非分別非不分別。非如理非不如理。此菩薩。不取世俗諦。不住第一義。不分別諸法。不建立文字。隨順寂滅性。不捨一切願。見義知法。興布法雲。降[<a href='javascript:showpic("../fontimg/042333.gif")'>雨/注</a>]法雨。雖知實相。不可言說。而以方便無盡辯才。隨法隨義。次第開演。以於諸法言辭辯說。皆得善巧。大慈大悲。悉已清淨。能於一切離文字法中。出生文字。與法與義。隨順無違。為說諸法。悉從緣起。雖有言說。而無所著。演一切法。辯才無盡。分別安立。開發示導。令諸法性。具足明顯。斷眾疑網。悉得清淨。雖攝眾生。不捨真實。於不二法。而無退轉。常能演說無礙法門。以眾妙音。隨眾生心。普雨法雨。而不失時。是名菩薩摩訶薩。第九一切法智神通<p>佛子。菩薩摩訶薩。以一切法滅盡三昧智通。於念念中。入一切法滅盡三昧。亦不退菩薩道。不捨菩薩事。不捨大慈大悲心。修習波羅蜜。未嘗休息。觀察一切佛國土。無有厭倦。不捨度眾生願。不斷轉法輪事。不廢教化眾生業。不捨供養諸佛行。不捨一切法自在門。不捨常見一切佛。不捨常聞一切法。知一切法平等無礙。自在成就一切佛法。所有勝願皆得圓滿。了知一切國土差別。入佛種性。到於彼岸。能於彼彼。諸世界中。學一切法。了法無相。知一切法。皆從緣起。無有體性。然隨世俗。方便演說。雖於諸法。心無所住。然順眾生諸根欲樂。方便為說種種諸法。此菩薩。住三昧時。隨其心樂。或住一劫。或住百劫。或住千劫。或住億劫。或住百億劫。或住千億劫。或住百千億劫。或住那由他億劫。或住百那由他億劫。或住千那由他億劫。或住百千那由他億劫。或住無數劫。或住無量劫。乃至或住不可說不可說劫。菩薩入此一切法滅盡三昧。雖復經於爾所劫住。而身不離散。不羸瘦。不變異。非見非不見。不滅不壞。不疲不懈。不可盡竭。雖於有於無。悉無所作。而能成辨諸菩薩事。所謂琱ㄠ侁髐@切眾生。教化調伏。未曾失時。令其增長一切佛法。於菩薩行。悉得圓滿。為欲利益一切眾生。神通變化。無有休息。譬如光影。普現一切。而於三昧。寂然不動。是為菩薩摩訶薩。入一切法滅盡三昧智神通。佛子。菩薩摩訶薩。住於如是十種神通。一切天人。不能思議。一切眾生。不能思議。一切聲聞。一切獨覺。及餘一切諸菩薩眾。如是皆悉不能思議。此菩薩。身業不可思議。語業不可思議。意業不可思議。三昧自在不可思議。智慧境界不可思議。唯除諸佛。及有得此神通菩薩。餘無能說此人功德稱揚讚歎。佛子。是為菩薩摩訶薩十種神通。若菩薩摩訶薩。住此神通。悉得一切三世無礙智神通<p><b>　　<A NAME="n105"></A>大方廣佛華嚴經十忍品第二十九</b><p>爾時普賢菩薩。告諸菩薩言。佛子。菩薩摩訶薩。有十種忍。若得此忍。則得到於一切菩薩無礙忍地。一切佛法。無礙無盡。何者為十。所謂音聲忍。順忍。無生法忍。如幻忍。如焰忍。如夢忍。如響忍。如影忍。如化忍。如空忍。此十種忍。三世諸佛。已說。今說。當說<p>佛子。云何為菩薩摩訶薩音聲忍。謂聞諸佛所說之法。不驚不怖不畏。深信悟解。愛樂趣向。專心憶念。修習安住。是名菩薩摩訶薩第一音聲忍<p>佛子。云何為菩薩摩訶薩順忍。謂於諸法。思惟觀察。平等無違。隨順了知。令心清淨。正住修習。趣入成就。是名菩薩摩訶薩第二順忍。佛子。云何為菩薩摩訶薩。無生法忍。佛子。此菩薩摩訶薩。不見有少法生。亦不見有少法滅。何以故。若無生則無滅。若無滅則無盡。若無盡則離垢。若離垢則無差別。若無差別則無處所。若無處所則寂靜。若寂靜則離欲。若離欲則無作。若無作則無願。若無願則無住。若無住則無去無來。是名菩薩摩訶薩第三無生法忍<p>佛子。云何為菩薩摩訶薩如幻忍。佛子。此菩薩摩訶薩。知一切法皆悉如幻。從因緣起。於一法中解多法。於多法中解一法。此菩薩。知諸法如幻已。了達國土。了達眾生。了達法界。了達世間平等。了達佛出現平等。了達三世平等。成就種種神通變化。譬如幻。非象非馬。非車非步。非男非女。非童男非童女。非樹非葉。非華非果。非地非水。非火非風。非晝非夜。非日非月。非半月非一月。非一年非百年。非一劫非多劫。非定非亂。非純非雜。非一非異。非廣非狹。非多非少。非量非無量。非麤非細。非是一切種種眾物。種種非幻。幻非種種。然由幻故。示現種種差別之事。菩薩摩訶薩。亦復如是。觀一切世間如幻。所謂業世間。煩惱世間。國土世間。法世間。時世間。趣世間。成世間。壞世間。運動世間。造作世間。菩薩摩訶薩。觀一切世間如幻時。不見眾生生。不見眾生滅。不見國土生。不見國土滅。不見諸法生。不見諸法滅。不見過去可分別。不見未來有起作。不見現在一念住。不觀察菩提。不分別菩提。不見佛出現。不見佛涅槃。不見住大願。不見入正住。不出平等性。是菩薩。雖成就佛國土。知國土無差別。雖成就眾生界。知眾生無差別。雖普觀法界。而安住法性寂然不動。雖達三世平等。而不違分別三世法。雖成就蘊處。而永斷所依。雖度脫眾生。而了知法界平等。無種種差別。雖知一切法遠離文字。不可言說。而常說法。辯才無盡。雖不取著化眾生事。而不捨大悲。為度一切轉於法輪。雖為開示過去因緣。而知因緣性。無有動轉。是名菩薩摩訶薩第四如幻忍<p>佛子。云何為菩薩摩訶薩如焰忍。佛子。此菩薩摩訶薩。知一切世間。同於陽焰。譬如陽焰。無有方所。非內非外。非有非無。非斷非常。非一色非種種色。亦非無色。但隨世間言說顯示。菩薩如是。如實觀察。了知諸法。現證一切。令得圓滿。是名菩薩摩訶薩第五如焰忍佛子。云何為菩薩摩訶薩如夢忍。佛子。此菩薩摩訶薩。知一切世間如夢。譬如夢。非世間非離世間。非欲界非色界。非無色界。非生非沒。非染非淨。而有示現。菩薩摩訶薩。亦復如是。知一切世間。悉同於夢。無有變異故。如夢自性故。如夢執著故。如夢性離故。如夢本性故。如夢所現故。如夢無差別故。如夢想分別故。如夢覺時故。是名菩薩摩訶薩第六如夢忍<p>佛子。云何為菩薩摩訶薩。如響忍。佛子。此菩薩摩訶薩。聞佛說法。觀諸法性。修學成就。到於彼岸。知一切音聲。悉同於響。無來無去。如是示現。佛子。此菩薩摩訶薩。觀如來聲。不從內出。不從外出。亦不從於內外而出。雖了此聲非內非外。非內外出。<span class='corr'>而</span>能示現善巧名句。成就演說。譬如谷響。從緣所起。而與法性。無有相違。令諸眾生。隨類各解。而得修學。如帝釋夫人阿脩羅女。名曰舍支。於一音中。出千種音。亦不心念。令如是出。菩薩摩訶薩。亦復如是。入無分別界。成就善巧隨類之音。於無邊世界中。睌鄋k輪。此菩薩。善能觀察一切眾生。以廣長舌相。而為演說。其聲無礙。遍十方<span class='corr'>土</span>令隨所宜聞。法各異。雖知聲無起。而普現音聲。雖知無所說。而廣說諸法。妙音平等。隨類各解。悉以智慧。而能了達。是各菩薩摩訶薩第七如響忍<p>佛子。云何為菩薩摩訶薩如影忍。佛子。此菩薩摩訶薩。非於世間生。非於世間沒。非在世間內。非在世間外。非行於世間。非不行世間。非同於世間。非異於世間。非往於世間。非不往世間。非住於世間。非不住世間。非是世間。非出世間。非修菩薩行。非捨於大願。非實非不實。雖常行一切佛法。而能辨一切世間事。不隨世間流。亦不住法流。譬如日月。男子女人。舍宅山林。河泉等物。於油於水。於身於寶。於明鏡等。清淨物中。而現其影。影與油等。非一非異。非離非合。於川流中。亦不漂度。於池井內。亦不沈沒。雖現其中。無所染著。然諸眾生。知於此處。有是影現。亦知彼處。無如是影。遠物近物。雖皆影現。影不隨物。而有近遠。菩薩摩訶薩。亦復如是。能知自身。及以他身。一切皆是智之境界。不作二解。謂自他別。而於自國土。於他國土。各各差別。一時普現。如種子中。無有根芽。莖節枝葉。而能生起。如是等事。菩薩摩訶薩。亦復如是。於無二法中。分別二相。善巧方便。通達無礙。是名菩薩摩訶薩第八如影忍。菩薩摩訶薩。成就此忍。雖不往詣十方國土。而能普現一切佛剎。亦不離此。亦不到彼。如影普現。所行無礙。令諸眾生。見差別身。同於世間堅實之相。然此差別。即非差別。別與不別。無所障礙。此菩薩。從於如來種性而生。身語及意。清淨無礙。故能獲得無邊色相清淨之身佛子。云何為菩薩摩訶薩如化忍。佛子。此菩薩摩訶薩。知一切世間。皆悉如化。所謂一切眾生意業化。覺想所起故。一切世間諸行化。分別所起故。一切苦樂顛倒化。妄取所起故。一切世間不實法化。言說所現故。一切煩惱分別化。想念所起故。復有清淨調伏化。無分別所現故。於三世不轉化。無生平等故。菩薩願力化。廣大修行故。如來大悲化。方便示現故。轉法輪方便化。智慧無畏。辯才所說故。菩薩如是。了知世間出世間化。現證知。廣大知。無邊知。如事知。自在知。真實知。非虛妄見所能傾動。隨世所行。亦不失壞。譬如化不從心起。不從心法起。不從業起。不受果報。非世間生。非世間滅。不可隨逐。不可攬觸。非久住。非須臾住。非行世間。非離世間。不專繫一方。不普屬諸方。非有量。非無量。不厭不息。非不厭息。非凡非聖。非染非淨。非生非死。非智非愚。非見。非不見。非依世間。非入法界。非黠慧。非遲鈍。非取非不取。非生死。非涅槃。非有非無有。菩薩如是。善巧方便。行於世間。修菩薩道。了知世法。分身化往。不著世間。不取自身。於世於身。無所分別。不住世間。不離世間。不住於法。不離於法。以本願故。不棄捨一眾生界。不調伏少眾生界。不分別法。非不分別。知諸法性無來無去。雖無所有。而滿足佛法。了法如化。非有非無。佛子。菩薩摩訶薩。如是安住如化忍時。悉能滿足一切諸佛菩提之道。利益眾生。是名菩薩摩訶薩第九如化忍。菩薩摩訶薩。成就此忍。凡有所作。悉同於化。譬如化士。於一切佛剎。無所依住。於一切世間。無所取著。於一切佛法。不生分別。而趣佛菩提。無有懈倦。修菩薩行。離諸顛倒。雖無有身。而現一切身。雖無所住。而住眾國土。雖無有色。而普現眾色。雖不著實際。而明照法性。平等圓滿。佛子。此菩薩摩訶薩。於一切法。無所依止。名解脫者。一切過失。悉皆捨離。名調伏者。不動不轉。普入一切如來眾會。名神通者。於無生法。已得善巧。名無退者。具一切力。須彌鐵圍。不能為障。名無礙者<p>佛子。云何為菩薩摩訶薩如空忍。佛子。此菩薩摩訶薩。了一切法界猶如虛空。以無相故。一切世界猶如虛空。以無起故。一切法猶如虛空。以無二故。一切眾生行猶如虛空。無所行故。一切佛猶如虛空。無分別故。一切佛力猶如虛空。無差別故。一切禪定猶如虛空。三際平等故。所說一切法猶如虛空。不可言說故。一切佛身猶如虛空。無著無礙故。菩薩如是。以如虛空方便。了一切法皆無所有。佛子。菩薩摩訶薩。以如虛空忍智。了一切法時。得如虛空身。身業。得如虛空語。語業。得如虛空意。意業。譬如虛空一切法依。不生不歿。菩薩摩訶薩。亦復如是。一切法身。不生不歿。譬如虛空。不可破壞。菩薩摩訶薩。亦復如是。智慧諸力。不可破壞。譬如虛空一切世間之所依止。而無所依。菩薩摩訶薩。亦復如是。一切諸法之所依止。而無所依。譬如虛空。無生無滅。能持一切世間生滅。菩薩摩訶薩。亦復如是。無向無得。能示向得。普使世間。修行清淨。譬如虛空。無方無隅。而能顯現無邊方隅。菩薩摩訶薩。亦復如是。無業無報。而能顯示種種業報。譬如虛空。非行非住。而能示現種種威儀。菩薩摩訶薩。亦復如是。非行非住。而能分別一切諸行。譬如虛空。非色非非色。而能示現種種諸色。菩薩摩訶薩。亦復如是。非世間色。非出世間色。而能示現一切諸色。譬如虛空。非久非近。而能久住。現一切物。菩薩摩訶薩。亦復如是。非久非近。而能久住。顯示菩薩所行諸行。譬如虛空非淨非穢。不離淨穢。菩薩摩訶薩。亦復如是。非障非無障。不離障無障。譬如虛空一切世間。皆現其前。非現一切世間之前。菩薩摩訶薩。亦復如是。一切諸法。皆現其前。非現一切諸法之前。譬如虛空普入一切。而無邊際。菩薩摩訶薩。亦復如是。普入諸法。而菩薩心。無有邊際。何以故。菩薩所作。如虛空故。謂所有修習。所有嚴淨。所有成就。皆悉平等。一體一味一種。分量如虛空。清淨遍一切處。如是證知一切諸法。於一切法。無有分別。嚴淨一切諸佛國土。圓滿一切無所依身。了一切方。無有迷惑。具一切力。不可摧壞。滿足一切無邊功德。已到一切甚深法處。通達一切波羅蜜道。普坐一切金剛之座。普發一切隨類之音。為一切世間。轉於法輪。未曾失時。是名菩薩摩訶薩第十如空忍。菩薩摩訶薩。成就此忍。得無來身。以無去故。得無生身。以無滅故。得無動身。以無壞故。得不實身。離虛妄故。得一相身。以無相故。得無量身。佛力無量故。得平等身。同如相故。得無差別身。等觀三世故。得至一切處身。淨眼等照。無障礙故。得離欲際身。知一切法無合散故。得虛空無邊際身。福德藏無盡。如虛空故。得無斷無盡法性平等辯才身。知一切法相。唯是一相。無性為性。如虛空故。得無量無礙音聲身。無所障礙。如虛空故。得具足一切善巧清淨菩薩行身。於一切處。皆無障礙。如虛空故。得一切佛法海次第相續身。不可斷絕。如虛空故。得一切佛剎中現無量佛剎身。離諸貪著。如虛空無邊故。得示現一切自在法無休息身。如虛空大海。無邊際故。得一切不可壞堅固勢力身。如虛空任持一切世間故。得諸根明利如金剛堅固不可壞身。如虛空一切劫火。不能燒故。得持一切世間力身。智慧力如虛空故。佛子。是名菩薩摩訶薩十種忍。爾時。普賢菩薩摩訶薩。欲重宣其義。而說頌言<p class='lg'><br>　譬如世有人　　聞有寶藏處<br>　以其可得故　　心生大歡喜<br>　如是大智慧　　菩薩真佛子<br>　聽聞諸佛法　　甚深寂滅相<br>　聞此深法時　　其心得安隱<br>　不驚亦不怖　　亦不生恐畏<br>　大士求菩提　　聞斯廣大音<br>　心淨能堪忍　　於此無疑惑<br>　自念以聞此　　甚深微妙法<br>　當成一切智　　人天大導師<br>　菩薩聞此音　　其心大歡喜<br>　發生堅固意　　願求諸佛法<br>　以樂菩提故　　其心漸調伏<br>　令信益增長　　於法無違謗<br>　是故聞此音　　其心得堪忍<br>　安住而不動　　修行菩薩行<br>　為求菩提故　　專行向彼道<br>　精進無退轉　　不捨眾善軛<br>　以求菩提故　　其心無恐畏<br>　聞法增勇猛　　供佛令歡喜<br>　如有大福人　　獲得真金藏<br>　隨身所應服　　造作莊嚴具<br>　菩薩亦如是　　聞此甚深義<br>　思惟增智海　　以修隨順法<br>　法有亦順知　　法無亦順知<br>　隨彼法如是　　如是知諸法<br>　成就清淨心　　明徹大歡喜<br>　知法從緣起　　勇猛勤修習<br>　平等觀諸法　　了知其自性<br>　不違佛法藏　　普覺一切法<br>　志樂常堅固　　嚴淨佛菩提<br>　不動如須彌　　一心求正覺<br>　以發精進意　　復修三昧道<br>　無量劫勤行　　未曾有退失<br>　菩薩所入法　　是佛所行處<br>　於此能了知　　其心無厭怠<br>　如無等所說　　平等觀諸法<br>　非不平等忍　　能成平等智<br>　隨順佛所說　　成就此忍門<br>　如法而了知　　亦不分別法<br>　三十三天中　　所有諸天子<br>　共同一器食　　所食各不同<br>　所食種種食　　不從十方來<br>　如其所修業　　自然咸在器<br>　菩薩亦如是　　觀察一切法<br>　悉從因緣起　　無生故無滅<br>　無滅故無盡　　無盡故無染<br>　於世變異法　　了知無變異<br>　無異則無處　　無處則寂滅<br>　其心無染著　　願度諸群生<br>　專念於佛法　　未嘗有散動<br>　而以悲願心　　方便行於世<br>　勤求於十力　　處世而不住<br>　無去亦無來　　方便善說法<br>　此忍最為上　　了法無有盡<br>　入於真法界　　實亦無所入<br>　菩薩住此忍　　普見諸如來<br>　同時與授記　　斯名受佛職<br>　了達三世法　　寂滅清淨相<br>　而能化眾生　　置於善道中<br>　世間種種法　　一切皆如幻<br>　若能如是知　　其心無所動<br>　諸業從心生　　故說心如幻<br>　若離此分別　　普滅諸有趣<br>　譬如工幻師　　普現諸色像<br>　徒令眾貪樂　　畢竟無所得<br>　世間亦如是　　一切皆如幻<br>　無性亦無生　　示現有種種<br>　度脫諸眾生　　令知法如幻<br>　眾生不異幻　　了幻無眾生<br>　眾生及國土　　三世所有法<br>　如是悉無餘　　一切皆如幻<br>　幻作男女形　　及象馬牛羊<br>　屋宅池泉類　　園林華果等<br>　幻物無知覺　　亦無有住處<br>　畢竟寂滅相　　但隨分別現<br>　菩薩能如是　　普見諸世間<br>　有無一切法　　了達悉如幻<br>　眾生及國土　　種種業所造<br>　入於如幻際　　於彼無依著<br>　如是得善巧　　寂滅無戲論<br>　住於無礙地　　普現大威力<br>　勇猛諸佛子　　隨順入妙法<br>　善觀一切想　　纏網於世間<br>　眾想如陽焰　　令眾生倒解<br>　菩薩善知想　　捨離一切倒<br>　眾生各別異　　形類非一種<br>　了達皆是想　　一切無真實<br>　十方諸眾生　　皆為想所覆<br>　若捨顛倒見　　則滅世間想<br>　世間如陽焰　　以想有差別<br>　知世住於想　　遠離三顛倒<br>　譬如熱時焰　　世見謂為水<br>　水實無所有　　智者不應求<br>　眾生亦復然　　世趣皆無有<br>　如焰住於想　　無礙心境界<br>　若離於諸想　　亦離諸戲論<br>　愚癡著想者　　悉令得解脫<br>　遠離憍慢心　　除滅世間想<br>　住盡無盡處　　是菩薩方便<br>　菩薩了世法　　一切皆如夢<br>　非處非無處　　體性痡I滅<br>　諸法無分別　　如夢不異心<br>　三世諸世間　　一切悉如是<br>　夢體無生滅　　亦無有方所<br>　三界悉如是　　見者心解脫<br>　夢不在世間　　不在非世間<br>　此二不分別　　得入於忍地<br>　譬如夢中見　　種種諸異相<br>　世間亦如是　　與夢無差別<br>　住於夢定者　　了世皆如夢<br>　非同非是異　　非一非種種<br>　眾生諸剎業　　雜染及清淨<br>　如是悉了知　　與夢皆平等<br>　菩薩所行行　　及以諸大願<br>　明了皆如夢　　與世亦無別<br>　了世皆空寂　　不壞於世法<br>　譬如夢所見　　長短等諸色<br>　是名如夢忍　　因此了世法<br>　疾成無礙智　　廣度諸群生<br>　修行如是行　　出生廣大解<br>　巧知諸法性　　於法心無著<br>　一切諸世間　　種種諸音聲<br>　非內亦非外　　了之悉如響<br>　如聞種種響　　心不生分別<br>　菩薩聞音聲　　其心亦如是<br>　瞻仰諸如來　　及聽說法音<br>　演契經無量　　雖聞無所著<br>　如響無來處　　所聞聲亦然<br>　而能分別法　　與法無乖謬<br>　善了諸音聲　　於聲不分別<br>　知聲悉空寂　　普出清淨音<br>　了法不在言　　善入無言際<br>　而能示言說　　如響遍世間<br>　了知言語道　　具足音聲分<br>　知聲性空寂　　以世言音說<br>　如世所有音　　示同分別法<br>　其音悉周遍　　開悟諸群生<br>　菩薩獲此忍　　淨音化世間<br>　善巧說三世　　於世無所著<br>　為欲利世間　　專意求菩提<br>　而常入法性　　於彼無分別<br>　普觀諸世間　　寂滅無體性<br>　而甯凰ヵq　　修行意不動<br>　不住於世間　　不離於世間<br>　於世無所依　　依處不可得<br>　了知世間性　　於性無染著<br>　雖不依世間　　化世令超度<br>　世間所有法　　悉知其自性<br>　了法無有二　　無二亦無著<br>　心不離世間　　亦不住世間<br>　非於世間外　　修行一切智<br>　譬如水中影　　非內亦非外<br>　菩薩求菩提　　了世非世間<br>　不於世住出　　以世不可說<br>　亦不在內外　　如影現世間<br>　入此甚深義　　離垢悉明徹<br>　不捨本誓心　　普照智慧燈<br>　世間無邊際　　智入悉齊等<br>　普化諸群生　　令其捨眾著<br>　觀察甚深法　　利益群生眾<br>　從此入於智　　修行一切道<br>　菩薩觀諸法　　諦了悉如化<br>　而行如化行　　畢竟永不捨<br>　隨順化自性　　修習菩提道<br>　一切法如化　　菩薩行亦然<br>　一切諸世間　　及以無量業<br>　平等悉如化　　畢竟住寂滅<br>　三世所有佛　　一切亦如化<br>　本願修諸行　　變化成如來<br>　佛以大慈悲　　度脫化眾生<br>　度脫亦如化　　化力為說法<br>　知世皆如化　　不分別世間<br>　化事種種殊　　皆由業差別<br>　修習菩提行　　莊嚴於化藏<br>　無量善莊嚴　　如業作世間<br>　化法離分別　　亦不分別法<br>　此二俱寂滅　　菩薩行如是<br>　化海了於智　　化性印世間<br>　化非生滅法　　智慧亦如是<br>　第十忍明觀　　眾生及諸法<br>　體性皆寂滅　　如空無處所<br>　獲此如空智　　永離諸取著<br>　如空無種種　　於世無所礙<br>　成就空忍力　　如空無有盡<br>　境界如虛空　　不作空分別<br>　虛空無體性　　亦復非斷滅<br>　亦無種種別　　智力亦如是<br>　虛空無初際　　亦復無中後<br>　其量不可得　　菩薩智亦然<br>　如是觀法性　　一切如虛空<br>　無生亦無滅　　菩薩之所得<br>　自住如空法　　復為眾生說<br>　降伏一切魔　　皆斯忍方便<br>　世間相差別　　皆空無有相<br>　入於無相處　　諸相悉平等<br>　唯以一方便　　普入眾世間<br>　謂知三世法　　悉等虛空性<br>　智慧與音聲　　及以菩薩身<br>　其性如虛空　　一切皆寂滅<br>　如是十種忍　　佛子所修行<br>　其心善安住　　廣為眾生說<br>　於此善修學　　成就廣大力<br>　法力及智力　　為菩提方便<br>　通達此忍門　　成就無礙智<br>　超過一切眾　　轉於無上輪<br>　所修廣大行　　其量不可得<br>　調御師智海　　乃能分別知<br>　捨我而修行　　入於深法性<br>　心常住淨法　　以是施群生<br>　眾生及剎塵　　尚可知其數<br>　菩薩諸功德　　無能度其限<br>　菩薩能成就　　如是十種忍<br>　智慧及所行　　眾生莫能測</p><p class='juan'>
大方廣佛華嚴經卷第四十四</p>
</body></html>
