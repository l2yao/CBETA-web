<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
大方廣佛華嚴經卷第四十九</p>
<p><span class='byline'>　　　　于闐國三藏實叉難陀奉　制譯</span><br><p><b>　　<A NAME="n118"></A>普賢行品第三十六</b><p>爾時普賢菩薩摩訶薩。復告諸菩薩大眾言。佛子。如向所演。此但隨眾生根器所宜。略說如來少分境界。何以故。諸佛世尊。為諸眾生。無智作惡。計我我所。執著於身。顛倒疑惑。邪見分別。與諸結縛。琣@相應。隨生死流。遠如來道故。出興于世。佛子。我不見一法為大過失。如諸菩薩。於他菩薩。起瞋心者。何以故。佛子。若諸菩薩。於餘菩薩。起瞋恚心。即成就百萬障門故。何等為百萬障。所謂不見菩提障。不聞正法障。生不淨世界障。生諸惡趣障。生諸難處障。多諸疾病障。多被謗毀障。生頑鈍諸趣障。壞失正念障。闕少智慧障。眼障耳障。鼻障舌障。身障意障。惡知識障。惡伴黨障。樂習小乘障。樂近凡庸障。不信樂大威德人障。樂與離正見人同住障。生外道家障。住魔境界障。離佛正教障。不見善友障。善根留難障。增不善法障。得下劣處障。生邊地障。生惡人家障。生惡神中障。生惡龍惡夜叉。惡乾闥婆。惡阿脩羅。惡迦樓羅。惡緊那羅。惡摩[<a href='javascript:showpic("../fontimg/023523.gif")'>目*侯</a>]羅伽。惡羅剎中障。不樂佛法障。習童蒙法障。樂著小乘障。不樂大乘障。性多驚怖障。心常憂惱障。愛著生死障。不專佛法障。不喜見聞佛自在神通障。不得菩薩諸根障。不行菩薩淨行障。退怯菩薩深心障。不生菩薩大願障。不發一切智心障。於菩薩行懈怠障。不能淨治諸業障。不能攝取大福障。智力不能明利障。斷於廣大智慧障。不護持菩薩諸行障。樂誹謗一切智語障。遠離諸佛菩提障。樂住眾魔境界障。不專修佛境界障。不決定發菩薩弘誓障。不樂與菩薩同住障。不求菩薩善根障。性多見疑障。心常愚闇障。不能行菩薩平等施故起不捨障。不能持如來戒故起破戒障。不能入堪忍門故起愚癡惱害瞋恚障。不能行菩薩大精進故起懈怠垢障。不能得諸三昧故起散亂障。不修治般若波羅蜜故起惡慧障。於處非處中無善巧障。於度眾生中無方便障。於菩薩智慧中不能觀察障。於菩薩出離法中不能了知障。不成就菩薩十種廣大眼故。眼如生盲障。耳不聞無礙法故口如啞羊障。不具相好故鼻根破壞障。不能辨了眾生語言故成就舌根障。輕賤眾生故成就身根障。心多狂亂故成就意根障。不持三種律儀故成就身業障。痚_四種過失故成就語業障。多生貪瞋邪見故成就意業障。賊心求法障。斷絕菩薩境界障。於菩薩勇猛法中心生退怯障。於菩薩出離道中心生嬾惰障。於菩薩智慧光明門中心生止息障。於菩薩念力中心生劣弱障。於如來教法中不能住持障。於菩薩離生道不能親近障。於菩薩無失壞道不能修習障。隨順二乘正位障。遠離三世諸佛菩薩種性障。佛子。若菩薩。於諸菩薩。起一瞋心。則成就如是等百萬障門。何以故。佛子。我不見有一法為大過惡。如諸菩薩。於餘菩薩。起瞋心者。是故。諸菩薩摩訶薩。欲疾滿足諸菩薩行。應勤修十種法。何等為十。所謂心不棄捨一切眾生。於諸菩薩。生如來想。永不誹謗一切佛法。知諸國土。無有窮盡。於菩薩行。深生信樂。不捨平等虛空法界。菩提之心。觀察菩提。入如來力。精勤修習。無礙辯才。教化眾生。無有疲厭。住一切世界。心無所著。是為十。佛子。菩薩摩訶薩。安住此十法已。則能具足十種清淨。何等為十。所謂通達甚深法清淨。親近善知識清淨。護持諸佛法清淨。了達虛空界清淨。深入法界清淨。觀察無邊心清淨。與一切菩薩同善根清淨。不著諸劫清淨。觀察三世清淨。修行一切諸佛法清淨。是為十。佛子。菩薩摩訶薩。住此十法已。則具足十種廣大智。何等為十。所謂知一切眾生心行智。知一切眾生業報智。知一切佛法智。知一切佛法深密理趣智。知一切陀羅尼門智。知一切文字辯才智。知一切眾生語言音聲辭辯善巧智。於一切世界中普現其身智。於一切眾會中普現影像智。於一切受生處中具一切智智。是為十。佛子。菩薩摩訶薩。住此十智已。則得入十種普入。何等為十。所謂一切世界入一毛道。一毛道入一切世界。一切眾生身入一身。一身入一切眾生身。不可說劫入一念。一念入不可說劫。一切佛法入一法。一法入一切佛法。不可說處入一處。一處入不可說處。不可說根入一根。一根入不可說根。一切根入非根。非根入一切根。一切想入一想。一想入一切想。一切言音入一言音。一言音入一切言音。一切三世入一世。一世入一切三世。是為十。佛子。菩薩摩訶薩。如是觀察已。則住十種勝妙心。何等為十。所謂住一切世界語言非語言勝妙心。住一切眾生想念無所依止勝妙心。住究竟虛空界勝妙心。住無邊法界勝妙心。住一切深密佛法勝妙心。住甚深無差別法勝妙心。住除滅一切疑惑勝妙心。住一切世平等無差別勝妙心。住三世諸佛平等勝妙心。住一切諸佛力無量勝妙心。是為十。佛子。菩薩摩訶薩。住此十種勝妙心已。則得十種佛法善巧智。何等為十。所謂了達甚深佛法善巧智。出生廣大佛法善巧智。宣說種種佛法善巧智。證入平等佛法善巧智。明了差別佛法善巧智。悟解無差別佛法善巧智。深入莊嚴佛法善巧智。一方便入佛法善巧智。無量方便入佛法善巧智。知無邊佛法無差別善巧智。以自心自力於一切佛法不退轉善巧智。是為十。佛子。菩薩摩訶薩。聞此法已。咸應發心。恭敬受持。何以故。菩薩摩訶薩。持此法者。少作功力。疾得阿耨多羅三藐三菩提。皆得具足一切佛法。悉與三世諸佛法等<p>爾時。佛神力故。法如是故。十方各有十不可說百千億那由他佛剎微塵數世界。六種震動。雨出過諸天一切華雲。香雲末香雲。衣蓋幢幡。摩尼寶等。及以一切莊嚴具雲。雨眾妓樂雲。雨諸菩薩雲。雨不可說如來色相雲。雨不可說讚歎如來善哉雲。雨如來音聲充滿一切法界雲。雨不可說莊嚴世界雲。雨不可說增長菩提雲。雨不可說光明照耀雲。雨不可說神力說法雲。如此世界四天下。菩提樹下。菩提場。菩薩宮殿中。見於如來成等正覺。演說此法。十方一切諸世界中。悉亦如是。爾時。佛神力故。法如是故。十方各過十不可說佛剎微塵數世界外。有十佛剎微塵數菩薩摩訶薩。來詣此土。充滿十方。作如是言。善哉善哉。佛子。乃能說此諸佛如來最大誓願。授記深法。佛子。我等一切。同名普賢。各從普勝世界。普幢自在如來所。來詣此土。悉以佛神力故。於一切處。演說此法。如此眾會。如是所說。一切平等無有增減。我等皆承佛威神力。來此道場。為汝作證。如此道場。我等十佛剎。微塵數菩薩。而來作證。十方一切諸世界中。悉亦如是<p>爾時。普賢菩薩摩訶薩。以佛神力。自善根力。觀察十方。洎乎法界。欲開示菩薩行。欲宣說如來菩提界。欲說大願界。欲說一切世界劫數。欲明諸佛隨時出現。欲說如來隨根熟眾生出現令其供養。欲明如來出世功不唐捐。欲明所種善根。必獲果報。欲明大威德菩薩為一切眾生現形說法令其開悟。而說頌言<p class='lg'><br>　汝等應歡喜　　捨離於諸蓋<br>　一心恭敬聽　　菩薩諸願行<br>　往昔諸菩薩　　最勝人師子<br>　如彼所修行　　我當次第說<br>　亦說諸劫數　　世界并諸業<br>　及以無等尊　　於彼而出興<br>　如是過去佛　　大願出于世<br>　云何為眾生　　滅除諸苦惱<br>　一切論師子　　所行相續滿<br>　得佛平等法　　一切智境界<br>　見於過去世　　一切人師子<br>　放大光明網　　普照十方界<br>　思惟發是願　　我當作世燈<br>　具足佛功德　　十力一切智<br>　一切諸眾生　　貪恚癡熾然<br>　我當悉救脫　　令滅惡道苦<br>　發如是誓願　　堅固不退轉<br>　具修菩薩行　　獲十無礙力<br>　如是誓願已　　修行無退怯<br>　所作皆不虛　　說名論師子<br>　於一賢劫中　　千佛出于世<br>　彼所有普眼　　我當次第說<br>　如一賢劫中　　無量劫亦然<br>　彼未來佛行　　我當分別說<br>　如一佛剎種　　無量剎亦然<br>　未來十力尊　　諸行我今說<br>　諸佛次興世　　隨願隨名號<br>　隨彼所得記　　隨其所壽命<br>　隨所修正法　　專求無礙道<br>　隨所化眾生　　正法住於世<br>　隨所淨佛剎　　眾生及法輪<br>　演說時非時　　次第淨群生<br>　隨諸眾生業　　所行及信解<br>　上中下不同　　化彼令修習<br>　入於如是智　　修其最勝行<br>　常作普賢業　　廣度諸眾生<br>　身業無障礙　　語業悉清淨<br>　意行亦如是　　三世靡不然<br>　菩薩如是行　　究竟普賢道<br>　出生淨智日　　普照於法界<br>　未來世諸劫　　國土不可說<br>　一念悉了知　　於彼無分別<br>　行者能趣入　　如是最勝地<br>　此諸菩薩法　　我當說少分<br>　智慧無邊際　　通達佛境界<br>　一切皆善入　　所行不退轉<br>　具足普賢慧　　成滿普賢願<br>　入於無等智　　我當說彼行<br>　於一微塵中　　悉見諸世界<br>　眾生若聞者　　迷亂心發狂<br>　如於一微塵　　一切塵亦然<br>　世界悉入中　　如是不思議<br>　一一塵中有　　十方三世法<br>　趣剎皆無量　　悉能分別知<br>　一一塵中有　　無量種佛剎<br>　種種皆無量　　於一靡不知<br>　法界中所有　　種種諸異相<br>　趣類各差別　　悉能分別知<br>　深入微細智　　分別諸世界<br>　一切劫成壞　　悉能明了說<br>　知諸劫修短　　三世即一念<br>　眾行同不同　　悉能分別知<br>　深入諸世界　　廣大非廣大<br>　一身無量剎　　一剎無量身<br>　十方中所有　　異類諸世界<br>　廣大無量相　　一切悉能知<br>　一切三世中　　無量諸國土<br>　具足甚深智　　悉了彼成敗<br>　十方諸世界　　有成或有壞<br>　如是不可說　　賢德悉深了<br>　或有諸國土　　種種地嚴飾<br>　諸趣亦復然　　斯由業清淨<br>　或有諸世界　　無量種雜染<br>　斯由眾生感　　一切如其行<br>　無量無邊剎　　了知即一剎<br>　如是入諸剎　　其數不可知<br>　一切諸世界　　悉入一剎中<br>　世界不為一　　亦復無雜亂<br>　世界有仰覆　　或高或復下<br>　皆是眾生想　　悉能分別知<br>　廣博諸世界　　無量無有邊<br>　知種種是一　　知一是種種<br>　普賢諸佛子　　能以普賢智<br>　了知諸剎數　　其數無邊際<br>　知諸世界化　　剎化眾生化<br>　法化諸佛化　　一切皆究竟<br>　一切諸世界　　微細廣大剎<br>　種種異莊嚴　　皆由業所起<br>　無量諸佛子　　善學入法界<br>　神通力自在　　普遍於十方<br>　眾生數等劫　　說彼世界名<br>　亦不能令盡　　唯除佛開示<br>　世界及如來　　種種諸名號<br>　經於無量劫　　說之不可盡<br>　何況最勝智　　三世諸佛法<br>　從於法界生　　充滿如來地<br>　清淨無礙念　　無邊無礙慧<br>　分別說法界　　得至於彼岸<br>　過去諸世界　　廣大及微細<br>　修習所莊嚴　　一念悉能知<br>　其中人師子　　修佛種種行<br>　成於等正覺　　示現諸自在<br>　如是未來世　　次第無量劫<br>　所有人中尊　　菩薩悉能知<br>　所有諸行願　　所有諸境界<br>　如是勤修行　　於中成正覺<br>　亦知彼眾會　　壽命化眾生<br>　以此諸法門　　為眾轉法輪<br>　菩薩如是知　　住普賢行地<br>　智慧悉明了　　出生一切佛<br>　現在世所攝　　一切諸佛土<br>　深入此諸剎　　通達於法界<br>　彼諸世界中　　現在一切佛<br>　於法得自在　　言論無所礙<br>　亦知彼眾會　　淨土應化力<br>　盡無量億劫　　常思惟是事<br>　調御世間尊　　所有威神力<br>　無盡智慧藏　　一切悉能知<br>　出生無礙眼　　無礙耳鼻身<br>　無礙廣長舌　　能令眾歡喜<br>　最勝無礙心　　廣大普清淨<br>　智慧遍充滿　　悉知三世法<br>　善學一切化　　剎化眾生化<br>　世化調伏化　　究竟化彼岸<br>　世間種種別　　皆由於想住<br>　入佛方便智　　於此悉明了<br>　眾會不可說　　一一為現身<br>　悉使見如來　　度脫無邊眾<br>　諸佛甚深智　　如日出世間<br>　一切國土中　　普現無休息<br>　了達諸世間　　假名無有實<br>　眾生及世界　　如夢如光影<br>　於諸世間法　　不生分別見<br>　善離分別者　　亦不見分別<br>　無量無數劫　　解之即一念<br>　知念亦無念　　如是見世間<br>　無量諸國土　　一念悉超越<br>　經於無量劫　　不動於本處<br>　不可說諸劫　　即是須臾頃<br>　莫見修與短　　究竟剎那法<br>　心住於世間　　世間住於心<br>　於此不妄起　　二非二分別<br>　眾生世界劫　　諸佛及佛法<br>　一切如幻化　　法界悉平等<br>　普於十方剎　　示現無量身<br>　知身從緣起　　究竟無所著<br>　依於無二智　　出現人師子<br>　不著無二法　　知無二非二<br>　了知諸世間　　如焰如光影<br>　如響亦如夢　　如幻如變化<br>　如是隨順入　　諸佛所行處<br>　成就普賢智　　普照深法界<br>　眾生剎染著　　一切皆捨離<br>　而興大悲心　　普淨諸世間<br>　菩薩常正念　　論師子妙法<br>　清淨如虛空　　而興大方便<br>　見世常迷倒　　發心咸救度<br>　所行皆清淨　　普遍諸法界<br>　諸佛及菩薩　　佛法世間法<br>　若見其真實　　一切無差別<br>　如來法身藏　　普入世間中<br>　雖在於世間　　於世無所著<br>　譬如清淨水　　影像無來去<br>　法身遍世間　　當知亦如是<br>　如是離染著　　身世皆清淨<br>　湛然如虛空　　一切無有生<br>　知身無有盡　　無生亦無滅<br>　非常非無常　　示現諸世間<br>　除滅諸邪見　　開示於正見<br>　法性無來去　　不著我我所<br>　譬如工幻師　　示現種種事<br>　其來無所從　　去亦無所至<br>　幻性非有量　　亦復非無量<br>　於彼大眾中　　示現量無量<br>　以此寂定心　　修習諸善根<br>　出生一切佛　　非量非無量<br>　有量及無量　　皆悉是妄想<br>　了達一切趣　　不著量無量<br>　諸佛甚深法　　廣大深寂滅<br>　甚深無量智　　知甚深諸趣<br>　菩薩離迷倒　　心淨常相續<br>　巧以神通力　　度無量眾生<br>　未安者令安　　安者示道場<br>　如是遍法界　　其心無所著<br>　不住於實際　　不入於涅槃<br>　如是遍世間　　開悟諸群生<br>　法數眾生數　　了知而不著<br>　普雨於法雨　　充洽諸世間<br>　普於諸世界　　念念成正覺<br>　而修菩薩行　　未曾有退轉<br>　世間種種身　　一切悉了知<br>　如是知身法　　則得諸佛身<br>　普知諸眾生　　諸劫及諸剎<br>　十方無涯際　　智海無不入<br>　眾生身無量　　一一為現身<br>　佛身無有邊　　智者悉觀見<br>　一念之所知　　出現諸如來<br>　經於無量劫　　稱揚不可盡<br>　諸佛能現身　　處處般涅槃<br>　一念中無量　　舍利各差別<br>　如是未來世　　有求於佛果<br>　無量菩提心　　決定智悉知<br>　如是三世中　　所有諸如來<br>　一切悉能知　　名住普賢行<br>　如是分別知　　無量諸行地<br>　入於智慧處　　其輪不退轉<br>　微妙廣大智　　深入如來境<br>　入已不退轉　　說名普賢慧<br>　一切最勝尊　　普入佛境界<br>　修行不退轉　　得無上菩提<br>　無量無邊心　　各各差別業<br>　皆由想積集　　平等悉了知<br>　染污非染污　　學心無學心<br>　不可說諸心　　念念中悉知<br>　了知非一二　　非染亦非淨<br>　亦復無雜亂　　皆從自想起<br>　如是悉明見　　一切諸眾生<br>　心想各不同　　起種種世間<br>　以如是方便　　修諸最勝行<br>　從佛法化生　　得名為普賢<br>　眾生皆妄起　　善惡諸趣想<br>　由是或生天　　或復墮地獄<br>　菩薩觀世間　　妄想業所起<br>　妄想無邊故　　世間亦無量<br>　一切諸國土　　想網之所現<br>　幻網方便故　　一念悉能入<br>　眼耳鼻舌身　　意根亦如是<br>　世間想別異　　平等皆能入<br>　一一眼境界　　無量眼皆入<br>　種種性差別　　無量不可說<br>　所見無差別　　亦復無雜亂<br>　各隨於自業　　受用其果報<br>　普賢力無量　　悉知彼一切<br>　一切眼境界　　大智悉能入<br>　如是諸世間　　悉能分別知<br>　而修一切行　　亦復無退轉<br>　佛說眾生說　　及以國土說<br>　三世如是說　　種種悉了知<br>　過去中未來　　未來中現在<br>　三世互相見　　一一皆明了<br>　如是無量種　　開悟諸世間<br>　一切智方便　　邊際不可得　</p><p class='juan'>
大方廣佛華嚴經卷第四十九</p>
</body></html>
