<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
大方廣佛華嚴經卷第七十<p><span class='byline'>　　　　于闐國三藏實叉難陀奉　制譯</span><br><p><b>　　<A NAME="n160"></A>入法界品第三十九之十一</b></p>
<p>爾時善財童子。於喜目觀察眾生夜神所。聞普喜幢解脫門。信解趣入。了知隨順。思惟修習。念善知識所有教誨。心無暫捨。諸根不散。一心願得見善知識。普於十方。勤求匪懈。願常親近。生諸功德。與善知識同一善根。得善知識巧方便行。依善知識。入精進海。於無量劫。常不遠離。作是願已。往詣普救眾生妙德夜神所。時彼夜神。為善財童子。示現菩薩。調伏眾生解脫神力。以諸相好。莊嚴其身。於兩眉間放大光明。名智燈普照清淨幢。無量光明以為眷屬。其光普照一切世間。照世間已。入善財頂。充滿其身。善財爾時。即得究竟清淨輪三昧。得此三昧已。悉見二神兩處中間。所有一切地塵水塵。及以火塵。金剛摩尼。眾寶微塵。華香瓔珞。諸莊嚴具。如是一切所有微塵。一一塵中。各見佛剎微塵數世界成壞。及見一切地水火風諸大積聚。亦見一切世界接連。皆以地輪。任持而住。種種山海。種種河池。種種樹林。種種宮殿。所謂天宮殿。龍宮殿。夜叉宮殿。乃至摩[<a href='javascript:showpic("../fontimg/023523.gif")'>目*侯</a>]羅伽。人非人等。宮殿屋宅。地獄畜生。閻羅王界。一切住處。諸趣輪轉。生死往來。隨業受報。各各差別。靡不悉見。又見一切世界差別。所謂或有世界雜穢。或有世界清淨。或有世界趣雜穢。或有世界趣清淨。或有世界雜穢清淨。或有世界清淨雜穢。或有世界一向清淨。或有世界其形平正。或有覆住。或有側住。如是等一切世界。一切趣中。悉見此普救眾生夜神。於一切時一切處。隨諸眾生形貌言辭行解差別。以方便力。普現其前。隨宜化度。令地獄眾生免諸苦毒。令畜生眾生不相食噉。令餓鬼眾生無有飢渴。令諸龍等離一切怖。令欲界眾生離欲界苦。令人趣眾生離暗夜怖。毀呰怖。惡名怖。大眾怖。不活怖。死怖。惡道怖。斷善根怖。退菩提心怖。遇惡知識怖。離善知識怖。墮二乘地怖。種種生死怖。異類眾生同住怖。惡時受生怖。惡種族中受生怖。造惡業怖。業煩惱障怖。執著諸想繫縛怖。如是等怖。悉令捨離。又見一切眾生。卵生胎生。濕生化生。有色無色。有想無想。非有想非無想。普現其前。常勤救護。為成就菩薩大願力故。深入菩薩三昧力故。堅固菩薩神通力故。出生普賢行願力故。增廣菩薩大悲海故。得普覆眾生無礙大慈故。得普與眾生無量喜樂故。得普攝一切眾生智慧方便故。得菩薩廣大解脫自在神通故。嚴淨一切佛剎故。覺了一切諸法故。供養一切諸佛故。受持一切佛教故。積集一切善根修一切妙行故。入一切眾生心海而無障礙故。知一切眾生諸根教化成熟故。淨一切眾生信解除其惡障故。破一切眾生無知黑闇故。令得一切智清淨光明故。時善財童子。見此夜神如是神力不可思議甚深境界。普現調伏一切眾生菩薩解脫已。歡喜無量。頭面作禮。一心瞻仰。時彼夜神即捨菩薩莊嚴之相。還復本形。而不捨其自在神力。爾時善財童子。恭敬合掌。卻住一面以偈讚曰<p class='lg'><br>　我善財得見　　如是大神力<br>　其心生歡喜　　說偈而讚歎<br>　我見尊妙身　　眾相以莊嚴<br>　譬如空中星　　一切悉嚴淨<br>　所放殊勝光　　無量剎塵數<br>　種種微妙色　　普照於十方<br>　一一毛孔放　　眾生心數光<br>　一一光明端　　皆出寶蓮華<br>　華中出化身　　能滅眾生苦<br>　光中出妙香　　普熏於眾生<br>　復雨種種華　　供養一切佛<br>　兩眉放妙光　　量與須彌等<br>　普觸諸含識　　令滅愚癡闇<br>　口放清淨光　　譬如無量日<br>　普照於廣大　　毘盧舍那境<br>　眼放清淨光　　譬如無量月<br>　普照十方剎　　悉滅世癡翳<br>　現化種種身　　相狀等眾生<br>　充滿十方界　　度脫三有海<br>　妙身遍十方　　普現眾生前<br>　滅除水火賊　　王等一切怖<br>　我承喜目教　　今得詣尊所<br>　見尊眉間相　　放大清淨光<br>　普照十方海　　悉滅一切闇<br>　顯現神通力　　而來入我身<br>　我遇圓滿光　　心生大歡喜<br>　得總持三昧　　普見十方佛<br>　我於所經處　　悉見諸微塵<br>　一一微塵中　　各見塵數剎<br>　或有無量剎　　一切咸濁穢<br>　眾生受諸苦　　常悲歎號泣<br>　或有染淨剎　　少樂多憂苦<br>　示現三乘像　　往彼而救度<br>　或有淨染剎　　眾生所樂見<br>　菩薩常充滿　　住持諸佛法<br>　一一微塵中　　無量淨剎海<br>　毘盧遮那佛　　往劫所嚴淨<br>　佛於一切剎　　悉坐菩提樹<br>　成道轉法輪　　度脫諸群生<br>　我見普救天　　於彼無量剎<br>　一切諸佛所　　普皆往供養　</p><p>爾時善財童子。說此頌已。白普救眾生妙德夜神言。天神。今此解脫甚深希有。其名何等。得此解脫。其已久如。修何等行而得清淨。夜神言。善男子。是處難知。諸天及人一切二乘。所不能測。何以故。此是住普賢菩薩行者境界故。住大悲藏者境界故。救護一切眾生者境界故。能淨一切三惡八難者境界故。能於一切佛剎中紹隆佛種不斷者境界故。能住持一切佛法者境界故。能於一切劫修菩薩行成滿大願海者境界故。能於一切法界海以清淨智光滅無明闇障者境界故。能以一念智慧光明普照一切三世方便海者境界故。我承佛力。今為汝說。善男子。乃往古世。過佛剎微塵數劫。爾時有劫。名圓滿清淨。世界名毘盧遮那大威德。有須彌山微塵數如來。於中出現。其佛世界。以一切香王摩尼寶為體。眾寶莊嚴。住無垢光明摩尼王海上。其形正圓。淨穢合成。一切嚴具帳雲。而覆其上。一切莊嚴摩尼輪山。千匝圍遶。有十萬億那由他四天下。皆妙莊嚴。或有四天下惡業眾生。於中止住。或有四天下雜業眾生。於中止住。或有四天下善根眾生。於中止住。或有四天下一向清淨諸大菩薩之所止住。此界東際輪圍山側。有四天下。名寶燈華幢。國界清淨。飲食豐足。不藉耕耘而生稻粱。宮殿樓閣。悉皆奇妙。諸如意樹。處處行列。種種香樹琤X香雲。種種鬘樹琤X鬘雲。種種華樹常雨妙華。種種寶樹出諸奇寶。無量色光周匝照耀。諸音樂樹出諸音樂。隨風吹動演妙音聲。日月光明摩尼寶王。普照一切。晝夜受樂。無時間斷。此四天下。有百萬億那由他諸王國土。一一國土。有千大河周匝圍遶。一一皆以妙華覆上。隨流漂動。出天樂音。一切寶樹列植其岸。種種珍奇以為嚴飾。舟船來往。稱情戲樂。一一河間有百萬億城。一一城有百萬億那由他聚落。如是一切城邑聚落。各有無量百千億那由他宮殿園林。周匝圍遶。此四天下閻浮提內。有一國土。名寶華燈。安隱豐樂。人民熾盛。其中眾生。具行十善。有轉輪王。於中出現。名毘盧遮那妙寶蓮華髻。於蓮華中。忽然化生。三十二相以為嚴好。七寶具足王四天下。琤H正法教導群生。王有千子。端正勇健。能伏怨敵。百萬億那由他宮人采女。皆悉與王同種善根。同修諸行。同時誕生。端正姝妙。猶如天女。身真金色。常放光明。諸毛孔中。琤X妙香。良臣猛將。具足十億。王有正妃。名圓滿面。是王女寶。端正殊特。皮膚金色。目髮紺青。言同梵音。身有天香。常放光明。照千由旬。其有一女。名普智焰妙德眼。形體端嚴。色相殊美。眾生見者。情無厭足。爾時眾生。壽命無量。或有不定而中夭者。種種形色。種種音聲。種種名字。種種族姓。愚智勇怯。貧富苦樂。無量品類。皆悉不同。時或有人。語餘人言。我身端正。汝形鄙陋。作是語已。遞相毀辱。集不善業。以是業故。壽命色力。一切樂事。悉皆損減。時彼城北有菩提樹。名普光法雲音幢。以念念出現一切如來道場莊嚴堅固摩尼王。而為其根。一切摩尼。以為其幹。眾雜妙寶。以為其葉。次第分布。並相稱可。四方上下。圓滿莊嚴。放寶光明。出妙音聲。說一切如來甚深境界。於彼樹前。有一香池。名寶華光明。演法雷音。妙寶為岸。百萬億那由他寶樹圍遶。一一樹形。如菩提樹。眾寶瓔珞。周匝垂下。無量樓閣。皆寶所成。周遍道場。以為嚴飾。彼香池內出大蓮華。名普現三世一切如來莊嚴境界雲。須彌山微塵數佛。於中出現。其第一佛。名普智寶焰妙德幢。於此華上。最初得阿耨多羅三藐三菩提。無量千歲。演說正法。成熟眾生。其彼如來。未成佛時。十千年前。此大蓮華。放淨光明。名現諸神通成熟眾生。若有眾生。遇斯光者。心自開悟。無所不了。知十千年後。佛當出現。九千年前。放淨光明。名一切眾生離垢燈。若有眾生。遇斯光者。得清淨眼。見一切色。知九千年後。佛當出現。八千年前。放大光明。名一切眾生業果音。若有眾生。遇斯光者。悉得自知諸業果報。知八千年後。佛當出現。七千年前。放大光明。名生一切善根音。若有眾生遇斯光者。一切諸根。悉得圓滿。知七千年後。佛當出現。六千年前。放大光明。名佛不思議境界音。若有眾生。遇斯光者。其心廣大。普得自在。知六千年後。佛當出現。五千年前。放大光明。名嚴淨一切佛剎音。若有眾生。遇斯光者。悉見一切清淨佛土。知五千年後。佛當出現。四千年前。放大光明。名一切如來境界無差別燈。若有眾生。遇斯光者。悉能往覲一切諸佛。知四千年後。佛當出現。三千年前。放大光明。名三世明燈。若有眾生。遇斯光者。悉能現見一切如來諸本事海。知三千年後。佛當出現。二千年前。放大光明。名如來離翳智慧燈。若有眾生。遇斯光者。則得普眼見一切如來神變。一切諸佛國土。一切世界眾生。知二千年後。佛當出現。一千年前。放大光明。名令一切眾生見佛集諸善根。若有眾生。遇斯光者。則得成就見佛三昧。知一千年後。佛當出現。次七日前。放大光明。名一切眾生歡喜音。若有眾生。遇斯光者。得普見諸佛生大歡喜。知七日後。佛當出現。滿七日已。一切世界。悉皆震動。純淨無染。念念普現十方一切清淨佛剎。亦現彼剎種種莊嚴。若有眾生。根性淳熟。應見佛者。咸詣道場。爾時彼世界中。一切輪圍。一切須彌。一切諸山。一切大海。一切地。一切城。一切垣牆。一切宮殿。一切音樂。一切語言。皆出音聲。讚說一切諸佛如來神力境界。又出一切香雲。一切燒香雲。一切末香雲。一切香摩尼形像雲。一切寶焰雲。一切焰藏雲。一切摩尼衣雲。一切瓔珞雲。一切妙華雲。一切如來光明雲。一切如來圓光雲。一切音樂雲。一切如來願聲雲。一切如來言音海雲。一切如來相好雲。顯示如來出現世間不思議相。善男子。此普照三世一切如來莊嚴境界大寶蓮華王。有十佛剎微塵數蓮華周匝圍遶。諸蓮華內。悉有摩尼寶藏師子之座。一一座上。皆有菩薩。結跏趺坐。善男子。彼普智寶焰妙德幢王如來。於此。成阿耨多羅三藐三菩提時。即於十方一切世界中。成阿耨多羅三藐三菩提。隨眾生心。悉現其前。為轉法輪。於一一世界。令無量眾生。離惡道苦。令無量眾生。得生天中。令無量眾生。住於聲聞辟支佛地。令無量眾生。成就出離菩提之行。令無量眾生。成就勇猛幢菩提之行。令無量眾生。成就法光明菩提之行。令無量眾生。成就清淨根菩提之行。令無量眾生。成就平等力菩提之行。令無量眾生。成就入法城菩提之行。令無量眾生。成就遍至一切處不可壞神通力菩提之行。令無量眾生。入普門方便道菩提之行。令無量眾生。安住三昧門菩提之行。令無量眾生。成就緣一切清淨境界菩提之行。令無量眾生。發菩提心。令無量眾生。住菩薩道。令無量眾生。安住清淨波羅蜜道。令無量眾生。住菩薩初地。令無量眾生。住菩薩二地乃至十地。令無量眾生。入於菩薩殊勝行願。令無量眾生。安住普賢清淨行願。善男子。彼普智寶焰妙德幢如來。現如是不思議自在神力。轉法輪時。於彼一一諸世界中。隨其所應。念念調伏無量眾生。時普賢菩薩。知寶華燈王城中眾生。自恃色貌及諸境界。而生憍慢。陵蔑他人。化現妙身。端正殊特。往詣彼城。放大光明。普照一切。令彼聖王及諸妙寶。日月星宿。眾生身等。一切光明。悉皆不現。譬如日出眾景奪曜。亦如聚墨對閻浮金。時諸眾生。咸作是言。此為是誰。為天為梵。今放此光。令我等身所有光色。皆不顯現。種種思惟無能解了。爾時普賢菩薩。在彼輪王寶宮殿上虛空中住。而告之言。大王當知今汝國中。有佛興世。在普光明法雲音幢菩提樹下。時聖王女。蓮華妙眼。見普賢菩薩所現色身光明自在。及聞身上諸莊嚴具所出妙音。心生歡喜。作如是念。願我所有一切善根。得如是身。如是莊嚴。如是相好。如是威儀。如是自在。今此大聖。能於眾生生死長夜黑闇之中。放大光明。開示如來出興於世。願令於我亦得如是。為諸眾生作智光明。破彼所有無知黑闇。願我所在受生之處。常得不離此善知識。善男子。時轉輪王。與其寶女千子眷屬。大臣輔佐。四種兵眾。及其城內。無量人民。前後圍遶。以王神力。俱昇虛空。高一由旬。放大光明。照四天下。普使一切。咸得瞻仰。欲令眾生俱往見佛。以偈讚曰<p class='lg'><br>　如來出世間　　普救諸群生<br>　汝等應速起　　往詣導師所<br>　無量無數劫　　乃有佛興世<br>　演說深妙法　　饒益一切眾<br>　佛觀諸世間　　顛倒常癡惑<br>　輪迴生死苦　　而起大悲心<br>　無數億千劫　　修習菩提行<br>　為欲度眾生　　斯由大悲力<br>　頭目手足等　　一切悉能捨<br>　為求菩提故　　如是無量劫<br>　無量億千劫　　導師難可遇<br>　見聞若承事　　一切無空過<br>　今當共汝等　　往觀調御尊<br>　坐於如來座　　降魔成正覺<br>　瞻仰如來身　　放演無量光<br>　種種微妙色　　除滅一切暗<br>　一一毛孔中　　放光不思議<br>　普照諸群生　　咸令大歡喜<br>　汝等咸應發　　廣大精進心<br>　詣彼如來所　　恭敬而供養　</p><p>爾時轉輪聖王。說偈讚佛。開悟一切眾生已。從輪王善根。出十千種大供養雲。往詣道場。向如來所。所謂一切寶蓋雲。一切華帳雲。一切寶衣雲。一切寶鈴網雲。一切香海雲。一切寶座雲。一切寶幢雲。一切宮殿雲。一切妙華雲。一切諸莊嚴具雲。於虛空中。周遍嚴飾。到已頂禮普智寶焰妙德幢王如來足。遶無量百千匝。即於佛前坐普照十方寶蓮華座。時轉輪王女。普智焰妙德眼。即解身上諸莊嚴具。持以散佛。時莊嚴具。於虛空中。變成寶蓋。寶網垂下。龍王執持。一切宮殿。於中間列。十種寶蓋。周匝圍遶。形如樓閣。內外清淨。諸瓔珞雲。及諸寶樹。香海摩尼。以為莊嚴。於此蓋中。有菩提樹。枝葉榮茂。普覆法界。念念示現無量莊嚴。毘盧遮那如來。坐此樹下。有不可說佛剎微塵數菩薩。前後圍遶。皆從普賢行願出生。住諸菩薩無差別住。亦見有一切諸世間主。亦見如來自在神力。又見一切諸劫次第世界成壞。又亦見彼一切世界。一切諸佛。出興次第。又亦見彼一切世界一一皆有普賢菩薩。供養於佛。調伏眾生。又亦見彼一切菩薩。莫不皆在普賢身中。亦見自身在其身內。亦見其身在一切如來前。一切普賢前。一切菩薩前。一切眾生前。又亦見彼一切世界。一一各有佛剎微塵數世界。種種際畔。種種任持。種種形狀。種種體性。種種安布。種種莊嚴。種種清淨。種種莊嚴雲。而覆其上。種種劫名。種種佛興。種種三世。種種方處。種種住法界。種種入法界。種種住虛空。種種如來菩提場。種種如來神通力。種種如來師子座。種種如來大眾海。種種如來眾差別。種種如來巧方便。種種如來轉法輪。種種如來妙音聲。種種如來言說海。種種如來契經雲。既見是已。其心清淨。生大歡喜。普智寶焰妙德幢王如來。為說修多羅。名一切如來轉法輪。十佛剎微塵數修多羅。而為眷屬。時彼女人。聞此經已。則得成就十千三昧門。其心柔軟。無有麤彊。如初受胎。如始誕生。如娑羅樹初始生芽。彼三昧心。亦復如是。所謂現見一切佛三昧。普照一切剎三昧。入一切三世門三昧。說一切佛法輪三昧。知一切佛願海三昧。開悟一切眾生令出生死苦三昧。常願破一切眾生闇三昧。常願滅一切眾生苦三昧。常願生一切眾生樂三昧。教化一切眾生不生疲厭三昧。一切菩薩無障礙幢三昧。普詣一切清淨佛剎三昧。得如是等十千三昧已。復得妙定心。不動心。歡喜心。安慰心。廣大心。順善知識心。緣甚深一切智心。住廣大方便海心。捨離一切執著心。不住一切世間境界心。入如來境界心。普照一切色海心。無惱害心。無高倨心。無疲倦心。無退轉心。無懈怠心。思惟諸法自性心。安住一切法門海心。觀察一切法門海心。了知一切眾生海心。救護一切眾生海心。普照一切世界海心。普生一切佛願海心。悉破一切障山心。積集福德助道心。現見諸佛十力心。普照菩薩境界心。增長菩薩助道心。遍緣一切方海心。一心思惟普賢大願。發一切如來十佛剎微塵數願海。願嚴淨一切佛國。願調伏一切眾生。願遍知一切法界。願普入一切法界海。願於一切佛剎。盡未來際劫。修菩薩行。願盡未來際劫。不捨一切菩薩行。願得親近一切如來。願得承事一切善友。願得供養一切諸佛。願於念念中。修菩薩行。增一切智。無有間斷。發如是等十佛剎微塵數願海。成就普賢所有大願。時彼如來。復為其女。開示演說發心已來所集善根。所修妙行。所得大果。令其開悟成就如來所有願海。一心趣向一切智位。善男子。復於此前。過十大劫。有世界。名日輪光摩尼。佛號因陀羅幢妙相。此妙眼女。於彼如來遺法之中。普賢菩薩。勸其修補蓮華座上。故壞佛像。既修補已。而復彩畫。既彩畫已。復寶莊嚴。發阿耨多羅三藐三菩提心。善男子。我念過去。由普賢菩薩善知識故。種此善根。從是已來。不墮惡趣。常於一切天王人王種族中生。端正可喜。眾相圓滿。令人樂見。常見於佛。常得親近普賢菩薩。乃至於今。示導開悟。成熟於我。令生歡喜。善男子。於意云何。爾時毘盧遮那藏妙寶蓮華髻轉輪聖王者。豈異人乎。今彌勒菩薩是。時王妃圓滿面者。寂靜音海夜神是。今所住處。去此不遠。時妙德眼童女者。即我身是我於彼時身為童女。普賢菩薩。勸我修補蓮華座像。以為無上菩提因緣。令我發於阿耨多羅三藐三菩提心。我於彼時。初始發心。次復引導。令我得見妙德幢佛。解身瓔珞。散佛供養。見佛神力。聞佛說法。即得菩薩普現一切世間調伏眾生解脫門。於念念中。見須彌山微塵數佛。亦見彼佛道場眾會清淨國土。我皆尊重。恭敬供養。聽聞說法。依教修行。善男子。過彼毘盧遮那大威德世界圓滿清淨劫已。次有世界。名寶輪妙莊嚴。劫名大光。有五百佛。於中出現。我皆承事恭敬供養。其最初佛。名大悲幢。初出家時。我為夜神。恭敬供養。次有佛出。名金剛那羅延幢。我為轉輪王。恭敬供養。其佛為我。說修多羅。名一切佛出現。十佛剎微塵數修多羅。以為眷屬。次有佛出。名金剛無礙德。我於彼時。為轉輪王。恭敬供養。其佛為我。說修多羅。名普照一切眾生根。須彌山微塵數修多羅。而為眷屬。我皆受持。次有佛出。名火焰山妙莊嚴。我於彼時。為長者女。其佛為我。說修多羅。名普照三世藏。閻浮提微塵數修多羅。而為眷屬。我皆聽聞。如法受持。次有佛出。名一切法海高勝王。我為阿脩羅王。恭敬供養。其佛為我。說修多羅。名分別一切法界。五百修多羅。而為眷屬。我皆聽聞。如法受持。次有佛出。名海嶽法光明。我為龍王女。雨如意摩尼寶雲。而為供養。其佛為我。說修多羅。名增長歡喜海。百萬億修多羅。而為眷屬。我皆聽聞。如法受持。次有佛出。名寶焰山燈。我為海神。雨寶蓮華雲。恭敬供養。其佛為我。說修多羅。名法界方便海光明佛剎微塵數修多羅。而為眷屬。我皆聽聞。如法受持次有佛出。名功德海光明輪。我於彼時為五通仙。現大神通六萬諸仙。前後圍遶。雨香華雲而為供養。其佛為我。說修多羅。名無著法燈。六萬修多羅。而為眷屬。我皆聽聞。如法受持。次有佛出。名毘盧遮那功德藏。我於彼時。為主地神。名出生平等義。與無量地神俱。雨一切寶樹。一切摩尼藏。一切寶瓔珞雲。而為供養。其佛為我。說修多羅。名出生一切如來智藏。無量修多羅。而為眷屬。我皆聽聞。受持不忘。善男子。如是次第。其最後佛。名充滿虛空法界妙德燈。我為妓女。名曰美顏。見佛入城。歌舞供養。承佛神力。踊在空中。以千偈頌。讚歎於佛。佛為於我。放眉間光。名莊嚴法界大光明。遍觸我身。我蒙光已。即得解脫門。名法界方便不退藏。善男子。此世界中。有如是等佛剎微塵數劫。一切如來。於中出現。我皆承事。恭敬供養。彼諸如來。所說正法。我皆憶念。乃至不忘一文一句。於彼一一諸如來所。稱揚讚歎一切佛法。為無量眾生。廣作利益。於彼一一諸如來所。得一切智光明。現三世法界海。入一切普賢行。善男子。我依一切智光明故於念念中。見無量佛。既見佛已。先所未得。先所未見。普賢諸行。悉得成滿。何以故。以得一切智光明故。爾時普救眾生夜神欲重明此解脫義。承佛神力。為善財童子。而說頌言<p class='lg'><br>　善財聽我說　　甚深難見法<br>　普照於三世　　一切差別門<br>　如我初發心　　專求佛功德<br>　所入諸解脫　　汝今應諦聽<br>　我念過去世　　過剎微塵劫<br>　次前有一劫　　名圓滿清淨<br>　是時有世界　　名為遍照燈<br>　須彌塵數佛　　於中出興世<br>　初佛名智焰　　次佛名法幢<br>　第三法須彌　　第四德師子<br>　第五寂靜王　　第六滅諸見<br>　第七高名稱　　第八大功德<br>　第九名勝日　　第十名月面<br>　於此十佛所　　最初悟法門<br>　從此後次第　　復有十佛出<br>　初名虛空處　　第二名普光<br>　三名住諸方　　四名正念海<br>　五名高勝光　　六名須彌雲<br>　七名法焰佛　　八名山勝佛<br>　九名大悲華　　十名法界華<br>　此十出現時　　第二悟法門<br>　從此後次第　　復有十佛出<br>　第一光幢佛　　第二智慧佛<br>　第三心義佛　　第四德主佛<br>　第五天慧佛　　第六慧王佛<br>　第七勝智佛　　第八光王佛<br>　第九勇猛佛　　第十蓮華佛<br>　於此十佛所　　第三悟法門<br>　從此後次第　　復有十佛出<br>　第一寶焰山　　第二功德海<br>　第三法光明　　第四蓮華藏<br>　第五眾生眼　　第六香光寶<br>　七須彌功德　　八乾闥婆王<br>　第九摩尼藏　　第十寂靜色<br>　從此後次第　　復有十佛出<br>　初佛廣大智　　次佛寶光明<br>　第三虛空雲　　第四殊勝相<br>　第五圓滿戒　　第六那羅延<br>　第七須彌德　　第八功德輪<br>　第九無勝幢　　第十大樹山<br>　從此後次第　　復有十佛出<br>　第一娑羅藏　　第二世主身<br>　第三高顯光　　第四金剛照<br>　第五地威力　　第六甚深法<br>　第七法慧音　　第八須彌幢<br>　第九勝光明　　第十妙寶光<br>　從此後次第　　復有十佛出<br>　第一梵光明　　第二虛空音<br>　第三法界身　　第四光明輪<br>　第五智慧幢　　第六虛空燈<br>　第七微妙德　　第八遍照光<br>　第九勝福光　　第十大悲雲<br>　從此後次第　　復有十佛出<br>　第一力光慧　　第二普現前<br>　第三高顯光　　第四光明身<br>　第五法起佛　　第六寶相佛<br>　第七速疾風　　第八勇猛幢<br>　第九妙寶蓋　　第十照三世<br>　從此後次第　　復有十佛出<br>　第一願海光　　第二金剛身<br>　第三須彌德　　第四念幢王<br>　第五功德慧　　第六智慧燈<br>　第七光明幢　　第八廣大智<br>　第九法界智　　第十法海智<br>　從此後次第　　復有十佛出<br>　初名布施法　　次名功德輪<br>　三名勝妙雲　　四名忍智燈<br>　五名寂靜音　　六名寂靜幢<br>　七名世間燈　　八名深大願<br>　九名無勝幢　　十名智焰海<br>　從此後次第　　復有十佛出<br>　初佛法自在　　二佛無礙慧<br>　三名意海慧　　四名眾妙音<br>　五名自在施　　六名普現前<br>　七名隨樂身　　八名住勝德<br>　第九本性佛　　第十賢德佛<br>　須彌塵數劫　　此中所有佛<br>　普作世間燈　　我悉曾供養<br>　佛剎微塵劫　　所有佛出現<br>　我皆曾供養　　入此解脫門<br>　我於無量劫　　修行得此道<br>　汝若能修行　　不久亦當得　</p><p>善男子。我唯知此菩薩普現一切世間調伏眾生解脫。如諸菩薩摩訶薩。集無邊行。生種種解。現種種身。具種種根。滿種種願。入種種三昧。起種種神變。能種種觀察法。入種種智慧門。得種種法光明。而我云何能知能說彼功德行。善男子。去此不遠。有主夜神。名寂靜音海。坐摩尼光幢莊嚴蓮華座。百萬阿僧祇主夜神。前後圍遶。汝詣彼問。菩薩云何學菩薩行。修菩薩道。時善財童子。頂禮其足。遶無數匝。慇懃瞻仰。辭退而去<p class='juan'>
大方廣佛華嚴經卷第七十</p>
</body></html>
