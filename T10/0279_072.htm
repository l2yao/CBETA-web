<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
大方廣佛華嚴經卷第七十二<p><span class='byline'>　　　　于闐國三藏實叉難陀奉　制譯</span><br><p><b>　　<A NAME="n164"></A>入法界品第三十九之十三</b></p>
<p>爾時善財童子。入菩薩甚深自在妙音解脫門修行增進。往詣開敷一切樹華夜神所。見其身在眾寶香樹樓閣之內妙寶所成師子座上。百萬夜神。所共圍遶。時善財童子。頂禮其足。於前合掌。而作是言。聖者。我已先發阿耨多羅三藐三菩提心。而未知菩薩云何學菩薩行。云何得一切智。唯願垂慈。為我宣說。夜神言。善男子。我於此娑婆世界。日光已沒。蓮華覆合。諸人眾等。罷遊觀時。見其一切若山若水。若城若野。如是等處。種種眾生。咸悉發心。欲還所住。我皆密護。令得正道。達其處所。宿夜安樂。善男子。若有眾生。盛年好色。憍慢放逸。五欲自恣。我為示現老病死相。令生恐怖。捨離諸惡。復為稱歎種種善根。使其修習。為慳吝者讚歎布施。為破戒者稱揚淨戒。有瞋恚者教住大慈。懷惱害者令行忍辱。若懈怠者令起精進。若散亂者令修禪定。住惡慧者令學般若。樂小乘者令住大乘。樂著三界諸趣中者。令住菩薩願波羅蜜。若有眾生。福智微劣。為諸結業之所逼迫多留礙者。令住菩薩力波羅蜜。若有眾生。其心闇昧。無有智慧。令住菩薩智波羅蜜。善男子。我已成就菩薩出生廣大喜光明解脫門。善財言。大聖。此解脫門境界云何。夜神言。善男子。入此解脫。能知如來普攝眾生巧方便智。云何普攝。善男子。一切眾生。所受諸樂。皆是如來威德力故。順如來教故。行如來語故。學如來行故。得如來所護力故。修如來所印道故。種如來所行善故。依如來所說法故。如來智慧日光之所照故。如來性淨業力之所攝故。云何知然善男子。我入此出生廣大喜光明解脫。憶念毘盧遮那如來應正等覺往昔所修菩薩行海。悉皆明見善男子。世尊往昔。為菩薩時。見一切眾生。著我我所。住無明闇室。入諸見稠林。為貪愛所縛。忿怒所壞。愚癡所亂。慳嫉所纏。生死輪迴。貧窮困苦。不得值遇諸佛菩薩。見如是已。起大悲心。利益眾生。所謂起願得一切妙寶資具。攝眾生心。願一切眾生。皆悉具足資生之物無所乏心。於一切眾事離執著心。於一切境界無貪染心。於一切所有無慳吝心。於一切果報無希望心。於一切榮好無羨慕心。於一切因緣無迷惑心。起觀察真實法性心。起救護一切眾生心。起深入一切法漩澓心。起於一切眾生住平等大慈心。起於一切眾生行方便大悲心。起為大法蓋普覆眾生心。起以大智金剛杵破一切眾生煩惱障山心。起令一切眾生。增長喜樂心。起願一切眾生究竟安樂心。起隨眾生所欲雨一切財寶心。起以平等方便成熟一切眾生心。起令一切眾生滿足聖財心。起願一切眾生究竟皆得十力智果心。起如是心已。得菩薩力。現大神變。遍法界虛空界。於一切眾生前。普雨一切資生之物。隨其所欲。悉滿其意。皆令歡喜。不悔不吝。無間無斷。以是方便。普攝眾生。教化成熟。皆令得出生死苦難。不求其報。淨治一切眾生心寶。令其生起一切諸佛同一善根。增一切智福德大海。菩薩如是。念念成熟一切眾生。念念嚴淨一切佛剎。念念普入一切法界。念念悉皆遍虛空界。念念普入一切三世。念念成就調伏一切諸眾生智。念念睌鄐@切法輪。念念琤H一切智道利益眾生。念念普於一切世界種種差別諸眾生前。盡未來劫。現一切佛成等正覺。念念普於一切世界一切諸劫。修菩薩行。不生二想。所謂普入一切廣大世界海一切世界種中。種種際畔諸世界。種種莊嚴諸世界。種種體性諸世界。種種形狀諸世界。種種分布諸世界。或有世界穢而兼淨。或有世界淨而兼穢。或有世界一向雜穢。或有世界一向清淨。或小或大。或麤或細。或正或側。或覆或仰。如是一切諸世界中念念修行諸菩薩行。入菩薩位。現菩薩力。亦現三世一切佛身。隨眾生心。普使知見。善男子。毘盧遮那如來。於過去世。如是修行菩薩行時。見諸眾生。不修功德。無有智慧。著我我所無明翳障。不正思惟。入諸邪見。不識因果。順煩惱業。墮於生死險難深坑。具受種種無量諸苦。起大悲心。具修一切波羅蜜行。為諸眾生。稱揚讚歎堅固善根。令其安住遠離生死貧窮之苦。勤修福智助道之法。為說種種諸因果門。為說業報不相違反。為說於法證入之處。為說一切眾生欲解。及說一切受生國土。令其不斷一切佛種。令其守護一切佛教。令其捨離一切諸惡。又為稱讚趣一切智助道之法。令諸眾生。心生歡喜。令行法施。普攝一切。令其發起一切智行。令其修學諸大菩薩波羅蜜道。令其增長成一切智諸善根海。令其滿足一切聖財。令其得入佛自在門。令其攝取無量方便。令其觀見如來威德。令其安住菩薩智慧。善財童子言。聖者。發阿耨多羅三藐三菩提心。其已久如。夜神言。善男子。此處難信。難知難解。難入難說。一切世間。及以二乘。皆不能知。唯除諸佛神力所護。善友所攝。集勝功德。欲樂清淨。無下劣心。無雜染心。無諂曲心。得普照耀智光明心。發普饒益諸眾生心。一切煩惱。及以眾魔。無能壞心。起必成就一切智心。不樂一切生死樂心。能求一切諸佛妙樂。能滅一切眾生苦惱。能修一切佛功德海。能觀一切諸法實性。能具一切清淨信解。能超一切生死暴流。能入一切如來智海。能決定到無上法城。能勇猛入如來境界。能速疾趣諸佛地位。能即成就一切智力。能於十力。已得究竟。如是之人。於此能持。能入能了。何以故。此是如來智慧境界。一切菩薩。尚不能知。況餘眾生。然我今者。以佛威力。欲令調順可化眾生意速清淨。欲令修習善根眾生。心得自在。隨汝所問。為汝宣說。爾時開敷一切樹華夜神。欲重明其義。觀察三世如來境界。而說頌言<p class='lg'><br>　佛子汝所問　　甚深佛境界<br>　難思剎塵劫　　說之不可盡<br>　非是貪恚癡　　憍慢惑所覆<br>　如是眾生等　　能知佛妙法<br>　非是住慳嫉　　諂誑諸濁意<br>　煩惱業所覆　　能知佛境界<br>　非著蘊界處　　及計於有身<br>　見倒想倒人　　能知佛所覺<br>　佛境界寂靜　　性淨離分別<br>　非著諸有者　　能知此法性<br>　生於諸佛家　　為佛所守護<br>　持佛法藏者　　智眼之境界<br>　親近善知識　　愛樂白淨法<br>　勤求諸佛力　　聞此法歡喜<br>　心淨無分別　　猶如大虛空<br>　慧燈破諸闇　　是彼之境界<br>　以大慈悲意　　普覆諸世間<br>　一切皆平等　　是彼之境界<br>　歡喜心無著　　一切皆能捨<br>　平等施眾生　　是彼之境界<br>　心淨離諸惡　　究竟無所悔<br>　順行諸佛教　　是彼之境界<br>　了知法自性　　及以諸業種<br>　其心無動亂　　是彼之境界<br>　勇猛勤精進　　安住心不退<br>　勤修一切智　　是彼之境界<br>　其心寂靜住三昧　　究竟清涼無熱惱<br>　已修一切智海因　　此證悟者之解脫<br>　善知一切真實相　　深入無邊法界門<br>　普度群生靡有餘　　此慧燈者之解脫<br>　了達眾生真實性　　不著一切諸有海<br>　如影普現心水中　　此正道者之解脫<br>　從於一切三世佛　　方便願種而出生<br>　盡諸劫剎勤修行　　此普賢者之解脫<br>　普入一切法界門　　悉見十方諸剎海<br>　亦見其中劫成壞　　而心畢竟無分別<br>　法界所有微塵中　　悉見如來坐道樹<br>　成就菩提化群品　　此無礙眼之解脫<br>　汝於無量大劫海　　親近供養善知識<br>　為利群生求正法　　聞已憶念無遺忘<br>　毘盧遮那廣大境　　無量無邊不可思<br>　我承佛力為汝說　　令汝深心轉清淨　</p><p>善男子。乃往古世。過世界海微塵數劫。有世界海。名普光明真金摩尼山。其世界海中。有佛出現。名普照法界智慧山寂靜威德王。善男子。其佛往修菩薩行時。淨彼世界海。其世界海中。有世界微塵數世界種。一一世界種。有世界微塵數世界。一一世界。皆有如來出興於世。一一如來。說世界海微塵數修多羅。一一修多羅。授佛剎微塵數諸菩薩記。現種種神力。說種種法門。度無量眾生。善男子。彼普光明真金摩尼山世界海中。有世界種。名普莊嚴幢。此世界種中。有世界名一切寶色普光明。以現一切化佛影摩尼王為體。形如天城。以現一切如來道場影像摩尼王。為其下際。住一切寶華海上。淨穢相雜。此世界中。有須彌山微塵數四天下。有一四天下。最處其中。名一切寶山幢。其四天下。一一縱廣十萬由旬。一一各有一萬大城。其閻浮提中。有一王都。名堅固妙寶莊嚴雲燈。一萬大城。周匝圍繞。閻浮提人壽萬歲時。其中有王。名一切法音圓滿蓋。有五百大臣。六萬采女。七百王子。其諸王子。皆端正勇健。有大威力。爾時彼王。威德普被閻浮提內。無有怨敵。時彼世界。劫欲盡時。有五濁起。一切人眾。壽命短促。資財乏少。形色鄙陋。多苦少樂。不修十善。專作惡業。更相忿諍。互相毀辱。離他眷屬。妒他榮好。任情起見。非法貪求。以是因緣。風雨不時。苗稼不登。園林草樹。一切枯槁。人民匱乏。多諸疫病。馳走四方。靡所依怙。咸來共遶王都大城。無量無邊百千萬億。四面周匝。高聲大呼。或舉其手。或合其掌。或以頭扣地。或以手搥胸。或屈膝長號。或踊身大叫。頭髮蓬亂。衣裳弊惡。皮膚皴裂。面目無光。而向王言。大王大王。我等今者。貧窮孤露。飢渴寒凍。疾病衰羸。眾苦所逼。命將不久。無依無救。無所控告。我等今者。來歸大王。我觀大王。仁慈智慧。於大王所。生得安樂想。得所愛想。得活命想。得攝受想。得寶藏想。遇津梁想。逢道路想。值船筏想。見寶洲想。獲財利想。昇天宮想。爾時大王。聞此語已。得百萬阿僧祇大悲門。一心思惟。發十種大悲語。其十者何。所謂哀哉眾生。墮於無底生死大坑。我當云何而速勉濟。令其得住一切智地。哀哉眾生。為諸煩惱之所逼迫。我當云何而作救護。令其安住一切善業。哀哉眾生。生老病死之所恐怖。我當云何為作歸依。令其永得身心安隱。哀哉眾生。常為世間眾怖所逼。我當云何而為祐助。令其得住一切智道。哀哉眾生。無有智眼。常為身見疑惑所覆。我當云何為作方便。令其得決。疑見翳膜。哀哉眾生。常為癡闇之所迷惑。我當云何為作明炬。令其照見一切智城。哀哉眾生。常為慳嫉諂誑所濁。我當云何而為開曉。令其證得清淨法身。哀哉眾生。長時漂沒生死大海。我當云何而普運度。令其得上菩提彼岸。哀哉眾生。諸根剛彊。難可調伏。我當云何而為調御。令其具足諸佛神力。哀哉眾生。猶如盲瞽不見道路。我當云何而為引導。令其得入一切智門。作是語已。擊鼓宣令。我今普施一切眾生。隨有所須悉令充足。即時<span class='corr'>頒</span>下閻浮提內大小諸城。及諸聚落。悉開庫藏。出種種物。置四衢道。所謂金銀琉璃。摩尼等寶。衣服飲食。華香瓔珞。宮殿屋宅。床榻敷具。建大光明。摩尼寶幢。其光觸身。悉使安隱。亦施一切病緣湯藥。種種寶器。盛眾雜寶。金剛器中。盛種種香。寶香器中。盛種種衣。輦輿車乘。幢幡繒蓋。如是一切資生之物。悉開庫藏。而以給施。亦施一切村營城邑。山澤林藪。妻子眷屬。及以王位。頭目耳鼻。脣舌牙齒。手足皮肉。心腎肝肺。內外所有。悉皆能捨。其堅固妙寶。莊嚴雲燈城。東面有門。名摩尼山光明。於其門外。有施會處。其地廣博。清淨平坦。無諸坑坎。荊棘沙礫。一切皆以妙寶所成。散眾寶華。熏諸妙香。然諸寶燈。一切香雲。充滿虛空。無量寶樹。次第行列。無量華網。無量香網。彌覆其上。無量百千億那由他諸音樂器。琤X妙音。如是一切。皆以妙寶而為莊嚴。悉是菩薩淨業果報。於彼會中。置師子座。十寶為地。十寶欄楯。十種寶樹。周匝圍遶。金剛寶輪。以承其下。以一切寶。為龍神像。而共捧持。種種寶物。以為嚴飾。幢幡間列。眾網覆上。無量寶香常出香雲。種種寶衣處處分布。百千種樂瓻筋音。復於其上張施寶蓋。常放無量寶焰光明。如閻浮金熾然清淨。覆以寶網。垂諸瓔珞摩尼寶帶。周迴間列。種種寶鈴。琤X妙音。勸諸眾生。修行善業。時彼大王。處師子座。形容端正。人相具足。光明妙寶。以為其冠。那羅延身。不可沮壞。一一肢分。悉皆圓滿。性普賢善。王種中生。於財及法。悉得自在。辯才無礙。智慧明達。以政治國。無違命者。爾時閻浮提無量無數百千萬億那由他眾生。種種國土。種種族類。種種形貌。種種衣服。種種言辭。種種欲樂。俱來此會。觀察彼王。咸言此王是大智人。是福須彌。是功德月。住菩薩願。行廣大施。時王見彼諸來乞者。生悲愍心。生歡喜心。生尊重心。生善友心。生廣大心。生相續心。生精進心。生不退心。生捨施心。生周遍心。善男子爾時彼王。見諸乞者。心大歡喜。經須臾頃。假使忉利天王。夜摩天王。兜率陀天王。盡百千億那由他劫。所受快樂亦不能及。善化天王。於無數劫。所受快樂。自在天王。於無量劫。所受快樂。大梵天王。於無邊劫。所受梵樂。光音天王。於難思劫。所受天樂。遍淨天王。於無盡劫。所受天樂。淨居天王。不可說劫。住寂靜樂。悉不能及。善男子。譬如有人仁慈孝友。遭逢世難。父母妻息。兄弟姊妹。並皆散失。忽於曠野道路之間。而相值遇。瞻奉撫對。情無厭足。時彼大王。見來求者。心生歡喜。亦復如是。善男子。其王爾時。因善知識。於佛菩提。解欲增長。諸根成就。信心清淨。歡喜圓滿。何以故。此菩薩勤修諸行。求一切智。願得利益一切眾生。願獲菩提無量妙樂。捨離一切諸不善心。常樂積集一切善根。常願救護一切眾生。常樂觀察薩婆若道。常樂修行一切智法。滿足一切眾生所願。入一切佛功德大海。破一切魔業惑障山。隨順一切如來教行。行一切智無障礙道。已能深入一切智流。一切法流。常現在前。大願無盡。為大丈夫。住大人法。積集一切普門善藏。離一切著。不染一切世間境界。知諸法性。猶如虛空。於來乞者。生一子想。生父母想。生福田想。生難得想。生恩益想。生堅固想。師想佛想。不揀方處。不擇族類。不選形貌。隨有來至。如其所欲。以大慈心。平等無礙一切普施皆令滿足。求飲食者。施與飲食。求衣服者施與衣服。求香華者施與香華。求鬘蓋者施與鬘蓋。幢幡瓔珞。宮殿園苑。象馬車乘。床座被褥。金銀摩尼。諸珍寶物。一切庫藏。及諸眷屬。城邑聚落。皆悉如是。普施眾生。時此會中。有長者女。名寶光明。與六十童女俱端正姝妙。人所喜見。皮膚金色。目髮紺青。身出妙香口演梵音。上妙寶衣以為莊嚴。常懷慚愧正念不亂。具足威儀恭敬師長。常念順行甚深妙行。所聞之法憶持不忘。宿世善根流潤其心。清淨廣大猶如虛空等安眾生。常見諸佛求一切智。時寶光明女。去王不遠。合掌頂禮。作如是念。我獲善利我獲善利。我今得見大善知識。於彼王所。生大師想。善知識想。具慈悲想。能攝受想。其心正直。生大歡喜。脫身瓔珞。持奉彼王。作是願言。今此大王。為無量無邊無明眾生。作所依處。願我未來亦復如是。如彼大王所知之法。所載之乘。所修之道。所具色相。所有財產。所攝眾會。無邊無盡。難勝難壞。願我未來悉得如是。隨所生處。皆隨往生。爾時大王。知此童女。發如是心。而告之言。童女隨汝所欲。我皆與汝。我今所有。一切皆捨。令諸眾生。普得滿足。時寶光明女。信心清淨。生大歡喜。即以偈頌。而讚王言<p class='lg'><br>　往昔此城邑　　大王未出時<br>　一切不可樂　　猶如餓鬼處<br>　眾生相殺害　　竊盜縱婬佚<br>　兩舌不實語　　無義麤惡言<br>　貪愛他財物　　瞋恚懷毒心<br>　邪見不善行　　命終墮惡道<br>　以是等眾生　　愚癡所覆蔽<br>　住於顛倒見　　天旱不降澤<br>　以無時雨故　　百穀悉不生<br>　草本皆枯槁　　泉流亦乾竭<br>　大王未興世　　津池悉枯涸<br>　園苑多骸骨　　望之如曠野<br>　大王昇寶位　　廣濟諸群生<br>　油雲被八方　　普雨皆充洽<br>　大王臨庶品　　普斷諸暴虐<br>　刑獄皆止措　　惸獨悉安隱<br>　往昔諸眾生　　各各相殘害<br>　飲血而噉肉　　今悉起慈心<br>　往昔諸眾生　　貧窮少衣服<br>　以草自遮蔽　　飢羸如餓鬼<br>　大王既興世　　粳米自然生<br>　樹中出妙衣　　男女皆嚴飾<br>　昔日競微利　　非法相陵奪<br>　今時並豐足　　如遊帝釋園<br>　昔時人作惡　　非分生貪染<br>　他妻及童女　　種種相侵逼<br>　今見他婦人　　端正妙嚴飾<br>　而心無染著　　猶如知足天<br>　昔日諸眾生　　妄言不真實<br>　非法無利益　　諂曲取人意<br>　今日群生類　　悉離諸惡言<br>　其心既柔軟　　發語亦調順<br>　昔日諸眾生　　種種行邪法<br>　合掌恭敬禮　　牛羊犬豚類<br>　今聞王正法　　悟解除邪見<br>　了知苦樂報　　悉從因緣起<br>　大王演妙音　　聞者皆欣樂<br>　梵釋音聲等　　一切無能及<br>　大王眾寶蓋　　迥處虛空中<br>　擎以琉璃幹　　覆以摩尼網<br>　金鈴自然出　　如來和雅音<br>　宣揚微妙法　　除滅眾生惑<br>　次復廣演說　　十方諸佛剎<br>　一切諸劫中　　如來并眷屬<br>　又復次第說　　過去十方剎<br>　及彼國土中　　一切諸如來<br>　又出微妙音　　普遍閻浮界<br>　廣說人天等　　種種業差別<br>　眾生聽聞已　　自知諸業藏<br>　離惡勤修行　　迴向佛菩提<br>　王父淨光明　　王母蓮華光<br>　五濁出現時　　處位治天下<br>　時有廣大園　　園有五百池<br>　一一千樹遶　　各各華彌覆<br>　於其池岸上　　建立千柱堂<br>　欄楯等莊嚴　　一切無不備<br>　末世惡法起　　積年不降雨<br>　池流悉乾竭　　草樹皆枯槁<br>　王生七日前　　先現靈瑞相<br>　見者咸心念　　救世今當出<br>　爾時於中夜　　大地六種動<br>　有一寶華池　　光明猶日現<br>　五百諸池內　　功德水充滿<br>　枯樹悉生枝　　華葉皆榮茂<br>　池水既盈滿　　流演一切處<br>　普及閻浮地　　靡不皆霑洽<br>　藥草及諸樹　　百穀苗稼等<br>　枝葉華果實　　一切皆繁盛<br>　溝坑及堆阜　　種種高下處<br>　如是一切地　　莫不皆平坦<br>　荊棘沙礫等　　所有諸雜穢<br>　皆於一念中　　變成眾寶玉<br>　眾生見是已　　歡喜而讚歎<br>　咸言得善利　　如渴飲美水<br>　時彼光明王　　眷屬無量眾<br>　僉然備法駕　　遊觀諸園苑<br>　五百諸池內　　有池名慶喜<br>　池上有法堂　　父王於此住<br>　先王語夫人　　我念七夜前<br>　中宵地震動　　此中有光現<br>　時彼華池內　　千葉蓮華出<br>　光如千日照　　上徹須彌頂<br>　金剛以為莖　　閻浮金為臺<br>　眾寶為華葉　　妙香作鬚蕊<br>　王生彼華上　　端身結跏坐<br>　相好以莊嚴　　天神所恭敬<br>　先王大歡喜　　入池自撫掬<br>　持以授夫人　　汝子應欣慶<br>　寶藏皆涌出　　寶樹生妙衣<br>　天樂奏美聲　　充滿虛空中<br>　一切諸眾生　　皆生大歡喜<br>　合掌稱希有　　善哉救護世<br>　王時放身光　　普照於一切<br>　能令四天下　　闇盡病除滅<br>　夜叉毘舍闍　　毒蟲諸惡獸<br>　所欲害人者　　一切自藏匿<br>　惡名失善利　　橫事病所持<br>　如是眾苦滅　　一切皆歡喜<br>　凡是眾生類　　相視如父母<br>　離惡起慈心　　專求一切智<br>　關閉諸惡趣　　開示人天路<br>　宣揚薩婆若　　度脫諸群生<br>　我等見大王　　普獲於善利<br>　無歸無導者　　一切悉安樂　</p><p>爾時寶光明童女。以偈讚歎一切法音圓滿蓋王已。遶無量匝。合掌頂禮。曲躬恭敬。卻住一面。時彼大王。告童女言。善哉童女。汝能信知他人功德。是為希有。童女。一切眾生。不能信知他人功德。童女。一切眾生。不知報恩。無有智慧。其心濁亂。性不明了。本無志力。又退修行。如是之人。不信不知菩薩如來所有功德神通智慧。童女。汝今決定求趣菩提。能知菩薩如是功德。汝今生此閻浮提中。發勇猛心。普攝眾生。功不唐捐。亦當成就如是功德。王讚女已。以無價寶衣。手自授與寶光童女并其眷屬一一告言。汝著此衣。時諸童女。雙膝著地。兩手承捧。置於頂上。然後而著。既著衣已。右遶於王。諸寶衣中。普出一切星宿光明。眾人見之。咸作是言。此諸女等皆悉端正。如淨夜天星宿莊嚴。善男子。爾時一切法音圓滿蓋王者。豈異人乎。今毘盧遮那如來應正等覺是也。光明王者。淨飯王是。蓮華光夫人者。摩耶夫人是。寶光童女者。即我身是。其王爾時。以四攝法。所攝眾生。即此會中一切菩薩是。皆於阿耨多羅三藐三菩提。得不退轉。或住初地乃至十地。具種種大願。集種種助道。修種種妙行。備種種莊嚴。得種種神通。住種種解脫。於此會中。處於種種妙法宮殿。爾時開敷一切樹華主夜神。為善財童子。欲重宣此解脫義。而說頌言<p class='lg'><br>　我有廣大眼　　普見於十方<br>　一切剎海中　　五趣輪迴者<br>　亦見彼諸佛　　菩提樹下坐<br>　神通遍十方　　說法度眾生<br>　我有清淨耳　　普聞一切聲<br>　亦聞佛說法　　歡喜而信受<br>　我有他心智　　無二無所礙<br>　能於一念中　　悉了諸心海<br>　我得宿命智　　能知一切劫<br>　自身及他人　　分別悉明了<br>　我於一念知　　剎海微塵劫<br>　諸佛及菩薩　　五道眾生類<br>　憶知彼諸佛　　始發菩提願<br>　乃至修諸行　　一一悉圓滿<br>　亦知彼諸佛　　成就菩提道<br>　以種種方便　　為眾轉法輪<br>　亦知彼諸佛　　所有諸乘海<br>　正法住久近　　眾生度多少<br>　我於無量劫　　修習此法門<br>　我今為汝說　　佛子汝應學　</p><p>善男子。我唯知此菩薩出生廣大喜光明解脫門。如諸菩薩摩訶薩。親近供養一切諸佛。入一切智大願海。滿一切佛諸願海。得勇猛智。於一菩薩地。普入一切菩薩地海。得清淨願。於一菩薩行。普入一切菩薩行海。得自在力。於一菩薩解脫門。普入一切菩薩解脫門海。而我云何能知能說彼功德行。善男子。此道場中。有一夜神。名大願精進力救護一切眾生。汝詣彼問。菩薩云何教化眾生。令趣阿耨多羅三藐三菩提。云何嚴淨一切佛剎。云何承事一切如來。云何修行一切佛法。時善財童子。頂禮其足。遶無數匝。慇懃瞻仰。辭退而去<p class='juan'>
大方廣佛華嚴經卷第七十二</p>
</body></html>
