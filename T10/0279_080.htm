<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
大方廣佛華嚴經卷第八十<p><span class='byline'>　　　　于闐國三藏實叉難陀奉　制譯</span><br><p><b>　　<A NAME="n180"></A>入法界品第三十九之二十一</b></p>
<p>爾時善財童子。依彌勒菩薩摩訶薩教。漸次而行。經由一百一十餘城已。到普門國蘇摩那城。住其門所。思惟文殊師利。隨順觀察。周旋求覓。希欲奉覲。是時文殊師利。遙伸右手。過一百一十由旬。按善財頂。作如是言。善哉善哉。善男子。若離信根。心劣憂悔。功行不具。退失精勤。於一善根。心生住著。於少功德。便以為足。不能善巧發起行願。不為善知識之所攝護。不為如來之所憶念。不能了知如是法性。如是理趣。如是法門。如是所行。如是境界。若周遍知。若種種知。若盡源底。若解了。若趣入。若解說。若分別。若證知。若獲得。皆悉不能。是時文殊師利。宣說此法。示教利喜。令善財童子。成就阿僧祇法門。具足無量大智光明。令得菩薩無邊際陀羅尼。無邊際願。無邊際三昧。無邊際神通。無邊際智。令入普賢行道場。及置善財自所住處。文殊師利。還攝不現。於是善財。思惟觀察。一心願見文殊師利。及見三千大千世界微塵數諸善知識。悉皆親近。恭敬承事。受行其教。無有違逆。增長趣求一切智慧。廣大悲海。益大慈雲。普觀眾生。生大歡喜。安住菩薩寂靜法門。普緣一切廣大境界。學一切佛廣大功德。入一切佛決定知見。增一切智助道之法。善修一切菩薩深心。知三世佛出興次第。入一切法海。轉一切法輪。生一切世間。入於一切菩薩願海。住一切劫。修菩薩行。照明一切如來境界。長養一切菩薩諸根。獲一切智清淨光明。普照十方。除諸暗障。智周法界於一切佛剎。一切諸有。普現其身。靡不周遍。摧一切障。入無礙法。住於法界平等之地。觀察普賢解脫境界。即聞普賢菩薩摩訶薩名字行願。助道正道。諸地地。方便地。入地。勝進地。住地。修習地。境界地。威力地。同住渴仰。欲見普賢菩薩。即於此金剛藏菩提場。毘盧遮那如來師子座前一切寶蓮華藏座上。起等虛空界廣大心。捨一切剎離一切著無礙心。普行一切無礙法無礙心。遍入一切十方海無礙心。普入一切智境界清淨心。觀道場莊嚴明了心。入一切佛法海廣大心。化一切眾生界周遍心。淨一切國土無量心。住一切劫無盡心。趣如來十力究竟心。善財童子。起如是心時。由自善根力。一切如來所加被力。普賢菩薩同善根力故。見十種瑞相。何等為十。所謂見一切佛剎清淨。一切如來成正等覺。見一切佛剎清淨。無諸惡道。見一切佛剎清淨。眾妙蓮華。以為嚴飾。見一切佛剎清淨。一切眾生。身心清淨。見一切佛剎清淨。種種眾寶之所莊嚴。見一切佛剎清淨。一切眾生諸相嚴身。見一切佛剎清淨。諸莊嚴雲以覆其上。見一切佛剎清淨。一切眾生互起慈心遞相利益不為惱害。見一切佛剎清淨。道場莊嚴。見一切佛剎清淨。一切眾生心常念佛。是為十。又見十種光明相。何等為十。所謂見一切世界所有微塵。一一塵中出一切世界微塵數佛光明網雲周遍照耀。一一塵中出一切世界微塵數佛光明輪雲。種種色相周遍法界。一一塵中出一切世界微塵數佛色像寶雲。周遍法界。一一塵中出一切世界微塵數佛光焰輪雲。周遍法界。一一塵中出一切世界微塵數眾妙香雲。周遍十方。稱讚普賢一切行願大功德海。一一塵中出一切世界微塵數日月星宿雲。皆放普賢菩薩光明遍照法界。一一塵中出一切世界微塵數一切眾生身色像雲。放佛光明遍照法界。一一塵中出一切世界微塵數一切佛色像摩尼雲周遍法界。一一塵中出一切世界微塵數菩薩身色像雲。充滿法界令一切眾生皆得出離所願滿足。一一塵中出一切世界微塵數如來身色像雲。說一切佛廣大誓願。周遍法界。是為十。時善財童子。見此十種光明相已。即作是念。我今必見普賢菩薩。增益善根。見一切佛。於諸菩薩廣大境界。生決定解得一切智。於時善財。普攝諸根。一心求見普賢菩薩起大精進心無退轉。即以普眼。觀察十方一切諸佛諸菩薩眾所見境界。皆作得見普賢之想。以智慧眼觀普賢道。其心廣大猶如虛空。大悲堅固猶如金剛。願盡未來。常得隨逐普賢菩薩。念念隨順。修普賢行。成就智慧。入如來境住普賢地。時善財童子。即見普賢菩薩。在如來前眾會之中。坐寶蓮華師子之座。諸菩薩眾。所共圍遶。最為殊特。世無與等。智慧境界無量無邊。難測難思。等三世佛。一切菩薩。無能觀察。見普賢身一一毛孔。出一切世界微塵數光明雲。遍法界虛空界一切世界。除滅一切眾生苦患。令諸菩薩生大歡喜。見一一毛孔。出一切佛剎微塵數種種色香焰雲。遍法界虛空界一切諸佛眾會道場。而以普熏。見一一毛孔。出一切佛剎微塵數雜華雲。遍法界虛空界一切諸佛眾會道場。雨眾妙華。見一一毛孔出一切佛剎微塵數香樹雲。遍法界虛空界一切諸佛眾會道場。雨眾妙香。見一一毛孔。出一切佛剎微塵數妙衣雲。遍法界虛空界一切諸佛眾會道場。雨眾妙衣。見一一毛孔。出一切佛剎微塵數寶樹雲。遍法界虛空界一切諸佛眾會道場。雨摩尼寶。見一一毛孔。出一切佛剎微塵數色界天身雲。充滿法界歎菩提心。見一一毛孔。出一切佛剎微塵數梵天身雲。勸諸如來轉妙法輪見一一毛孔。出一切佛剎微塵數欲界天主身雲。護持一切如來法輪見。一一毛孔。念念中出一切佛剎微塵數三世佛剎雲。遍法界虛空界。為諸眾生無歸趣者為作歸趣。無覆護者為作覆護。無依止者為作依止。見一一毛孔。念念中出一切佛剎微塵數清淨佛剎雲。遍法界虛空界一切諸佛。於中出世菩薩眾會。悉皆充滿。見一一毛孔。念念中出一切佛剎微塵數淨不淨佛剎雲。遍法界虛空界。令雜染眾生皆得清淨。見一一毛孔。念念中出一切佛剎微塵數不淨淨佛剎雲。遍法界虛空界。令雜染眾生皆得清淨。見一一毛孔。念念中出一切佛剎微塵數不淨佛剎雲。遍法界虛空界。令純染眾生皆得清淨。見一一毛孔。念念中。出一切佛剎微塵數眾生身雲。遍法界虛空界。隨其所應教化眾生。皆令發阿耨多羅三藐三菩提心。見一一毛孔。念念中出一切佛剎微塵數菩薩身雲。遍法界虛空界。稱揚種種諸佛名號。令諸眾生增長善根。見一一毛孔。念念中出一切佛剎微塵數菩薩身雲。遍法界虛空界一切佛剎。宣揚一切諸佛菩薩從初發意所生善根。見一一毛孔。念念中出一切佛剎微塵數菩薩身雲。遍法界虛空界。於一切佛剎。一一剎中。宣揚一切菩薩願海。及普賢菩薩清淨妙行。見一一毛孔。念念中出普賢菩薩行雲。令一切眾生心得滿足。具足修集一切智道。見一一毛孔。出一切佛剎微塵數正覺身雲。於一切佛剎。現成正覺。令諸菩薩增長大法成一切智。爾時善財童子。見普賢菩薩如是自在神通境界。身心遍喜。踊躍無量。重觀普賢一一身分。一一毛孔。悉有三千大千世界。風輪水輪。地輪火輪。大海江河。及諸寶山。須彌鐵圍。村營城邑。宮殿園苑。一切地獄餓鬼畜生。閻羅王界。天龍八部。人與非人。欲界色界。無色界處。日月星宿。風雲雷電。晝夜月時。及以年劫。諸佛出世。菩薩眾會。道場莊嚴。如是等事悉皆明見。如見此世界。十方所有一切世界。悉如是見。如見現在十方世界。前際後際一切世界。亦如是見。各各差別不相雜亂。如於此毘盧遮那如來所。示現如是神通之力。於東方蓮華德世界賢首佛所。現神通力。亦復如是。如賢首佛所。如是東方一切世界。如東方。南西北方。四維上下。一切世界諸如來所。現神通力。當知悉爾。如十方一切世界。如是十方一切佛剎。一一塵中。皆有法界諸佛眾會。一一佛所。普賢菩薩。坐寶蓮華師子座上。現神通力。悉亦如是。彼一一普賢身中。皆現三世一切境界。一切佛剎。一切眾生。一切佛出現。一切菩薩眾。及聞一切眾生言音。一切佛言音。一切如來所轉法輪。一切菩薩所成諸行。一切如來遊戲神通。善財童子。見普賢菩薩如是無量不可思議大神通力。即得十種智波羅蜜。何等為十。所謂於念念中。悉能周遍一切佛剎智波羅蜜。於念念中。悉能往詣一切佛所智波羅蜜。於念念中。悉能供養一切如來智波羅蜜。於念念中。普於一切諸如來所。聞法受持智波羅蜜。於念念中。思惟一切如來法輪智波羅蜜。於念念中。知一切佛不可思議。太神通事智波羅蜜。於念念中。說一句法盡未來際。辯才無盡智波羅蜜。於念念中。以深般若觀一切法智波羅蜜。於念念中。入一切法界實相海智波羅蜜。於念念中。知一切眾生心智波羅蜜。於念念中。普賢慧行。皆現在前智波羅蜜。善財童子。既得是已。普賢菩薩。即伸右手。摩觸其頂。既摩頂已。善財即得一切佛剎微塵數三昧門。各以一切佛剎微塵數三昧。而為眷屬。一一三昧。悉見昔所未見一切佛剎微塵數佛大海。集一切佛剎微塵數一切智助道具。生一切佛剎微塵數一切智上妙法。發一切佛剎微塵數一切智大誓願。入一切佛剎微塵數大願海。住一切佛剎微塵數一切智出要道。修一切佛剎微塵數諸菩薩所修行。起一切佛剎微塵數一切智大精進。得一切佛剎微塵數一切智淨光明。如此娑婆世界毘盧遮那佛所。普賢菩薩。摩善財頂。如是十方所有世界。及彼世界一一塵中。一切世界一切佛所。普賢菩薩。悉亦如是摩善財頂。所得法門亦皆同等。爾時普賢菩薩摩訶薩。告善財言。善男子汝見我此神通力不。唯然已見。大聖。此不思議大神通事。唯是如來之所能知。普賢告言。善男子。我於過去不可說不可說佛剎微塵數劫。行菩薩行。求一切智。一一劫中。為欲清淨菩提心故。承事不可說不可說佛剎微塵數佛。一一劫中。為集一切智福德具故。設不可說不可說佛剎微塵數廣大施會。一切世間。咸使聞知。凡有所求悉令滿足。一一劫中。為求一切智法故。以不可說不可說佛剎微塵數財物布施。一一劫中。為求佛智故。以不可說不可說佛剎微塵數城邑聚落。國土王位。妻子眷屬。眼耳鼻舌。身肉手足乃至身命。而為布施。一一劫中。為求一切智首故。以不可說不可說佛剎微塵數頭。而為布施。一一劫中。為求一切智故。於不可說不可說佛剎微塵數諸如來所。恭敬尊重承事供養。衣服臥具飲食湯藥。一切所須悉皆奉施。於其法中出家學道。修行佛法護持正教。善男子。我於爾所劫海中。自憶未曾於一念間不順佛教。於一念間。生瞋害心我我所心。自他差別心。遠離菩提心。於生死中起疲厭心。懶惰心。障礙心。迷惑心。唯住無上不可沮壞集一切智助道之法大菩提心。善男子。我莊嚴佛土。以大悲心。救護眾生。教化成就。供養諸佛。事善知識。為求正法。弘宣護持。一切內外。悉皆能捨。乃至身命亦無所吝。一切劫海說其因緣。劫海可盡此無有盡。善男子。我法海中。無有一文。無有一句。非是捨施轉輪王位而求得者。非是捨施一切所有而求得者。善男子。我所求法。皆為救護一切眾生。一心思惟。願諸眾生得聞是法。願以智光普照世間。願為開示出世間智。願令眾生悉得安樂。願普稱讚一切諸佛所有功德。我如是等往昔因緣。於不可說不可說佛剎微塵數劫海。說不可盡。是故善男子。我以如是助道法力。諸善根力。大志樂力。修功德力。如實思惟一切法力。智慧眼力。佛威神力。大慈悲力。淨神通力。善知識力故。得此究竟三世平等清淨法身。復得清淨無上色身。超諸世間。隨諸眾生心之所樂。而為現形。入一切剎。遍一切處。於諸世界。廣現神通。令其見者靡不欣樂。善男子。汝且觀我如是色身。我此色身。無邊劫海之所成就。無量千億那由他劫。難見難聞。善男子。若有眾生。未種善根。及種少善根聲聞菩薩。猶尚不得聞我名字。況見我身。善男子。若有眾生。得聞我名。於阿耨多羅三藐三菩提。不復退轉。若見若觸。若迎若送。若暫隨逐。乃至夢中。見聞我者。皆亦如是。或有眾生。一日一夜。憶念於我。即得成熟。或七日七夜。半月一月。半年一年。百年千年。一劫百劫。乃至不可說不可說佛剎微塵數劫。憶念於我而成熟者。或一生或百生。乃至不可說不可說佛剎微塵數生。憶念於我而成熟者。或<span class='corr'>見</span>我放大光明。或見我震動佛剎。或生怖畏。或生歡喜。皆得成熟。善男子。我以如是等佛剎微塵數方便門。令諸眾生。於阿耨多羅三藐三菩提。得不退轉。善男子。若有眾生。見聞於我清淨剎者。必得生此清淨剎中。若有眾生。見聞於我清淨身者。必得生我清淨身中。善男子。汝應觀我此清淨身。爾時善財童子。觀普賢菩薩身。相好肢節。一一毛孔中。皆有不可說不可說佛剎海。一一剎海。皆有諸佛。出興于世。大菩薩眾。所共圍遶。又復見彼一切剎海。種種建立。種種形狀。種種莊嚴。種種大山。周匝圍遶。種種色雲彌覆虛空。種種佛興。演種種法。如是等事。各各不同。又見普賢於一一世界海中。出一切佛剎微塵數佛化身雲。周遍十方一切世界。教化眾生。令向阿耨多羅三藐三菩提。時善財童子。又見自身。在普賢身內。十方一切諸世界中。教化眾生。又善財童子。親近佛剎微塵數諸善知識。所得善根。智慧光明。比見普賢菩薩所得善根。百分不及一。千分不及一。百千分不及一。百千億分。乃至算數譬諭。亦不能及是。善財童子。從初發心。乃至得見普賢菩薩。於其中間。所入一切諸佛剎海。今於普賢一毛孔中。一念所入諸佛剎海。過前不可說不可說佛剎微塵數倍。如一毛孔。一切毛孔。悉亦如是。善財童子。於普賢菩薩毛孔剎中。行一步。過不可說不可說佛剎微塵數世界。如是而行。盡未來劫。猶不能知一毛孔中剎海次第。剎海藏。剎海差別。剎海普入。剎海成。剎海壞。剎海莊嚴。所有邊際。亦不能知佛海次第。佛海藏。佛海差別。佛海普入。佛海生。佛海滅。所有邊際。亦不能知菩薩眾海次第。菩薩眾海藏。菩薩眾海差別。菩薩眾海普入。菩薩眾海集。菩薩眾海散。所有邊際。亦不能知入眾生界。知眾生根。教化調伏諸眾生智。菩薩所住甚深自在。菩薩所入諸地諸道。如是等海所有邊際。善財童子。於普賢菩薩毛孔剎中。或於一剎經於一劫。如是而行。乃至或有經不可說不可說佛剎微塵數劫。如是而行。亦不於此剎沒。於彼剎現。念念周遍無邊剎海。教化眾生。令向阿耨多羅三藐三菩提。當是之時。善財童子。則次第得普賢菩薩諸行願海。與普賢等。與諸佛等。一身充滿一切世界。剎等行等正覺等神通等。法輪等辯才等。言辭等音聲等。力無畏等。佛所住等。大慈悲等。不可思議。解脫自在。悉皆同等。爾時普賢菩薩摩訶薩。即說頌言<p class='lg'><br>　汝等應除諸惑垢　　一心不亂而諦聽<br>　我說如來具諸度　　一切解脫真實道<br>　出世調柔勝丈夫　　其心清淨如虛空<br>　琠騑慾擗j光明　　普使群生滅癡暗<br>　如來難可得見聞　　無量億劫今乃值<br>　如優曇華時一現　　是故應聽佛功德<br>　隨順世間諸所作　　譬如幻士現眾業<br>　但為悅可眾生心　　未曾分別起想念　</p><p>爾時諸菩薩。聞此說已。一心渴仰。唯願得聞如來世尊真實功德。咸作是念。普賢菩薩。具修諸行。體性清淨。所有言說。皆悉不虛。一切如來。共所稱歎。作是念已。深生渴仰。爾時普賢菩薩。功德智慧。具足莊嚴。猶如蓮華。不著三界一切塵垢。告諸菩薩言。汝等諦聽。我今欲說佛功德海一滴之相。即說頌言<p class='lg'><br>　佛智廣大同虛空　　普遍一切眾生心<br>　悉了世間諸妄想　　不起種種異分別<br>　一念悉知三世法　　亦了一切眾生根<br>　譬如善巧大幻師　　念念示現無邊事<br>　隨眾生心種種行　　往昔諸業誓願力<br>　令其所見各不同　　而佛本來無動念<br>　或有處處見佛坐　　充滿十方諸世界<br>　或有其心不清淨　　無量劫中不見佛<br>　或有信解離憍慢　　發意即得見如來<br>　或有諂誑不淨心　　億劫尋求莫值遇<br>　或一切處聞佛音　　其音美妙令心悅<br>　或有百千萬億劫　　心不淨故不聞者<br>　或見清淨大菩薩　　充滿三千大千界<br>　皆已具足普賢行　　如來於中儼然坐<br>　或見此界妙無比　　佛無量劫所嚴淨<br>　毘盧遮那最勝尊　　於中覺悟成菩提<br>　或見蓮華勝妙剎　　賢首如來住在中<br>　無量菩薩眾圍遶　　皆悉勤修普賢行<br>　或有見佛無量壽　　觀自在等所圍遶<br>　悉已住於灌頂地　　充滿十方諸世界<br>　或有見此三千界　　種種莊嚴如妙喜<br>　阿[<a href='javascript:showpic("../fontimg/041309.gif")'>門@(人/(人*人))</a>]如來住在中　　及如香象諸菩薩<br>　或見月覺大名稱　　與金剛幢菩薩等<br>　住如圓鏡妙莊嚴　　普遍十方清淨剎<br>　或見日藏世所尊　　住善光明清淨土<br>　及與灌頂諸菩薩　　充遍十方而說法<br>　或見金剛大焰佛　　而與智幢菩薩俱<br>　周行一切廣大剎　　說法除滅眾生翳<br>　一一毛端不可說　　諸佛具相三十二<br>　菩薩眷屬共圍遶　　種種說法度眾生<br>　或有觀見一毛孔　　具足莊嚴廣大剎<br>　無量如來悉在中　　清淨佛子皆充滿<br>　或有見一微塵內　　具有琩F佛國土<br>　無量菩薩悉充滿　　不可說劫修諸行<br>　或有見一毛端處　　無量塵沙諸剎海<br>　種種業起各差別　　毘盧遮那轉法輪<br>　或見世界不清淨　　或見清淨寶所成<br>　如來住壽無量時　　乃至涅槃諸所現<br>　普遍十方諸世界　　種種示現不思議<br>　隨諸眾生心智業　　靡不化度令清淨<br>　如是無上大導師　　充滿十方諸國土<br>　示現種種神通力　　我說少分汝當聽<br>　或見釋迦成佛道　　已經不可思議劫<br>　或見今始為菩薩　　十方利益諸眾生<br>　或有見此釋師子　　供養諸佛修行道<br>　或見人中最勝尊　　現種種力神通事<br>　或見布施或持戒　　或忍或進或諸禪<br>　般若方便願力智　　隨眾生心皆示現<br>　或見究竟波羅蜜　　或見安住於諸地<br>　總持三昧神通智　　如是悉現無不盡<br>　或現修行無量劫　　住於菩薩堪忍位<br>　或現住於不退地　　或現法水灌其頂<br>　或現梵釋護世身　　或現剎利婆羅門<br>　種種色相所莊嚴　　猶如幻師現眾像<br>　或現兜率始降神　　或見宮中受嬪御<br>　或見棄捨諸榮樂　　出家離俗行學道<br>　或見始生或見滅　　或見出家學異行<br>　或見坐於菩提樹　　降伏魔軍成正覺<br>　或有見佛始涅槃　　或見起塔遍世間<br>　或見塔中立佛像　　以知時故如是現<br>　或見如來無量壽　　與諸菩薩授尊記<br>　而成無上大導師　　次補住於安樂剎<br>　或見無量億千劫　　作佛事已入涅槃<br>　或見今始成菩提　　或見正修諸妙行<br>　或見如來清淨月　　在於梵世及魔宮<br>　自在天宮化樂宮　　示現種種諸神變<br>　或見在於兜率宮　　無量諸天共圍遶<br>　為彼說法令歡喜　　悉共發心供養佛<br>　或見住在夜摩天　　忉利護世龍神處<br>　如是一切諸宮殿　　莫不於中現其像<br>　於彼然燈世尊所　　散華布髮為供養<br>　從是了知深妙法　　琤H此道化群生<br>　或有見佛久涅槃　　或見初始成菩提<br>　或有住於無量劫　　或見須臾即滅度<br>　身相光明與壽命　　智慧菩提及涅槃<br>　眾會所化威儀聲　　如是一一皆無數<br>　或現其身極廣大　　譬如須彌大寶山<br>　或見跏趺不動搖　　充滿無邊諸世界<br>　或見圓光一尋量　　或見千萬億由旬<br>　或見照於無量土　　或見充滿一切剎<br>　或見佛壽八十年　　或壽百千萬億歲<br>　或住不可思議劫　　如是展轉倍過此<br>　佛智通達淨無礙　　一念普知三世法<br>　皆從心識因緣起　　生滅無常無自性<br>　於一剎中成正覺　　一切剎處悉亦成<br>　一切入一一亦爾　　隨眾生心皆示現<br>　如來住於無上道　　成就十力四無畏<br>　具足智慧無所礙　　轉於十二行法輪<br>　了知苦集及滅道　　分別十二因緣法<br>　法義樂說辭無礙　　以是四辯廣開演<br>　諸法無我無有相　　業性不起亦無失<br>　一切遠離如虛空　　佛以方便而分別<br>　如來如是轉法輪　　普震十方諸國土<br>　宮殿山河悉搖動　　不使眾生有驚怖<br>　如來普演廣大音　　隨其根欲皆令解<br>　悉使發心除惑垢　　而佛未始生心念<br>　或聞施戒忍精進　　禪定般若方便智<br>　或聞慈悲及喜捨　　種種音辭各差別<br>　或聞四念四正勤　　神足根力及覺道<br>　諸念神通止觀等　　無量方便諸法門<br>　龍神八部人非人　　梵釋護世諸天眾<br>　佛以一音為說法　　隨其品類皆令解<br>　若有貪欲瞋恚癡　　忿覆慳嫉及憍諂<br>　八萬四千煩惱異　　皆令聞說彼治法<br>　若未具修白淨法　　令其聞說十戒行<br>　已能布施調伏人　　令聞寂滅涅槃音<br>　若人志劣無慈愍　　厭惡生死自求離<br>　令其聞說三脫門　　使得出苦涅槃樂<br>　若有自性少諸欲　　厭背三有求寂靜<br>　令其聞說諸緣起　　依獨覺乘而出離<br>　若有清淨廣大心　　具足施戒諸功德<br>　親近如來具慈愍　　令其聞說大乘音<br>　或有國土聞一乘　　或二或三或四五<br>　如是乃至無有量　　悉是如來方便力<br>　涅槃寂靜未曾異　　智行勝劣有差別<br>　譬如虛空體性一　　鳥飛遠近各不同<br>　佛體音聲亦如是　　普遍一切虛空界<br>　隨諸眾生心智殊　　所聞所見各差別<br>　佛以過去修諸行　　能隨所樂演妙音<br>　無心計念此與彼　　我為誰說誰不說<br>　如來面門放大光　　具足八萬四千數<br>　所說法門亦如是　　普照世界除煩惱<br>　具足清淨功德智　　而常隨順三世間<br>　譬如虛空無染著　　為眾生故而出現<br>　示有生老病死苦　　亦示住壽處於世<br>　雖順世間如是現　　體性清淨同虛空<br>　一切國土無有邊　　眾生根欲亦無量<br>　如來智眼皆明見　　隨所應化示佛道<br>　究竟虛空十方界　　所有人天大眾中<br>　隨其形相各不同　　佛現其身亦如是<br>　若在沙門大眾會　　剃除鬚髮服袈裟<br>　執持衣缽護諸根　　令其歡喜息煩惱<br>　若時親近婆羅門　　即為示現羸瘦身<br>　執杖持瓶睄銌b　　具足智慧巧談說<br>　吐故納新自充飽　　吸風飲露無異食<br>　若坐若立不動搖　　現斯苦行摧異道<br>　或持彼戒為世師　　善達醫方等諸論<br>　書數天文地眾相　　及身休咎無不了<br>　深入諸禪及解脫　　三昧神通智慧行<br>　言談諷詠共嬉戲　　方便皆令住佛道<br>　或現上服以嚴身　　首戴華冠蔭高蓋<br>　四兵前後共圍遶　　誓眾宣威伏小王<br>　或為聽訟斷獄官　　善解世間諸法務<br>　所有與奪皆明審　　令其一切悉欣伏<br>　或作大臣事弼輔　　善用諸王治政法<br>　十方利益皆周遍　　一切眾生莫了知<br>　或為粟散諸小王　　或作飛行轉輪帝<br>　令諸王子采女眾　　悉皆授化無能測<br>　或作護世四天王　　統領諸龍夜叉等<br>　為其眾會而說法　　一切皆令大欣慶<br>　或為忉利大天王　　住善法堂歡喜園<br>　首戴華冠說妙法　　諸天覲仰莫能測<br>　或住夜摩兜率天　　化樂自在魔王所<br>　居處摩尼寶宮殿　　說真實行令調伏<br>　或至梵天眾會中　　說四無量諸禪道<br>　普令歡喜便捨去　　而莫知其往來相<br>　或至阿迦尼吒天　　為說覺分諸寶華<br>　及餘無量聖功德　　然後捨去無知者<br>　如來無礙智所見　　其中一切諸眾生<br>　悉以無邊方便門　　種種教化令成熟<br>　譬如幻師善幻術　　現作種種諸幻事<br>　佛化眾生亦如是　　為其示現種種身<br>　譬如淨月在虛空　　令世眾生見增減<br>　一切河池現影像　　所有星宿奪光色<br>　如來智月出世間　　亦以方便示增減<br>　菩薩心水現其影　　聲聞星宿無光色<br>　譬如大海寶充滿　　清淨無濁無有量<br>　四洲所有諸眾生　　一切於中現其像<br>　佛身功德海亦爾　　無垢無濁無邊際<br>　乃至法界諸眾生　　靡不於中現其影<br>　譬如淨日放千光　　不動本處照十方<br>　佛日光明亦如是　　無去無來除世暗<br>　譬如龍王降大雨　　不從身出及心出<br>　而能霑洽悉周遍　　滌除炎熱使清涼<br>　如來法雨亦復然　　不從於佛身心出<br>　而能開悟一切眾　　普使滅除三毒火<br>　如來清淨妙法身　　一切三界無倫匹<br>　以出世間言語道　　其性非有非無故<br>　雖無所依無不住　　雖無不至而不去<br>　如空中畫夢所見　　當於佛體如是觀<br>　三界有無一切法　　不能與佛為譬諭<br>　譬如山林鳥獸等　　無有依空而住者<br>　大海摩尼無量色　　佛身差別亦復然<br>　如來非色非非色　　隨應而現無所住<br>　虛空真如及實際　　涅槃法性寂滅等<br>　唯有如是真實法　　可以顯示於如來<br>　剎塵心念可數知　　大海中水可飲盡<br>　虛空可量風可繫　　無能盡說佛功德<br>　若有聞斯功德海　　而生歡喜信解心<br>　如所稱揚悉當獲　　慎勿於此懷疑念　</p><p class='juan'>
大方廣佛華嚴經卷第八十</p>
</body></html>
