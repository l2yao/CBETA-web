<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p><p></li><p><b>　　<A NAME="n183"></A>No. 281 [Nos. 278(7, 11), 279(11, 15), 282]</b><p><b>　　<A NAME="n184"></A>佛說菩薩本業經</b><p class='juan'>
一卷</p>
<p><span class='byline'>　　　　吳月氏優婆塞支謙譯</span><br><p>聞如是。一時佛。遊於摩竭道場。初始得佛。光景甚明。自然蓮華寶師子座。古昔諸佛所坐皆爾。道德威儀相好如一。身意清淨。福行普具。明所徹照人剎法處。去來現在無復罣礙。成興於世。一切悉等。時會菩薩。盡一生補處。神通妙達。周遍十方。導利眾生。開佛法藏。示泥洹要。都入人根。宿命智德。善權方便。訓化以漸。解內外法。終始不搖。等諸佛土。無所分別。讚揚佛名。不可稱極。三塗之事。靡不貫達。至皆歎曰。佛念吾等。建立大志。能悉現我諸佛世界所有好惡。殊勝之國。佛所遊居。興隆道化。光明神足。教訓天人。啟示法意。佛之本業。十地十智。十行十投。十藏十願。十明十定。十現十印。斷我瑕疵及諸疑妄。悉為我現佛行佛智。佛神佛力佛定。無量變化隨時。四時不護。四無所畏。十八不絕。一切敏慧。無上道德。眾事敷露<p class='lg'><br>　東去無極　　有香林剎<br>　佛名入精進　　菩薩字敬首<br>　南去無極　　有樂林剎<br>　佛名不捨樂　　菩薩字覺首<br>　西去無極　　有華林剎<br>　佛名習精進　　菩薩字寶首<br>　北去無極　　有道林剎<br>　佛名行精進　　菩薩字慧首<br>　東北無極　　有青蓮剎<br>　佛名悲精進　　菩薩字德首<br>　東南無極　　有金林剎<br>　佛名盡精進　　菩薩字目首<br>　西南無極　　有寶林剎<br>　佛名上精進　　菩薩字明首<br>　西北無極　　有金剛剎<br>　佛名一乘度　　菩薩字法首<br>　下方無極　　有水精剎<br>　佛名梵精進　　菩薩字智首<br>　上方無極　　有欲林剎<br>　佛名至精進　　菩薩字賢首　</p><p>是賢首等。皆彼第一。各與無數上人俱來。稽首佛足。坐一面蓮華上。彼時敬首菩薩。承佛聖旨。歎曰快哉。今上人會。為未曾有。觀其所止。佛國清淨。至於被服如來德戒。修行微妙成覺根力。演說經法。得佛威神。隨剎清濁。度人無極。分流道化。靡不周匝。於此佛土。國殊別者億百千垓。賢愚好醜。長短壽夭。種種言異。皆聞佛德。各自名之。或有名佛為大聖人。或有名佛為大沙門。或號眾祐。或號神人。或稱勇智。或稱世尊。或謂能儒。或謂昇仙。或呼天師。或呼最勝。如是十方諸天人民。所稱名佛億萬無數。此皆佛本發意以來。班宣道化。所誨之徒也<p>是時。佛放足下相輪光明。悉照佛界諸小國土。一小國土者。一須彌山日月運繞照四天下。東弗于逮。南閻浮提。西拘耶尼。北鬱單越。四周大海。鐵垣圍表。上有二十八天。如此者為一小國土。周匝十方合有百億。是時悉現百億須彌山百億日月。及四天王天。忉利天。炎天。兜術天。不憍樂天。化應聲天。梵天。梵眾天。梵輔天。大梵天。清明天。水行天。水微天。水無量天。水音天。約淨天。遍淨天。淨明天。守妙天。微妙天。廣妙天。極妙天。福愛天。愛勝天。近際天善觀天。快見天。無結愛天。識慧天。無所念慧天。至二十八無色天。各有百億。此為一佛剎。號曰忍世界。釋迦文佛。分身百億。悉遍其中。於時天人。睹眾小國。諸佛菩薩。若近相見<p><b>　　<A NAME="n186"></A>願行品第二</b><p>智首菩薩。問敬首曰。本何修行。成佛聖道。身口意淨。不念人惡。亦使天下不得其短。仁慈至大。內性明了。殊過弟子別覺之上。一切眾邪莫能迴動。出生端正。色相無比。族姓尊貴。知重佛法。自守志強。常行四等。高才敏達。精進勇健。習眾德本。諸度無極。所為無量。琤芮皉a。言見信用。降心正意。攝念入禪。曉空無想不願之法。出入四大。五陰六入。十二緣起。七覺不閡。通十力智。博入諸道。濟危解厄。為釋梵所敬。除闇冥如燭火。明天下如日月。度眾人如船師。賢過三界而為上首。欲成斯道。當何修行<p>敬首答曰。善哉佛子。志仰高遠。極大慈哀。愍傷十方。若族姓子族姓女。欲成佛道者。當先正身。言念相應。口習經典。心思可行。改往修來。不釋道意。積德累善。施恩不惓。然則所問悉可得也。為菩薩者。必諦受學。如佛法教。無得增減。以誓自要。念安世間。奉戒行願。以立德本<p class='lg'><br>　居家奉戒　　當願眾生　　貪欲意解<br>　入空法中　　孝事父母　　當願眾生<br>　一切護視　　使得佛道　　順教妻子<br>　當願眾生　　令出愛獄　　無戀慕心<br>　若得五欲　　當願眾生　　皆入清淨<br>　心無所著　　若在伎樂　　當願眾生<br>　悉得法樂　　歡喜之忍　　著寶瓔珞<br>　當願眾生　　解去重擔　　諸綺可意<br>　見諸婇女　　當願眾生　　棄捐色愛<br>　無婬劮態　　若上樓閣　　當願眾生<br>　皆昇法堂　　受佛諸經　　身在房室<br>　當願眾生　　覺知惡露　　無有更樂<br>　布施所有　　當願眾生　　興福救之<br>　莫墮慳貪　　若患厭家　　當願眾生<br>　疾得解脫　　無所拘綴　　若棄家出<br>　當願眾生　　離苦惱罪　　從正得安<br>　入佛宗廟　　當願眾生　　近佛行法<br>　無復罣礙　　詣師友所　　當願眾生<br>　開達入正　　悉得如願　　請求捨罪<br>　當願眾生　　得成就志　　學不中悔<br>　脫去白衣　　當願眾生　　解道修德<br>　無有懈怠　　受著袈裟　　當願眾生<br>　被法服行　　心無沾污　　除剔鬚髮<br>　當願眾生　　除捐飾好　　無有眾勞<br>　已作沙門　　當願眾生　　受行佛意<br>　開導天下　　受成就戒　　當願眾生<br>　得道方便　　慧度無極　　守護道禁<br>　當願眾生　　皆奉法律　　不犯法教<br>　始受和上　　當願眾生　　令如禪意<br>　思惟解脫　　受大小師　　當願眾生<br>　承佛聖教　　所受不忘　　自歸於佛<br>　當願眾生　　體解大道　　發無上意<br>　自歸於法　　當願眾生　　深入經藏<br>　智慧如海　　自歸於僧　　當願眾生<br>　依附聖眾　　從正得度　　凡開門戶<br>　當願眾生　　開現道法　　至於泥洹<br>　關閉門戶　　當願眾生　　閉塞惡道<br>　罪得除盡　　入室當願　　一切眾生<br>　安隱寂寞　　得止觀意　　敷床當願<br>　一切眾生　　入大乘道　　濟安天下<br>　宴坐當願　　一切眾生　　坐佛道樹<br>　心無所猗　　入眾當願　　一切眾生<br>　成戒定慧　　解度知見　　數息當願<br>　一切眾生　　得捨家中　　無世間念<br>　守意當願　　一切眾生　　心不放逸<br>　無有雜念　　早起當願　　一切眾生<br>　覺識非常　　興精進意　　下床當願<br>　一切眾生　　履踐佛跡　　心不動搖<br>　著裳當願　　一切眾生　　常知慚愧<br>　攝意守道　　結帶當願　　一切眾生<br>　束帶修善　　志無解已　　次著中衣<br>　當願眾生　　恭敬畏慎　　無有慢墮<br>　被上法服　　當願眾生　　服聖表式<br>　敏於道行　　左右便利　　當願眾生<br>　蠲除污穢　　無婬怒癡　　已而就水<br>　當願眾生　　柔和軟弱　　清淨謹飾<br>　用水既淨　　當願眾生　　以法自洗<br>　無復惡態　　手執楊枝　　當願眾生<br>　學以法句　　擿去諸垢　　澡漱口齒<br>　當願眾生　　蕩滌情性　　如清淨住<br>　盥手當願　　一切眾生　　得柔淨掌<br>　執受經道　　澡面當願　　一切眾生<br>　常向清淨　　心無瑕疵　　出門當願<br>　一切眾生　　如佛所欲　　出度三界<br>　向道當願　　一切眾生　　向無上道<br>　志不退轉　　行道當願　　一切眾生<br>　遊於無際　　不中休息　　上阪當願<br>　一切眾生　　樂昇上道　　無所疑難<br>　下阪當願　　一切眾生　　深入廣博<br>　微妙法中　　行於曲路　　當願眾生<br>　棄邪曲意　　行不忮忮　　行於直路<br>　當願眾生　　得中正意　　言無諛諂<br>　見風揚塵　　當願眾生　　經明行修<br>　心不紛亂　　見雨淹塵　　當願眾生<br>　大慈伏意　　不起諸想　　涼息樹下<br>　當願眾生　　伏心在道　　經意不疲<br>　入林澤中　　當願眾生　　學為儒林<br>　養徒以德　　行見高山　　當願眾生<br>　志仰高大　　積德無厭　　行見刺棘<br>　當願眾生　　三毒消滅　　無賊害心<br>　得好葉樹　　當願眾生　　以道自蔭<br>　入禪三昧　　樹華繁熾　　當願眾生<br>　三十二相　　諸好滿具　　果蓏盛好<br>　當願眾生　　起道樹行　　成無上果<br>　睹諸流水　　當願眾生　　得正溝流<br>　入佛海智　　睹諸陂池　　當願眾生<br>　一切功德　　慧行充滿　　若見泉水<br>　當願眾生　　入佛淵智　　所問無窮<br>　遙望江海　　當願眾生　　入深佛藏<br>　無盡之法　　見人汲井　　當願眾生<br>　開心受法　　得一味道　　過度橋梁<br>　當願眾生　　興造法橋　　度人不休<br>　見修園圃　　當願眾生　　耘除穢惡<br>　不生欲根　　見田稻穀　　當願眾生<br>　廣殖福德　　不為災患　　見好園圃<br>　當願眾生　　得周滿持　　道法備具<br>　見丘聚舍　　當願眾生　　常處仁智<br>　道無危殆　　見精學堂　　當願眾生<br>　講誦經道　　日進不衰　　見人眾聚<br>　當願眾生　　功滿得佛　　成弟子眾<br>　見人閑居　　當願眾生　　恬惔無為<br>　遊志典籍　　得見沙門　　當願眾生<br>　多聞戒具　　誨人不惓　　見異道人<br>　當願眾生　　遠去邪見　　入八正道<br>　得見仙人　　當願眾生　　意行具足<br>　所欲者成　　行到城郭　　當願眾生<br>　持戒完具　　心無虧缺　　望見宮闕<br>　當願眾生　　聰明遠照　　諸善普立<br>　若見帝王　　當願眾生　　得奉聖化<br>　如正道教　　見帝王子　　當願眾生<br>　履佛子行　　化生法中　　若見公卿<br>　當願眾生　　明於道理　　助利天下<br>　見諸臣吏　　當願眾生　　忠正順善<br>　無固賊心　　見被鎧甲　　當願眾生<br>　誓被法鎧　　不違本願　　見魯鈍人<br>　當願眾生　　勇於道義　　成四無畏<br>　見憂愁人　　當願眾生　　離諸恐怖<br>　無復憂戚　　見喜笑人　　當願眾生<br>　捨非常樂　　五欲自娛　　見勤苦人<br>　當願眾生　　得泥洹道　　免度諸厄<br>　見安樂人　　當願眾生　　安快如佛<br>　惔怕無患　　見疾病人　　當願眾生<br>　知空非身　　無苦痛意　　見強健人<br>　當願眾生　　得金剛形　　無有衰耗<br>　見醜陋人　　當願眾生　　去醜惡行<br>　以善自嚴　　見端正人　　當願眾生<br>　意行質直　　愛好道法　　見報恩人<br>　當願眾生　　念佛恩德　　行菩薩行<br>　見背恩人　　當願眾生　　降心伏意<br>　棄捐諸惡　　見貪欲人　　當願眾生<br>　法施天下　　無慳貪意　　行持錫杖<br>　當願眾生　　依仗於法　　分流德化<br>　挾持應器　　當願眾生　　受而知施<br>　修六重法　　入里分衛　　當願眾生<br>　如戒法求　　無得疑妄　　到人門戶<br>　當願眾生　　入總持門　　悉見諸法<br>　入人堂室　　當願眾生　　昇佛聖堂<br>　深行微妙　　人不與食　　當願眾生<br>　得般若意　　無望無惜　　主人未辦<br>　當願眾生　　離三惡道　　無飢渴想<br>　授空應器　　當願眾生　　皆得至空<br>　無欲之性　　受滿應器　　當願眾生<br>　一切成滿　　道品之法　　擎持缽飯<br>　當願眾生　　為法供養　　志在大道<br>　與廉人坐　　當願眾生　　廉潔知恥<br>　所作不妄　　坐有貪人　　當願眾生<br>　無有強顏　　貪鄙之心　　得香美食<br>　當願眾生　　知節少欲　　情無所著<br>　得不美食　　當願眾生　　知身幻法<br>　好惡無異　　舉飯向口　　當願眾生<br>　悉得諸經　　諸佛法味　　所噉雜味<br>　當願眾生　　味味如佛　　化成甘露<br>　飯食已訖　　當願眾生　　德行充盈<br>　成十種力　　講經說法　　當願眾生<br>　志意開達　　聞法即寤　　咒願達嚫<br>　當願眾生　　悉令通佛　　十二部經<br>　罷坐退去　　當願眾生　　一切究竟<br>　得三甘露　　若欲入水　　當願眾生<br>　身口意淨　　等於三塗　　澡浴身體<br>　當願眾生　　蕩除心垢　　見生死際<br>　盛暑熱極　　當願眾生　　得清涼定<br>　滅一切苦　　冰凍寒甚　　當願眾生<br>　心冷愛除　　無復情欲　　誦讀經偈<br>　當願眾生　　博解諸法　　無復漏忘<br>　若得見佛　　當願眾生　　常與佛會<br>　行七覺意　　見佛圖像　　當願眾生<br>　悉睹十方　　眼無障蔽　　拜謁佛時<br>　當願眾生　　得道如佛　　莫能見頂<br>　稽首而起　　當願眾生　　皆如佛意<br>　尊貴無上　　始欲旋塔　　當願眾生<br>　施行福祐　　究暢道意　　遶塔三匝<br>　當願眾生　　得一向意　　不斷四喜<br>　行詠歌經　　當願眾生　　念佛恩德<br>　行法供養　　畢住讚佛　　當願眾生<br>　光明神德　　如佛法身　　暮將洗足<br>　當願眾生　　得四神足　　周遍十方<br>　昏夜寢息　　當願眾生　　離於闇冥<br>　無復五蓋　　臥覺當願　　都使眾生<br>　得佛十八　　不絕之法　　是為菩薩<br>　誡願俱行　　兼愛博施　　不捨十方　</p><p><b>　　<A NAME="n187"></A>十地品第三</b><p>於是忍世界。百億天帝釋。皆於忉利紫紺殿上。化作七寶師子之座。施交露帳。席以綵縶已。各稽首請佛。佛意悉知。即為分身。遍諸釋殿。一一佛者。從眾菩薩。一切天帝。莫不悅豫。其下百億小國。續自見佛。如故不減。時十方剎。復來雲集。法意菩薩。首意菩薩。賢意菩薩。勤意菩薩。思意。知意審意。專意重意。盡意菩薩等。各從十方。與無數上人俱來。稽首佛足坐一面。蓮華上法意菩薩。即如其像。正坐定意。入於無量會見三昧。悉見十方。無數諸佛。各伸右手摩其頭。俱言。善哉。法意。菩薩勇健。乃得是定。十方如來。及釋迦牟尼佛。已皆拜汝成立功德。修微妙辯。知空無著行。究暢法要。通諸佛語。知眾生意。汝行已備。得佛不久。今使汝說菩薩。十住。令諸學者普知所行。於是法意菩薩。得佛辯辭。明哲至真。不忘不難。從定意覺而言曰。諸族姓子。欲求佛者。有十地住。往古來今。皆由此成。眾祐所歎。是合無量。具陳演說。如佛所言。何等為十。第一發意。第二治地。第三應行。第四生貴。第五修成。第六行登。第七不退。第八童真。第九了生。第十補處何謂發意。菩薩法住。有十事。謂初見佛。十功德起。一見佛端正。二身色相具。三神足現化。四道德深奧。五儀法無比。六謂知人意。七出經教明。八所言諦解。九見生死苦。十體樂佛法。稍稍開解。便發道意。欲曉了佛十力之智。其學有十。當知禮事諸佛。當曉說菩薩德。當諦了生死本。當願修貴治福。當令行勝三界。當學諸佛功德業。當求更見諸佛。當習行諸深三昧。當悲念諸罪苦人。當從生死輪還。是為上頭初發意<span class='corr'>之</span>地何謂治地。菩薩法住。有十事。以次學。一念人善。二淨潔心。三柔軟意。四安靜志。五常布施。六行慈愛。七利天下。八助平均。九視彼如己。十敬人如師。復有十學。當多諷經。當遠鄉土。當近明師。當學善言。當知時。當精進。當入要。當曉行。當不忘。當安志。是為次第治地之行<p>何謂應行。菩薩法住。有十事入如經。一見無常。二見生苦。三見行空。四見非身。五見無主。六無所貪。七無所著。八無為。九無欲。十無求。復有十學。當念人。當念剎。當念法。當念地種。當念水種。當念火種。當念風種。當念欲界。當念色界。當念無色界。心無戀慕。是為分別應行之地<p>何謂生貴。菩薩法住。有十事隨佛行。一不還邪道。二專心向佛。三思惟法意。四觀功德行。五見人如化。六見剎如夢。七見殃福空。八見諸法如幻。九苦樂無異。十解泥洹淨。復有十學。當知思念。去佛意空。來佛意空。今佛意空。去佛法淨。來佛法淨。今佛法淨。去佛自然。來佛自然。今佛自然。諸佛興等。皆無所異。是為平等生貴之地<p>何謂修成。菩薩法住。有十事行濟人。一為人方便。二令人安隱。三賑救天下人。四慈念一切。五悲傷眾生。六令人歡喜。七護視人物。八勸令隨道。九為現清淨。十令得泥洹。復有十學。當知眾生。無有要。無有種。無有數。無有造。無有正。不可思。不可稱。不可度。不可具說。為一切空。是為聖行修成之地。何謂行登。菩薩法住。有十事度輒成。一聞稱佛譏佛心無異。二聞譽法毀法心無異。三聞菩薩善菩薩惡心無異。四聞人相評論心無異。五聞人眾人寡心無異。六聞經多經少心無異。七聞生苦生樂心無異。八聞人難度人易度心無異。九聞法興法衰心無異。十遭有道遭無道心無異。復有十學。心無想不受想。不計身。無我所。無有見。無有主。無有受。為如化。為不成。無所有。是為盡信行登之地何謂不退轉。菩薩法住。有十事志牢強。一言有佛無佛不退轉。二言有法無法不退轉。三言有菩薩無菩薩不退轉。四六言有求佛無求佛不退轉。五有得佛無得佛不退轉。六曰古有聖道無聖道不退轉。七今有聖道無聖道不退轉。八後有聖道無聖道不退轉。九言三塗同三塗異不退轉。十言佛智有盡佛智無盡不退轉。復有十學。開微慧入大智。開大智入微慧。現一法入眾經。現眾經入一法。解眾生入空要。解空要入眾生。釋有想入寂定。釋寂定入有想。說少淨入多想。說多想入少淨。是為轉進不退之地<p>何謂童真。菩薩法住。有十事隨所入。一身口意不犯。二一切無瑕疵。三志壹在所生。四見人知內慈。五知人心所信。六知人意所解。七不受彼雜想。八知諸剎成敗。九神足疾遍到十方。十周滿持諸法。復有十事。學知佛世界。學如佛智能。學現佛神足行。學莊嚴諸佛剎。學遍遊諸國土。學法答眾問。學化無不現。學佛聲出諸法。學轉頃匝十方。學作一念見無數佛。是為清淨童真之地何謂了生。菩薩法住。有十事受慧見。一知一切生何道。二知眾生所習縛。三知人本所更來。四知人所行殃福之報。五知人受行何法。六知人心所入好惡。七知人意念若干變。八知十方國清濁。九知三塗無量慧。十知諦要說如應。復有十事。學法王正行。學法王禮儀。學法王興立。學法王出入。學法王周旋。學法王威嚴學法王坐起。學法王教令。學法王拜人。學法王巡行剎土。是為受決了生之地何謂補處。菩薩法住。有十事智難及一當念感動無數國。二當為無數國現明。三當為無數國立法。四當為開度無數國。五當利安無數國。六當聲曉無數人。七當觀察知眾生意。八當知眾生無極念。九當令無數人入法。十以次第現人慧了。生所不能及補處者十。不能知其身事志行。神足定念。達古知今。見後明處。及修剎法。聖意之事。補處所欲。又有十事。學佛三塗無際之慧。學具足諸佛法。學法法無所著。學諸佛無底藏。學神智成其剎。學光明照十方。學佛定感動諸國。學權道隨意化。學遍教令成就。學合會轉法輪。所以學者。欲一切知。已一切敏。無所復學。是名為補處。從十十法成。現世得紹代無上正真之道。為最正覺。度脫天下。佛言。善哉善哉。法意菩薩。可謂佛子。一切十方去來現在佛。皆由此興。是法無際。所照無量。度人無極。智心無盡。佛說是已。皆大歡喜。為佛作禮佛說菩薩本業經<p class='juan'>
</p>
</body></html>
