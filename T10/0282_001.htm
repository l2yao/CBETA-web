<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p><b>　　<A NAME="n188"></A>No. 282 [Nos. 278(7), 279(11), 282]</b><p><b>　　<A NAME="n189"></A>諸菩薩求佛本業經一卷</b><p><span class='byline'>　　　　西晉優婆塞聶道真譯</span><br><p>若那師利菩薩。問文殊師利菩薩。菩薩何因身有所行。不令他人得長短。口所言。不令他人得長短。心所念。不令他人得長短。何緣身不法他人長短。口不說他人長短。心不念他人長短。持是身所行口所言心所念。眾阿羅漢辟支佛。及諸天人世間人民。所不能及知。身所行口所言心所念。無能逮者。無有能動轉者。身所行口所言心所念。無有能害者。身所行口所言心所念。皆成就遂意。身所行事淨潔。口所言淨潔。心所念淨潔。身所行無瑕穢。口所言無瑕穢。心所念無瑕穢。身所行智慧在上頭。口所言智慧在上頭。心所念智慧在上頭。生時端正。生時智慧。生時布施。生時種類中好。生時於尊貴家。生時面色好。生時善相與眾異。意所念皆強。多所護持不忘。無所愛惜。高才猛健。猛中尊。猛中貴。猛中勇。猛中勇猛。猛中無有比。所識為無有能斟量者。所議無有央數。所議為不可計。無有邊幅。無有能勝者。慈愛於佛經。皆前世筋力行所致。多所出入語者。人皆信用之。無有不敬附者。身所行。無有不淨潔者。諸所視經。無有不了知者。一心降意。思惟明曉。迴念入禪。出入五音中。入於四事中。入於三事中。入於十二事中過去當來今現在所出生福祐功德中。入於七覺意中。入於虛空無常無所罣礙中。入於六波羅蜜經中。悉具足念善慈愛愍傷等。心悉無所憎愛。入於十種力慧中。為諸天梵釋。阿須輪鬼神龍所供養。悉愛護十方人。諸有驚怖者。皆歸仰得解。諸有恐懼急緣者。無不得安隱者。明於十方。如燈火如炬火。如大火如日月。過度諸世間人。如船佐。如船中人。有尊師。於諸天世間人民蜎飛蠕動之類。極善極豪。都於大眾中。最獨尊雄中復重雄。極上無有與等者。如是法當何以致之。文殊師利菩薩。謂若那師利菩薩言。善哉善哉。佛子所問。乃爾極大慈愛。多所度脫。乃作是發意問。所問者皆有佛子菩薩身所行。有口所言。有心所念。有意所念道。諸所施行功德悉可得。未曾增減。佛經時。過去當來今現在佛。悉受得之。皆從是起成。皆使世間人民悉安隱。諸所說經悉諦受。諸所有宿命惡悉消盡。諸經悉受得之。諸所有皆快。諸所有皆好。無有與等者。如是佛子。行於大道者。悉皆得之<p>菩薩居家法。心念言。十方天下人。皆使莫為愛欲所拘繫。悉入虛空法中。菩薩孝順供養父母時。心念言。十方天下人。皆使早得佛道。以當度脫十方天下人。菩薩妻子共居時。心念言。十方天下人。皆使諸有愛欲悉消去。菩薩居家。有所思時。心念言。十方天下人。皆使脫於愛欲中。得道極過度。菩薩居家相娛樂。作音樂時。心念言。十方天下人。皆使聽受諸經。悉得聞如是作音樂時欲聽聞。菩薩著七寶時。心念言。十方天下人。皆使脫於重擔去。悉得止休息。菩薩在婇女中相娛樂時。心念言。十方天下人。皆使悉入佛經中。拔棄於婬泆。菩薩在樓上時。心念言。十方天下人。皆使上佛經講堂上。悉受諸經無有與等者。菩薩布施時。心念言。十方天下人。皆使諸所有。但欲施與人。無有貪愛者。菩薩與妻子恩愛時。心念言。十方天下人。皆使早脫去於婬泆惡露悉棄捐。令覺知入虛空中。菩薩患厭家中時。心念言。十方天下人。皆使早得脫解。無所復拘著。菩薩棄家行學道時。心念言。十方天下人。皆使得出去莫復還入愛欲中。無所復貪若菩薩到佛寺時。心念言。十方天下人。皆使但念佛。悉入諸經中。無所復罣礙。菩薩至師和上所時。心念言。十方天下人。皆使心所念。善無有不得者。悉入正經中。菩薩索作沙門時。心念言。十方天下人。皆使所至到。悉令得成就。莫復中悔止。菩薩去白衣時。心念言。十方天下人。皆使極照明。於功德中。莫令有懈怠。菩薩受袈裟時。心念言。十方天下人。皆使無所沾污。持心如佛。菩薩剃頭髮時。心念言。十方天下人。皆使垢濁悉除去。莫復與共會。菩薩作大沙門時。心念言。十方天下人。皆使還漚和拘舍羅波羅蜜悉得經。菩薩作沙門時。心念言。十方天下人。皆使作沙門時。令如佛悉度十方天下人。菩薩持戒時。心念言。十方天下人。皆使護持禁戒。莫令犯如法。菩薩受和上時。心念言。十方天下人。皆使念所知禪。極過度。無所一罣礙。菩薩受師時。心念言。十方天下人。皆使所作。悉為狎習。如所教法。持不失。菩薩自歸於佛時。心念言。十方天下人。皆使無不歡樂於佛法。悉生極好處。菩薩自歸於經時。心念言。十方天下人。皆使無不得深經藏。所得智慧如大海。菩薩自歸於僧時。心念言。十方天下人。皆使無不得依度如比丘僧。有所依度樂於佛道德。菩薩開戶時。心念言。十方天下人。皆使早開天門。入佛經門。莫復厭還者。及自到佛泥洹道。菩薩入室中時。心念言。十方天下人。皆使得度脫。所居止處。早如佛所止處。早逮得深經。眾阿羅漢辟支佛所不能及。菩薩閉戶時。心念言。十方天下人。皆使早閉塞惡道門。諸所有宿命惡悉燒盡。菩薩敷床時。心念言。十方天下人。皆使早入至深經中。悉視十方人虛空。菩薩坐時。心念言。十方天下人。皆使坐安如佛坐於師子座上時。莫令心有所著。菩薩正坐時。心念言。十方天下人。皆使入正功德中。無令有狐疑增減佛經中。菩薩喘息時。心念言。十方天下人。皆使喘息定成止足。菩薩佪念觀時。心念言。十方天下人。皆使當作是念。見無常法。菩薩起坐時。心念言。十方天下人。皆使所見虛空法。無有不了知者。菩薩足蹈地時。心念言。十方天下人。皆使住安隱。不復動搖。菩薩著泥洹僧時。心念言。十方天下人。皆使撿持功德。悉愧於世間諸所有早令得佛道。菩薩繫帶時。心念言。十方天下人。皆使結諸功德悉令堅。菩薩被安和時。心念言。十方天下人。皆使重益得諸功德。悉入諸經中。極過度去。菩薩被震越時。心念言。十方天下人。皆使常樂喜於佛經。未曾有離時。菩薩持楊枝時。心念言。十方天下人。皆使學諸經。悉淨潔得。菩薩漱齒洗口時。心念言。十方天下人。皆使諸垢濁。悉淨潔去清淨住。菩薩左右時。心念言。十方天下人。皆使棄眾惡。斷絕婬泆瞋恚愚癡。菩薩行至水時。心念言。十方天下人。皆使上佛經。悉淨潔。菩薩持水行時。心念言。十方天下人。皆使無不謹敕軟好心淨潔。菩薩澡手時。心念言。十方天下人。皆使軟好手取諸經道法。菩薩洗面時。心念言。十方天下人。皆使入佛經道。面門莫令有瑕。穢菩薩向出門時。心念言。十方天下人。皆使逮所求索。悉疾得無所復罣礙。菩薩向道時。心念言。十方天下人。皆使早得佛。莫復令還。菩薩行道時。心念言。十方天下人。皆使入無底經中。悉深入經。淨潔身體。無所罣礙。菩薩行道上阪時。心念言。十方天下人。皆使喜樂佛經。無有厭極時。菩薩行道下阪時。心念言。十方天下人。皆使入佛大道中。悉貫諸智慧。菩薩行曲道中時。心念言。十方天下人。皆使莫有邪念。無令有惡口。菩薩行直道中時。心念言。十方天下人。皆使心念正道。無令有諛諂。菩薩見揚塵滿道時。心念言。十方天下人。皆使諸欲去。常得明經。菩薩見淹塵滿道時。心念言。十方天下人。皆使常柔軟心。悉得諸慈哀。菩薩見陰涼樹時。心念言。十方天下人。皆使諸所惡法。悉除去通利。入佛經中悉覺知。菩薩見講堂精舍時。心念言。十方天下人。皆使聽受諸經悉入中。菩薩見林大樹時。心念言。十方天下人。皆使無不歸仰供養者。天上世間皆悉然。菩薩見山時。心念言。十方天下人。皆使心念高才。明諸功德法。無有能勝者。菩薩見棘樹時。心念言。十方天下人。皆使疾遠離於婬泆瞋怒愚癡。菩薩見葉樹時。心念言。十方天下人。皆使道覆蓋得禪。迴入三昧。菩薩見華樹時。心念言。十方天下人。皆使莊身得三十二相。菩薩見實樹時。心念言。十方天下人。皆使得華實。悉具足於佛經中。菩薩見流水時。心念言。十方天下人。皆使入佛經流淵中。悉得佛智。菩薩見井時。心念言。十方天下人。皆使早開經門。一味無有異。菩薩見汲水時。心念言。十方天下人。皆使所道智悉具足。開入功德法中。菩薩見泉水時。心念言。十方天下人。皆使所問慧者。多所解。悉會於佛經道中。菩薩見大水時。心念言。十方天下人。皆使悉重持諸功德法。無有盡[<a href='javascript:showpic("../fontimg/016574.gif")'>歹*斯</a>]。時無有能過者。菩薩見橋梁時。心念言。十方天下人。皆使得諸經。極過度人。如橋梁過人。無有極止時。菩薩見宅舍時心念言。十方天下人。皆使遠離於愛欲。十方人心所念者皆悉知。菩薩見園時。心念言。十方天下人。皆使心無所拘著。不樂於五音樂五所思。菩薩見果園時。心念言。十方天下人。皆使心無所愁憂。悉得深智本根。菩薩見戲園時。心念言。十方天下人。皆使無不精進者。莫令離於佛諸經。菩薩見莊嚴大眾出時。心念言。十方天下人。皆使莊嚴於三十二相悉逮得。菩薩見人愁憂時。心念言。十方天下人。皆使莫復愁憂。菩薩見人樂時。心念言。十方天下人。皆使樂喜深經。菩薩見人不樂時。心念言。十方天下人。皆使恩愛。無所著。菩薩見人安隱時。心念言。十方天下人。皆使安隱。逮得如佛安隱。菩薩見人勤苦時。心念言。十方天下人。皆使滅[<a href='javascript:showpic("../fontimg/016574.gif")'>歹*斯</a>]諸勤苦。悉見正真道。菩薩見人強健時。心念言。十方天下人。皆使強健如佛。時身強健。菩薩見人病時。心念言。十方天下人。皆使念無常。悉入虛空中。盡究竟於佛經。莫復還。菩薩見端正人時。心念言。十方天下人。皆使愛樂於佛經。菩薩見醜人時。心念言。十方天下人。皆使莫墮醜惡中。菩薩見報恩時。心念言。十方天下人。皆使報恩於諸菩薩。菩薩見不報恩人時。心念言。十方天下人。皆使無有慳貪。悉示人於正道。菩薩見沙門時。心念言。十方天下人。皆使受諸經。悉究竟得。菩薩見異道人時。心念言。十方天下人。皆使諸惡根本。悉消盡賜。究竟諸經。菩薩見仙人時。心念言。十方天下人。皆使所求願。盡悉得。所作為皆成足。菩薩見被鎧人時。心念言。十方天下人。皆使受鎧悉具足於佛經。菩薩見愚鈍時。心念言。十方天下人。皆使黠健。所作為。莫墮眾惡中。菩薩見講經時。心念言。十方天下人。皆使所聞知。無不解慧者。菩薩見帝王時。心念言。十方天下人。皆使自致為經中王。自然轉經。說道無有休絕時。菩薩見太子時。心念言。十方天下人。皆使作佛子。常化生於經中。菩薩見公卿時。心念言。十方天下人。皆使明於深經中所問慧。莫不解遣承用者。菩薩見旁臣長吏時。心念言。十方天下人。皆使念正莫用有惡。無令遠離於諸菩薩。菩薩見城時。心念言。十方天下人。皆使身體。無有與等者。悉令人善無有能過者。菩薩見宮闕時。心念言。十方天下人。皆使樂明於心。常念與善功德相值。菩薩見持錫杖時。心念言。十方天下人。皆使常作善。為人所仰。常欲施與人。教人為善法。菩薩持缽時。心念言。十方天下人。皆使多所饋遺。悉受所供養。皆入於無底功德中。菩薩行分越時。心念言。十方天下人。皆使入佛法處。無有忘誤時。菩薩至人家門時。心念言。十方天下人。皆使至佛經門。菩薩入門內時。心念言。十方天下人。皆使入佛智慧內。菩薩未受飯食時。心念言。十方天下人。皆使無有逆難。悉入般若波羅蜜經中。菩薩未得飯時。心念言。十方天下人。皆使莫復墮泥犁。禽獸。薜荔。監樓。惡道中。菩薩見空缽時。心念言。十方天下人。皆使空於愛欲中。菩薩見滿缽時。心念言。十方天下人。皆使滿諸功德中。菩薩見受飯缽時。心念言。十方天下人。皆使奉行佛道事。菩薩見慚愧人時。心念言。十方天下人。皆使無不慚愧於愛欲者。菩薩見不慚愧人時。心念言。十方天下人。皆使心所念惡悉棄捐。莫不慈哀者。菩薩得美食時。心念言。十方天下人。皆使所願。無不悉得者。心無沾污。菩薩得麤飯食時。心念言。十方天下人。皆使柔軟心。無不愍傷者。菩薩飯時。心念言。十方天下人。皆使如禪食足。常飽於經。菩薩食味時。心念言。十方天下人。皆使飽味。如佛喉咽所化味時。悉令逮得於甘露名經。菩薩飽已時。心念言。十方天下人。皆使所作。為悉成足。入佛經極過去。菩薩說經咒願時。心念言。十方天下人。皆說所道。無有盡時。悉入佛諸深經中。菩薩說經咒願已出去時。心念言。十方天下人。皆使出於三處色。無常空中。悉受得佛智慧。菩薩入水時。心念言。十方天下人。皆使入佛智慧中。過去當來今現在悉平等。菩薩浴時。心念言。十方天下人。皆使洗除心垢。悉令去明極照至邊。菩薩見熱時。心念言。十方天下人。皆使遠離於熱極過度去。菩薩見寒時。心念言。十方天下人。皆使作人中將。得極明涼好處。菩薩見誦經時。心念言。十方天下人。皆使解於諸經處。盡求索智。悉攬持諸慧。菩薩見佛時。心念言。十方天下人。皆使與諸佛共會。心無所罣礙。菩薩上向視佛時。心念言。十方天下人。皆使眼所視。無所罣礙。見無極處。菩薩為佛禮拜。頭腦著地時。心念言。十方天下人。皆使無有能逮見佛頭上者。天上天下。菩薩拜起。正視佛時。心念言。十方天下人。皆使行經無有與等者。菩薩繞佛一匝時。心念言。十方天下人。皆使繞極善所作。為皆究竟賜經明。菩薩繞佛三匝時。心念言。十方天下人。皆使所作為。心常勇。未常遠離於佛道。菩薩稱譽佛功德威神時。心念言。十方天下人。皆使所作為。功德不可計。威神不可計。功中極過度。菩薩洗足時。心念言。十方天下人。皆使悉得佛神足念飛。無所復罣礙。悉入具。菩薩稱譽佛相時。心念言。十方天下人。皆使身體。悉具足如佛經身。菩薩臥坐時。心念言。十方天下人。皆使得佛智慧。得十力。是為菩薩常所行道<p>是釋迦文佛剎。凡有百億釋提桓因坻。皆忉利天上。悉各思想欲請佛。諸釋提桓因坻皆為佛於紫紺正殿上。施七寶師子座。以天所有名好劫波育雜色。若干種絕殊好。皆敷著座上。皆施絕好交露帳。皆各於適已。佛即悉知之。佛便分身威神。悉皆在百億忉利天上釋提桓因抵外門。一一釋提桓因坻。皆有一佛。凡有百億佛。皆與諸菩薩等俱。諸釋提桓因坻。皆大歡喜。悉出迎。為佛作禮。請佛入。佛即與諸菩薩等俱入。至紫紺正殿上帳中坐。諸菩薩等。悉各於一一七寶蓮華師子座交露帳中坐。佛續在是百億小國土。與諸菩薩共坐。威神不動。十方諸菩薩大復來會<p>曇昧摩提菩薩。復有曇昧摩提菩薩。師利摩提菩薩。俱那摩提菩薩。墮夜摩提菩薩。沙頭摩提菩薩。若那摩提菩薩。沙遮摩提菩薩。阿迦摩提菩薩。沙羅摩提菩薩。薩和摩提菩薩諸菩薩求佛本業經</body></html>
