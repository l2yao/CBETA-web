<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p><p></li><p><b>　　<A NAME="n192"></A>No. 284 [Nos. 278(11), 279(15), 281(2), 283]</b><p><b>　　<A NAME="n193"></A>佛說菩薩十住經一卷</b><p><span class='byline'>　　　　東晉三藏祇多蜜譯</span><br><p>佛說菩薩戒。十二時竟。文殊師利。白佛言。菩薩用何功德。得是十住。唯願天中天。分別說之。佛言。善哉善哉。文殊師利菩薩摩訶薩。多所憂念。多所安隱。吾當為汝具說其要。諦聽諦受。文殊師利言受教。佛言。有十住菩薩功德。各有高下。自有次第。文殊師利言。何等為十<p>一住波藍質兜波菩薩法住。佛言。上頭見佛端正無比。視面色無有厭。無有逮者。尊貴無有能過者。所教授無有能踰者。見佛威神儀法如是。便稍稍入佛道中。轉開導之。皆隨其意教度脫之。見勤苦皆愍傷之。稍稍解曉佛語。信向之。新發起意。學佛道。悉欲得了知佛智十難處。悉欲逮得之。何等為十難處。佛十種力是也。一者當供養佛。二者當隨其所樂當教語之。三者所生處皆尊貴。四者天上天下無有能及者。五者佛智慧悉逮得。六者世世所生處。得見無央數佛。七者佛經悉逮得。八者悉過度諸生死九者今脫去不久。十者悉度脫十方人<p>二住何等為阿闍浮菩薩法住。佛言。有十意念十方人。何等為十意。一者悉念世間善。二者潔淨心。三者皆安隱心。四者柔軟心。五者悉愛等。六者心念但欲布施與人。七者心悉常等護。八者念人與我身無異。九者心念十方人。視如視師。十者心念十方人。視如視佛。阿闍浮菩薩法。當多學經。多學經已。當獨處止。獨處止已。常當與善師從事。當在善師邊易使。當隨時。隨時所作為勇。所作為既勇。當學人慧。中以所受法當悉持。當不忘也。既不忘者。當安隱處止。所以者何。益於十方人故<p>三住何等為喻阿闍菩薩法住者。佛言。入於諸法中。用十事。何等為十事。一者謂所有皆無常。二者謂所有皆勤苦。三者謂所有皆虛空。四者謂所有皆非我所。五者謂所有皆無所住。六者謂所有皆無所利。七者謂所有皆無所止。八者謂所有皆無有處。九者謂所有皆無所著。十者一切無所有。諸法悉入一法中。一法悉入諸法中。是為喻阿<span class='corr'></span>闍菩薩教法<p>四住何等為闍摩期菩薩法住者。佛言。常願於佛處生有十事。一者不復還。二者多深思於佛。三者深思於法。四者意念比丘僧。視十方人慈心。五者思惟萬物皆無所有。六者十方佛剎皆虛空。七者宿命所作了無所有。八者諸所有如幻皆虛空。九者諸所勤苦無所有。十者泥洹虛空亦無所有。用是故。生於佛法中。是為闍摩期菩薩教法<p>五住何等為波俞三般菩薩法住者。佛言。所作功德悉度十方人。有十事。一者悉護十方人。二者悉念十方人善。三者悉念十方人令安隱。四者悉愛十方人。五者悉哀念十方人。六者悉念十方人。莫使作惡。七者悉引十方人。著菩薩道中。八者悉清淨於十方人。九者悉度脫十方人。十者悉使十方人般泥洹。是為波俞三般菩薩法教<p>六住何等為阿耆三般菩薩法住者。佛言。有十法深哀慈心。一者有人說佛善惡。心無有異。二者說法善惡。心無有異。三者說菩薩善惡。心無有異。四者求菩薩道人共相導善惡。心無有異。五者有人言。十方人有多少。心無有異。六者睹十方人。展轉相導善惡。心無有異。七者中有人說言。十方人易脫難脫。心無有異。八者若有人說法多少。心無有異。九者有人說法壞不壞。心無有異。十者有法處無法處。心無有異。是為阿耆三般菩薩教法<p>七住何等為阿惟越致菩薩法住者。佛言。菩薩有十事堅住不動。一者言有佛無有佛。心不動還。二者有法無法不動還。三者有菩薩無菩薩不動還。四者有求索菩薩道。無求索菩薩道者不動還。五者持是法得。持是法不得。不動還。六者有諸過去佛無過去佛不動還。七者有諸當來佛。無當來佛不動還。八者有現在佛。無現在佛不動還。九者佛智慧盡不盡不動還。十者當來過去現在世事。乎若干種。若一種不動還。是為阿惟越致菩薩教法<p>八住何等為鳩摩羅浮童男菩薩法住者。佛言。菩薩於十事中住。一者身所行口所言心所念。悉淨潔。二者無有能得長短者。三者一反念在所欲生何所。四者十方人。知誰慈心者。五者十方所信用悉知。六者十方人若干種悉知。七者十方人所作為悉知。八者十方諸佛剎土成敗悉知。九者得神足念飛在所至到。十者諸法悉淨潔。是為鳩摩羅浮童男菩薩教法。九住何等為俞羅闍菩薩法住者。佛言。用十事得。一者十方人所出生悉知。二者十方人所繫恩愛悉知。三者十方人所念本末。所從來悉知。四者十方人所作宿命。所趣向悉知。五者十方人若干種諸法悉知。六者十方人所念若干種變化悉知。七者諸佛剎善惡壞敗悉知。八者過去當來現在。無央數世事悉知。九者十方人等不等悉知。十者教授十方人。說虛空法悉知。是為俞羅闍菩薩教法<p>十住何等為阿惟顏菩薩法住者。佛言。菩薩入於十智中。能分別知。有十事。一者何因當感動十方諸佛剎。二者當明無央數佛剎中。事三者我日日當署置無央數佛剎中菩薩。四者我日日當度脫無央數佛剎中人民。五者我當安隱無央數佛剎中眾生。六者十方人。莫不聞我聲歡喜得度脫者。七者悉令十方人民。使得佛道。皆捨家作沙門。八者十方人所思想善惡。我悉知之。九者十方人我悉當內著佛道中。悉使發菩薩意。十者十方人我悉當度脫之。是阿俞羅闍菩薩。了不能及知阿惟顏身所行口所言心所念所作為。了不能及知阿惟顏菩薩事。亦不能知神足念。不能知飛行。亦不能逮知阿惟顏菩薩當來過去今現在事。是為阿惟顏菩薩教法<p>佛說是時。和輪調菩薩等。七萬二千人。皆大踊躍歡喜。各現光明。展轉相照。各各起正衣服。前以頭腦著地。為佛作禮而去佛說菩薩十住經</body></html>
