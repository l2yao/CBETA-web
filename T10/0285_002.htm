<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
漸備一切智德經卷第二</p>
<p><span class='byline'>　　　　西晉月支三藏竺法護譯</span><br><p><b>　　<A NAME="n199"></A>興光住品第三</b><p>金剛藏曰。佛子菩薩大士。已得究暢第二住地。便入第三。尋當思惟。性行十事。何謂為十。一曰志性清淨。二曰性行明達通利。三曰消滅淡泊其意。四曰心懷無垢瑕穢。五曰志念永不退轉。六曰其心堅固而不怯劣。七曰其念極上無窮。八曰性行輕便而不遲鈍。九曰其行微妙巍巍高玄。十曰其心弘廣不協局迮。假使菩薩住第三地。觀諸萬物一切無常。苦空不淨不可保信。悉歸壞敗不久存立。適起尋滅。本無所成。當來未至。現在無住。察於一切萬物所有。皆歸沒盡。已得入此無所有地。悉是憂惱。危厄眾難患害合會。結在憎愛之業。多有愁慼。咸以無常。婬怒癡火。甚為熾盛。因為成立。無所依怙。察此一切猶如幻化。一切萬物。悉為恐懼。無有救護。心數動移。便以違失本之慧。見如來慧不可思議。不可限量。不可稱載。極遠巍巍。無有雜碎。亦無眾厄。無為常存。無畏第一。不復退轉多所濟護。所見平等。已見如來無量聖慧。睹眾危厄。益加愍哀念于眾生心行十事。何謂為十。一曰心念將濟孤獨危困。二曰常化貧乏使入道法。三曰消于婬怒癡火所然熾盛。四曰其心周旋生死而不造亂五曰其心常欲蠲除塵勞之穢覺未覺者。六曰其心顯燿令習自在。七曰勸導離善法者使樂大雅。八曰其心忘失佛法令入正道。九曰其心迷惑隨生死流使返其源。十曰其心見在愚徑而懷恐懼令立無畏。彼已睹察眾生無數危厄。三界之患。輒修精進。吾當將濟一切群黎。度之解脫令致清淨。使得超越。化之立之。勸之寤之。開之示之。令至滅度。已能如是。達至無為。普入萬性。如斯將濟一切眾生。所化若茲具一切智如來聖慧。心念勤修。擁護眾生。又自思之。以何因緣。以何方便。化此無數眾生之類。墮在苦惱塵勞之厄。所遭焚燒。使立永安。令無復異。住在無礙三脫之門。已立斯法。開化他人。以無罣礙三脫慧門。無復異行。解一切法。知無所行。了本真諦。導之為行行無所行。以此慧明。不復觀聽。猗他之義。唯學佛道。又心念言。何所為具一切佛法之根本也。唯以博聞分別義理。以觀此慧益加增修。勤求正法。專精奉行。夙夜思法。欲聽受之。不以為厭。樂法不廢。發生好法。求法導法。志法由法。流法歸法。救法護法。行法。善求道法。不慕世間無限寶物。無用諸藏盈滿之珍。已得自在。發意布施。不念有難唯思法師。於世難值甚為希有。以用法故無所愛惜。內外所有咸以布施。所可惠施。若施眷屬。田地。財寶帑藏。珍琦。瓔珞。妻子男女。頭目手足。耳鼻肌肉。支體衣食。及己身命。用經典故。無所貪吝。皆能惠施。用法典故。極重愛樂。所用安已。明珠如意。貴價瑰琦。布施之時。謙下卑言。所可放施。不懷悔恨。身心不惱。其有受者。因是令度。所不聞法。聞之欣然。勝得三千大千國土滿中珍寶。寧聞一偈不用梵釋轉輪王位。修無央數百千劫行。或有來謂。卿今所興習。是平等正覺之業。菩薩淨行。假欲得聞此大正法。自投大火。更無極苦苦惱之患。越斯大火。若使己身。遭是困厄。乃成佛道。即念言。今我身求經。道寧愛樂一句法。不用此身。正使此三千世界滿中火至梵天。求法故自投中。況小火也。設命墮在一切地獄。苦痛不安。故當勤慕。求于法典。況復值遇人間之惱。以此方便。求于經典。若使聞法。如法觀察。一心解達。彼若聽經。自伏己心。念志上道。識如是意。在於經典。而行要法。慕樂佛道。終不唐舉。口言清淨。照察如是。住菩薩地。寂除情欲。消滅諸惡不善之法。專惟善業。歡悅安隱。成第一禪。又除想念。其內寂然。而心一矣。無復思想。隨時順行。歡悅安隱。成第二禪。又好喜離。欲造恬泊行。其心寂默。身意快然。猶如眾聖所言。觀察其心。安隱行第三禪。又除其樂。棄捐眾苦消竭前本。無樂無苦。專精永然其心清淨。行第四禪。彼則越度一切色想。已超色想。逮有無想。入于名號。因時思念若干名想。輒以修行無量虛空虛空之想。彼已越度諸虛空想。因修奉行無量識慧之想。彼則越度諸虛空想。便無所著。修無所有。已度一切無所有業。因修無想。亦不離想。則不樂餘。所興發處。唯奉道法。因修慈心。廣大無際。不可限量。無怨不恨。欲護眾生。一志普周。遵行悅豫。慈念十方。哀喜行護。亦復如是。其心廣大。愍護無際。無怨不恨。欲濟眾生。救護十方。具四等心。一切蒙安。又彼修成若干變化。神足示現。震動天地。以一身化為無數身。以無數身。還合一身。徹越虛空。通過牆壁。入出太山。須彌鐵圍。無所罣礙。如遊虛空。虛空中坐。猶如飛鳥出沒于地。如入在水。履水上行如行于地。身出煙火如大炬然。察是日月。神足巍巍。威神無極。遊行四域。消除闇冥。以手捫摸日月宮殿。其身遠超。上至梵天。耳之徹聽。清淨洞達。過於天人聞其言聲諸天人民。又復了知眾生心念。所念如是。知有欲心無欲之心。有恚心無恚心。有癡心無癡心。有塵勞心。無塵勞心。小心大心。多心少心。要心無要心。亂心正心。定心不定心。解脫心無脫心。最上心無上心。審見本末。皆悉知之。如是一切分別眾生諸心所念。善惡禍福。道俗真偽。靡所不達。又識無限前宿所居。一生十生。百生千生。不可稱載宿命時事。悉識別之。劫壞劫成。悉知無數不可計會天地成敗。吾曾更歷國土處所。名姓如是。所遊飲食。壽命長短。衣服好醜。所遭苦樂。彼沒生此。此沒生彼此沒生此。彼沒生彼。周遍沒來生。尋復還返。以是比類。曉知無限前宿所更。已復清淨。清淨天眼。過諸天眼。見人生死善惡所歸。尊卑貴賤。如所作受。又此眾生身行善。口言善。心念善。不謗聖賢。奉修正見。壽盡身散。得上天生。又若眾生。身行惡。口言惡。心念惡。誹謗聖賢。或於邪見。壽盡身散。墮于地獄以淨天眼。普見天人。蜎飛蠕動蚑行之類。所行禍福善惡所趣。又以一心三昧正受。若從定起。不用此德。有所向生。唯睹具足菩薩道品。願有所濟。故示現生。住于菩薩興光之地。見於十方無數億千兆載諸佛。奉事供養。衣服飲食。床褥臥具。病瘦醫藥。歸命諸佛。聽所演法。已聞受法。隨器授與。未曾越法。不毀佛教。各各觀察。益以愍哀。普如己身。親族無異。欲解諸縛。於無央數億百千劫兆載垓限。斷邪見欲。心不在言。亦除邪瞋愚癡之態。如金寶師工治寶矣。以作臂釧。釵鐶。瓔珞。[<a href='javascript:showpic("../fontimg/020992.gif")'>王*步</a>]瑤之屬。無不成好。菩薩如是。住興光地。則以無言。消諸所見。諸婬怒癡。以是德本。增行巍巍。清白日甚。漸備仁和忍辱之原。將順戒禁而無所犯。心不懷恨不抱怒亂。志性無諂。心懷詳序。而不卒暴。一切所作。不以究竟。所作成辦。不行諛諂。無虛偽時。性無所受。行甚清淨。彼以四恩。而宣愛敬。行益利義內志篤厚。十度無極。忍辱精進。所度無極。慇懃修此。亦復勸化餘諸菩薩。謹慎清淨。是為菩薩諸大士等第三住法。名曰興光。菩薩住此。諸根通達。若作天王。執權方便。有所造立。若行布施。作行敬愛。設修利益。其心常一。念佛不捨。致普具。念一切智業。以何等行。為諸眾生。致于最尊。得普敏達。為眾導師乎。發意之頃。精進超絕。一時悉逮百千三昧。時金剛藏菩薩大士。欲復重散此義所歸。說此頌曰<p><p class='lg'><br>　斯等性清淨　　德室心通達<br>　貪欲患消除　　成不退轉業<br>　興發堅固志　　強勇進微妙<br>　其意甚廣大　　因是入三住<br>　已立於此地　　宣布光曜住<br>　說非常苦空　　不淨毀散法<br>　為不得久存　　須臾虛無聲<br>　選擇悉有為　　無來無所往<br>　由是致疾病　　遭愁憂涕泣<br>　與眾惱俱合　　受結著恩愛<br>　苦患不可意　　常熾然三火<br>　以見有為業　　發起無限難<br>　若厭於三處　　其心無所慕<br>　欲求諸佛慧　　其意不變異<br>　無量不可思　　所度無等倫<br>　睹彼眾滅度　　諸最勝聖慧<br>　已見於諸佛　　永無眾患厄<br>　無救離依怙　　扶濟使得出<br>　常貧於道法　　為三火所災<br>　犯所有苦惱　　百種縛其心<br>　重敬眾塵勞　　無明志下賤<br>　已失威神力　　違安住道寶<br>　流墮生死淵　　恐怖求解脫<br>　我應擁護之　　堅強等精進<br>　志樂於尊慧　　不貪世人榮<br>　觀察何等宜　　逮致至解道<br>　無他諸罣礙　　成諸如來慧<br>　其慧為智明　　是眾安住樂<br>　以聞智專惟　　成菩薩聖慧<br>　適聽所說法　　尋精進奉行<br>　夙夜欲啟受　　無餘因緣業<br>　以法而樂義　　以法廣救護<br>　明月珠眾寶　　所愛敬親里<br>　國土廣無極　　具足豐盛尊<br>　妻子及男女　　眷屬諸走使<br>　以經典之故　　布施不吝此<br>　頭目及手足　　己身之肌肉<br>　目見而口言　　施血如流江<br>　見害屠割刑　　所重髓布施<br>　不以此為苦　　不聞法為患<br>　假使有來者　　口宣如是辭<br>　猶如火所起　　自投炎赫盛<br>　若聽安住說　　微妙法要寶<br>　聞之甚思惟　　功勳義章句<br>　一句法義故　　頂戴須彌山<br>　設使三千世　　滿火至梵天<br>　我聞法善利　　其意達玄妙<br>　若人聞致是　　任如是苦惱<br>　正使於中死　　求得道慧明<br>　雖遭此眾難　　忍苦不以患<br>　何況人身苦　　若干之厄難<br>　我之所戀慕　　惟志求聞法<br>　若得數聞法　　隨時而思惟<br>　四禪四等心　　悅豫三昧定<br>　承於五神通　　漸備具足行<br>　以是由自在　　不墮所向生<br>　住立此軌德　　順無數億佛<br>　意常奉供養　　聽受斯經典<br>　曉了離邪住　　啟顙清淨行<br>　猶若金無垢　　號曰為紫磨<br>　住是雅功勳　　報處忉利宮<br>　造立為豪尊　　迴轉處魔天<br>　魔天若干會　　功德諸章句<br>　以住無以意　　唯求佛功德<br>　佛子已住此　　慇懃慕精進<br>　逮致三昧定　　其數各百千<br>　睹見諸佛最　　相好若干種<br>　如益極微妙　　功勳尊無量<br>　是為第三住　　安住身自說<br>　普愍諸世間　　諸菩薩無上<br>　時諸天人聞大行　　微妙巍巍所住地<br>　眾祐諸子懷踊躍　　則以天華散佛上<br>　會在地樹持衣被　　嗟歎稱揚此經典<br>　魔后可敬柔軟好　　鼓樂歌頌勝妙法<br>　其自在天歡悅句　　以月明寶貢安住<br>　口宣我等故有佛　　興發德時度彼岸<br>　其最法勝何故然　　獨歎菩薩行第一<br>　我今得聽妙道地　　於百千劫難得聞<br>　益加宣布愍諸天　　諸佛之子行殊勝<br>　得聞此軟聖眾會　　當得服行寂無地<br>　如月除患盛　　已興安住談<br>　第四所遊行　　演行最為上　</p><p><b>　　<A NAME="n200"></A>漸備經暉曜住品第四</b><p>金剛藏復曰。佛子復聽。菩薩大士。已能清淨。住第三地。便進入在第四地住。輒得超越。入十明曜。何等為十。一曰遊在眾生之界。二曰周行通諸法界。三曰遍察三千<span class='corr'>世</span>界。四曰觀于無窮虛空之界。五曰普省眾神識源。六曰流布在於欲界之處。七曰周旋往來於色界中。八曰優遊而化於無色界。九曰志在上最微妙解脫。十曰其性弘寬心和柔軟。是為十。菩薩大士。復有十法。逮法光明。從第三住。入第四住。且聽佛子。其菩薩業。第四行住。名曰暉曜。適逮此已。則能將護如來種姓。致于內法。教化十慧。何等為十。一曰其心性行得不迴轉。二曰篤信三寶莫能壞者。逮所遊處而悉究竟。三曰勤修清淨玄妙之業。四曰解自然興故行尊道。五曰分別世間從因緣生成敗之事。六曰曉了一切悉從罪福致所生處。七曰敷演生死泥洹之源。八曰覺知眾生國土之本。九曰宣暢散意過去當來。十曰能剖判說無所盡行。因得成就如來種性。是為十。金剛藏曰。又佛子聽。若有菩薩。住第四地。自觀內身。而行寂然。自御其意。不懷俗法。亦觀外法。而行寂然。亦御其意。不懷俗法。重察內外。亦無所起。永無所壞。觀內痛痒。察其心法。亦觀本法。法之所行。觀內外法。而行寂然。自御其意。不懷俗法眾惡諸法。不善未起將使不生。精進攝心。成就方便令永斷絕。不善法起尋消除之。諸善德法。若不興者。方便精進。志樂興勸。功勳之法。令立不失。進使廣大。勤修道地。從行具足。自攝己心。未曾懈廢。永除眾穢。定意離貪。修行為首。念行神足。成就閑靜究<span class='corr'>竟</span>無欲。乃至滅盡。勸助功福。精進以定。備悉眾行。以斷心定。便安眾行。斷識定意。輒行神足。成就閑靜究竟無欲之宜。乃至滅盡。勸助功福。念行信根。精進勤劬。念根定根慧根。成就閑靜。而無眾欲。滅盡眾塵。勸德念行。信力精進力。念力定力慧力。成就閑靜。無欲滅盡。勸德定念覺意。修法覺意。精進覺意。歡悅覺意。篤信覺<span class='corr'></span>意。觀護覺意。成就閑靜。令其無欲。滅盡眾塵。勸德念行。正見正念。正言正業。正命正便。正意正定。成就閑靜。令其無欲。滅盡眾塵。普察勸德。目見一切眾生所在。為其宣暢本宿世願。志無極哀。興發大慈。使疾逮得一切智矣。令速究竟淨治佛國。具足如來十力無畏諸佛之法。諸相種好。音聲言辭。念尊最上殊特之業。普使具足。求學深妙。聽佛脫門。而行無極善權方便。又佛子聽。菩薩若住此暉曜地。前本所習。自見貪身。猗於吾我。而計有人。依形壽命。諸陰種大。貪住眾人。浮沒高下。撰擇狐疑。疲極之態。謂言我所。恃怙財業。實有處所。一切永除。如是猗著。皆亦斷去。一切思念。誹謗之事。親忍塵勞。勤學立志。善權智慧。在在所遊。以道為寶。遵興道教。其心潤澤。心懷柔軟。抱仁和意。心常愍哀。心不厭惓。求最上心。志好思慕殊特慧心。將護化育諸眾生心。尊敬師友順應器心。如所聞之輒奉行心。逮玄妙慧。所作甚快。仁慈柔軟。所居安隱。止頓賢和。志性質直。行無所受。不以自大。不以憍慢。而受其教。歸命無違。彼行是已。所受修行。寂然若斯。為上道地。清淨住法。專精思惟。習合會行。奉行勤修不退轉。精進不休。而不懈惓。遵不迴還。所奉廣遠。所行無量。最上精進。求無等侶。皆護眾生。所勸不毀。又其菩薩。心性清淨。志分和賢。無有可不。成信諸界。意性長益諸功德本。永以消除貪妒慢恣。離於猶豫。親近貢高。已得具足無疑脫門。因合會法。無厭不懈。已得速近建立如來。將順其心。令無限量。其住在此暉曜菩薩道地者。值見無數億百千垓兆載諸佛。普以供養衣被飲食床敷臥具。病瘦醫藥。奉所宣法。啟受尊行又諸佛所。出家為道。行作沙門。益增勤修。心性仁和。信解習淨。於無央數億百千垓。不廢德本。一切轉加。巍巍遂高。豐赫弘茂。猶如寶師工作眾物。成諸瓔珞。所合無比。釵鐶[<a href='javascript:showpic("../fontimg/020992.gif")'>王*步</a>]瑤。靡不成好。菩薩大士。亦復如是。住暉曜地。其功德本。轉以加增。越諸下地諸菩薩住。猶如佛子如意明珠。光曜清淨。其暉遠照。明無等倫。其餘諸寶。雖在其邊。光蔽不現。菩薩如是。逮暉曜住。則無等侶。諸下地菩薩。功德不現。眾魔塵勞。悉為消滅。是為佛子菩薩大士住於第四暉曜地者。所在遊立。弘坦和雅。若處天位。為天王時。開化眾生。諸貪身者。所造立業。惠施仁愛。利人等利。一切救濟。合聚群黎。常念諸佛。未曾忘捨也。乃至普具一切智道。何因得為眾生最尊。咸致一切無極聖慧。為眾生護。導之利之。發意之頃。慇懃精進。須臾一時。逮億百千諸三昧定。睹眾菩薩億百千垓眷屬圍遶。菩薩之力。度於所願。所願殊特。變化自在。億百千垓兆載計劫。無能計限。功德威神。於時金剛藏菩薩。重欲分別義之所歸。便說頌曰<p><p class='lg'><br>　修治至光明　　第三之住地<br>　眾生處世間　　各各周流行<br>　其第三之住　　等猶如虛空<br>　其志性篤信　　清淨行無犯<br>　適獲致光曜　　大威無極住<br>　將養世尊種　　至誠而迴轉<br>　住佛無懷疑　　法聖眾亦然<br>　立清白之行　　唯睹見品類<br>　在世尊吉祥　　從緣報往生<br>　因隨於生死　　眾生之國土<br>　以法為無始　　所興無盡際<br>　奉行常謹敕　　逮歸世尊種<br>　積累法如是　　愍哀于群黎<br>　其身遵道行　　心法消痛痒<br>　內外行相應　　思惟正其意<br>　專精修言教　　棄捐於所有<br>　已除盡眾惡　　長成諸善法<br>　這消化諸非　　便修第四業<br>　奉行四神足　　五根并五力<br>　微妙覺意寶　　遵八路如是<br>　道念諸群萌　　意寂然眷屬<br>　近辦所誓願　　因由本行慈<br>　志願一切智　　以成治佛土<br>　其力上最豪　　心思惟章句<br>　又勇猛無畏　　與法俱教化<br>　慇懃志慕求　　樂佛殊妙聲<br>　深遠之道寶　　脫門之處所<br>　積德而惟念　　大善權方便<br>　已離于貪身　　消六十二見<br>　永除內所猗　　及其計有命<br>　無五陰四大　　諸種處亦然<br>　已得第四住　　皆除是諸礙<br>　咸離棄貢高　　安住悉無慢<br>　不復求貪樂　　所生之罪勞<br>　已消眾瑕垢　　性行甚清淨<br>　精進修道德　　修善不求身<br>　其心甚柔軟　　所行無放逸<br>　心仁和質直　　賢雅而愍哀<br>　求慕上利義　　一切不患厭<br>　樂喜於聖慧　　為眾生行業<br>　恭敬奉師長　　遠離求愛敬<br>　作人有反復　　無諂順教命<br>　無慢無所愛　　心性常樂快<br>　精進不迴還　　奉尊等合集<br>　其行以得立　　第三微妙住<br>　內性無不可　　治心令清淨<br>　睹見喜信樂　　增長清白法<br>　去眾垢穢濁　　一切化癡結<br>　菩薩已住此　　殊勝無所著<br>　供養諸眾祐　　無央數億垓<br>　出家作沙門　　專精聞受法<br>　成道無等倫　　紫金成瓔珞<br>　已能住是義　　功勳志性和<br>　善權智慧俱　　修行清淨業<br>　若億百千垓　　魔眾不迴轉<br>　奉行殊妙寶　　猶如魔為侶<br>　已得住斯義　　供養人中上<br>　致成寂然道　　極尊法行句<br>　因能蠲眾生　　六十二諸見<br>　若能行殊特　　為最勝慧故<br>　精進而志學　　億百人中尊<br>　見佛無他念　　安和廣大業<br>　又無數上妙　　將養無量劫<br>　願樂誓慧堂　　尊功勳之行<br>　是為第四住　　清妙清淨行<br>　名德應慧義　　真安住所演</p><p>時諸會者。皆咸得聞第四住地最勝之子知解諸法。歡喜踊躍。心中欣然。住在虛空。雨散天華。善哉佛子。宣揚無極。其魔雖尊。與諸天俱。踊在虛空。悉抱悅豫。供養眾祐。若干妙雲雨柔軟華。貢上安住。諸根坦然。琴瑟箜篌。暢悲哀音。諸天集會。欲奉世尊。睹最勝像。及所建立。一切舉聲。演如是音。面目充滿。性行巍巍行道甚久。今乃獲願。久來不見天人之尊。諸天已到。現能仁前。久未得察。動大海者演淨光來。為甚大久。眾生久來。今乃獲安。甚久以來。聞悲音響。別來長迥。不詣大聖。獲一切德勳所度無極。棄捐貢高。寂靜致上。供養尊敬於大沙門。此間供養。經還天上。於此供養。趣安無限。能供養者盡一切苦。能供養者逮佛聖慧。眾祐清淨猶如虛空。不著世俗如水蓮華。超照高遠堅如須彌。心中歡喜奉敬最勝。演是音已心懷喜悅。降諸魔子。不可稱載。喜笑瞻睹如是眾德。當爾之時。咸悉寂然。宣布大財。如月毀復。勇猛無畏。散第四住。最勝願說<p class='juan'>
漸備經卷第二</p>
</body></html>
