<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p><b>　　<A NAME="n210"></A>No. 286 [Nos. 278(22), 279(26), 285, 287]</b><p class='juan'>
十住經卷第一</p>
<p><span class='byline'>　　　　後秦龜茲國三藏鳩摩羅什譯</span><br><p><b>　　<A NAME="n212"></A>歡喜地第一</b><p>如是我聞。一時佛在他化自在天王宮摩尼寶殿上。與大菩薩眾俱。皆於阿耨多羅三藐三菩提。不退轉。從他方界。俱來集會。此諸菩薩。一切菩薩。智慧行處。悉得自在。諸如來智慧入處。悉皆得入。善能教化一切世間。隨時普示神通等事。於念念中。皆能成辦具足一切菩薩所願。於一切世界一切劫一切國土。常修諸菩薩行。具足一切菩薩所有福德智慧。而無窮盡。能為一切。而作饒益。能到一切菩薩智慧方便彼岸。能示眾生生死及涅槃門。不斷一切菩薩所行。善遊一切菩薩禪定解脫三昧。神通明慧。諸所施為。善能示現一切菩薩無作神足。皆悉已得。於一念頃。能至十方諸佛大會。勸發諮請。受持法輪。常以大心。供養諸佛。常能修習諸大菩薩所行事業。其身普現無量世界。其音遍聞。無所不至。其心通達。明見三世一切菩薩。所有功德。具足修習。如是諸菩薩摩訶薩功德無量無邊。於無數劫。說不可盡<p>其名曰金剛藏菩薩摩訶薩。寶藏菩薩。蓮華藏菩薩。德藏菩薩。蓮華德藏菩薩。日藏菩薩。月藏菩薩。淨月藏菩薩。照一切世間莊嚴藏菩薩。智慧照明藏菩薩。妙德藏菩薩。栴檀德藏菩薩。華德藏菩薩。優缽羅華德藏菩薩。天德藏菩薩。福德藏菩薩。無閡清淨智德藏菩薩。功德藏菩薩。那羅延德藏菩薩。無垢藏菩薩。離垢藏菩薩。種種樂說莊嚴藏菩薩。大光明網藏菩薩。淨明威德王藏菩薩。大金山光明威德王藏菩薩。一切相莊嚴淨德藏菩薩。金剛焰德相莊嚴藏菩薩。焰熾藏菩薩。宿王光照藏菩薩。虛空無閡妙音藏菩薩。陀羅尼功德持一切世間願藏菩薩。海莊嚴藏菩薩。須彌德藏菩薩。淨一切功德藏菩薩。如來藏菩薩。佛德藏菩薩。解脫月菩薩。如是等菩薩摩訶薩。無量無邊。不可思議。不可稱說。金剛藏菩薩摩訶薩。而為上首<p>爾時金剛藏菩薩摩訶薩。承佛威神。入菩薩大智慧光明三昧。即時十方世界。於一方。過十億佛土微塵數世界乃有如來。名金剛藏。如是次第。十億佛土微塵數諸佛。皆現其身。名金剛藏。十方世界。皆亦如是。同聲讚言。善哉善哉。金剛藏。乃能入是菩薩大智慧光明三昧。如是十方世界微塵數等諸佛。皆同一號。加汝威神。又盧舍那佛。本願力故。又汝有大智慧故。又與一切菩薩不可思議。諸佛法明。所謂。令入智慧地故。攝一切善根故。善分別選擇一切佛法故。廣知諸法故。決定說諸法故。無分別智善分別故。一切世間法不能污故。出世間善根清淨故。得不可思議智力故。得一切智人智處故。又得菩薩十地故。如實說菩薩十地差別故。分別說無漏法不著故。大智慧光明。善擇以自莊嚴故。令入具足智門故。隨所應住次第說故。得無閡樂說光明故。具足大無閡智地不忘失菩薩心故。教化成就一切眾生性故。得一切遍至決定智故。又金剛藏。汝當說此法門差別。所謂。諸佛神力故。汝能堪受如來神力故。自善根清淨故。清淨法性性故。饒益眾生性故。令眾生得清淨法身智身故。於一切佛得受記故。得一切世間最高大身故。過一切世間道故。出世間善根清淨故。即時十方諸佛。示金剛藏真實無上佛身。與無障礙樂說之辯。與善分別清淨智慧。與善憶念不忘。與善決定意。與遍至一切智處。與諸佛無壞力。與諸佛無所畏不怯弱。與諸佛無礙智分別諸法善開法門。與一切諸佛上妙身口意所作。何以故。以得菩薩大智慧光明三昧法故。亦是菩薩本願力故。志心清淨故。智慧明白故。善集助道法故。善修本事故。能持無量念故。信解清淨光明法故。善得陀羅尼門無分別故。以智印善印法性故。爾時十方諸佛。皆伸右手。摩金剛藏菩薩頂。金剛藏菩薩。即從三昧起。起已。告諸菩薩言。諸佛子。是諸菩薩事。先皆善自決定。無有過無分別。清淨明了。廣大如法性。究竟如虛空。遍覆一切十方諸佛世界眾生。為救度一切世間。為一切諸佛神力所護。何以故。諸菩薩摩訶薩。入過去諸佛智地。亦入未來現在諸佛智地。諸佛子。何等是諸菩薩摩訶薩智地。諸佛子。菩薩摩訶薩智地。有十。過去未來現在諸佛。已說。今說。當說。為是地故。我如是說。何等為十。一名喜地。二名淨地。三名明地。四名焰地。五名難勝地。六名現前地。七名深遠地。八名不動地。九名善慧地。十名法雲地。諸佛子。是十地者。三世諸佛。已說。今說。當說。我不見有諸佛國土不說是菩薩十地者。何以故。此十地。是菩薩最上妙道。最上明淨法門。所謂。分別十住事。諸佛子。是事不可思議。所謂。菩薩摩訶薩。隨順諸地智慧。是時金剛藏菩薩摩訶薩。說諸菩薩十地名已。默然而住。不復分別義趣。爾時一切菩薩眾。聞說菩薩十地名已咸皆渴仰。欲聞解釋。各作是念。何因何緣。金剛藏菩薩。說菩薩十地名已。默然而住。不更解釋。時大菩薩眾中。有菩薩摩訶薩。名解脫月。知諸菩薩。心之所念。以偈問金剛藏菩薩言<p class='lg'><br>　淨智念慧人　　何故說菩薩<br>　諸地名號已　　默然不解釋<br>　今諸大菩薩　　心皆懷猶豫<br>　何故說是名　　而不演其義<br>　大智諸菩薩　　咸皆欲聽聞<br>　如是諸地義　　願為分別說<br>　是諸菩薩眾　　清淨無瑕穢<br>　安住堅實法　　具足智功德<br>　皆以恭敬心　　瞻仰於仁者<br>　願欲聞所說　　如渴思甘露<br>　金剛藏菩薩　　聞說是事已<br>　欲令大眾悅　　即時說頌言<br>　諸菩薩所行　　第一難思議<br>　分別是諸地　　諸佛之根本<br>　微妙甚難見　　非心所能及<br>　從佛智慧出　　若聞則迷沒<br>　持心如金剛　　深信佛智慧<br>　以為第一妙　　心無有疑難<br>　遠離計我心　　及心所行地<br>　如是諸菩薩　　爾乃能聽聞<br>　寂滅無漏智　　分別說甚難<br>　如畫於虛空　　如執空中風<br>　我念佛智慧　　第一難思議<br>　眾生少能信　　是故我默然　</p><p>解脫月菩薩。聞說此已。語金剛藏菩薩言。佛子。是大菩薩眾。深心清淨。善行菩薩道。善集助道法。善能供養恭敬諸佛。於無量佛。多種善根。成就無量深厚功德。離癡疑悔。無有貪著及諸結閡。深心信解。安住不動。於是法中。不隨他教。是故佛子。當承佛力。敷演此義。是諸菩薩。於是深法。皆能證知。時解脫月。欲重宣此義。而說偈言<p class='lg'><br>　願說安隱法　　菩薩無上行<br>　分別於諸地　　令智慧清淨<br>　眾智淨無垢　　安住深信解<br>　於諸無量佛　　證知十地義　</p><p>爾時金剛藏菩薩言。佛子。是諸大眾。雖皆清淨。離癡疑悔。於此事中。不隨他教。其餘樂小法者。聞是甚深難思議事。或生疑悔。是人長夜。受諸衰惱。我愍此等。是故默然。爾時金剛藏菩薩。欲明了此義。而說偈言<p class='lg'><br>　是眾雖清淨　　深智離疑悔<br>　其心已決定　　不復隨他教<br>　無動如須彌　　不亂如大海<br>　其餘不久行　　智慧未明了<br>　隨識不隨智　　聞已生疑悔<br>　彼將墜惡趣　　愍念故不說　</p><p>解脫月菩薩言。佛子願承佛力。善分別此不可思議法佛所護念事。令人易信解。所以者何。善說十地義。十方諸佛。法應護念。一切菩薩。護是事故。勤行精進。何以故。是菩薩。最上所行。得至一切諸佛法故。譬如所有經書。皆初章所攝。初章為本。無有一字不入初章者。如是佛子。十地者。是一切佛法之根本。菩薩具足。行是十地。能得一切智慧。是故佛子。願說此義。諸佛護念。加以神力。令人信受。不可破壞。爾時解脫月菩薩。欲顯此義。而說偈言<p class='lg'><br>　善哉智慧子　　清淨行具足<br>　願說十地行　　所入十地法<br>　具足於智慧　　得以成菩提<br>　所有十方佛　　最勝人中尊<br>　皆共護念汝　　說是十地義<br>　十地為根本　　是名智行處<br>　亦為究竟道　　佛無量法聚<br>　譬如諸文字　　皆攝在初章<br>　諸佛功德智　　十地為根本　</p><p>爾時諸菩薩。一時同聲。以偈請金剛藏菩薩言<p class='lg'><br>　上妙智慧人　　樂說無有量<br>　德重如山王　　哀愍說十地<br>　戒念慧清淨　　說是十地義<br>　十力之根本　　無閡智本行<br>　戒定慧功德　　集在仁者心<br>　憍慢諸邪見　　皆悉已滅盡<br>　是眾無疑心　　唯願聞善說<br>　譬如渴思水　　如飢思美食<br>　如病思良醫　　如蜂欲食蜜<br>　我等亦如是　　聞甘露法味<br>　是故曠大意　　願開初地門<br>　乃至第十地　　次第為我說　</p><p>爾時釋迦牟尼佛。從眉間白毫相。放菩薩力明光焰。百千阿僧祇光。以為眷屬。放斯光已。普照十方諸佛世界。靡不周遍。三惡道苦。皆得休息。悉照十方諸佛大會。說法之眾。顯現如來不思議力。是光明。遍照十方諸佛大會。諸菩薩身已。於上虛空中。成大光明雲臺。十方諸佛。亦復如是。從眉間白毫相。俱放菩薩力明光焰。百千阿僧祇光。以為眷屬。普現如來不思議力。悉照一切諸佛大會。及照娑婆世界。釋迦牟尼佛大眾。并照金剛藏菩薩摩訶薩。及師子座。照已。於上虛空中。成大光明雲臺。時諸大光明雲臺中諸佛神力故。而說偈言<p class='lg'><br>　無等等諸佛　　功德如虛空<br>　十力無畏等　　最尊世間主<br>　於釋迦佛前　　而現此神力<br>　以佛力開現　　法王師子藏<br>　說諸地所行　　諸地義差別<br>　承諸佛力說　　無有能壞者<br>　若人聞法寶　　則為諸佛護<br>　漸次具諸地　　得以成佛道<br>　若人堪任聞　　雖在於大海<br>　及劫盡火中　　必得聞此經<br>　若人癡疑悔　　終不能得聞<br>　是故今佛子　　說諸地智道<br>　入勢力觀法　　次第而修行<br>　得至於餘地　　各得所利益<br>　利一切世間　　願說勿令斷　</p><p>爾時金剛藏菩薩。觀察十方。欲令大眾。增益信敬。而說偈言<p class='lg'><br>　諸佛聖主道　　微妙甚難解<br>　非思量所得　　唯智者行處<br>　其性從本來　　寂然無生滅<br>　從本以來空　　滅除諸苦惱<br>　遠離於諸趣　　等同涅槃相<br>　無中亦無後　　非言辭所說<br>　出過於三世　　其相如虛空<br>　諸佛所行處　　清淨深寂滅<br>　言說所難及　　地行亦如是<br>　說之猶尚難　　何況以示人<br>　諸佛之智慧　　離諸心數道<br>　不可得思議　　非有陰界入<br>　但以智可知　　非識之所及<br>　如空跡難說　　何可示其相<br>　十地義如是　　非無邊心知<br>　是事雖為難　　發願行慈悲<br>　漸次具諸地　　非心所能及<br>　如是諸地行　　微妙甚難見<br>　不可以心知　　當承佛力說<br>　汝等當恭敬　　咸共一心聽<br>　諸地相入行　　修習出法門<br>　於無量億劫　　說之不可盡<br>　今如實略說　　其義無有餘<br>　一心恭敬待　　今承佛力說<br>　大音唱因喻　　義名不相違<br>　佛神力無量　　今皆在我身<br>　我之所說者　　如大海一渧　</p><p>金剛藏菩薩。說此偈已。告於大眾。諸佛子。若眾生。厚集善根。修諸善行。善集助道法。供養諸佛。集諸清白法。為善知識所護。入深廣心。信樂大法心。多向慈悲。好求佛智慧。如是眾生。乃能發阿耨多羅三藐三菩提心。為得一切種智故。為得十力故。為得大無畏故。為得具足佛法故。為救一切世間故。為淨大慈悲心故。為向十方無餘無閡智故。為淨一切佛國令無餘故。為於一念中知三世事故。為自在轉大法輪廣示現佛神力故。諸菩薩摩訶薩。生如是心。諸佛子。是心以大悲為首。智慧增上。方便所護。直心深心淳至。量同佛力。善籌量眾生力佛力。趣向無閡智。隨順自然智。能受一切佛法。以智慧教化。廣大如法性。究竟如虛空。盡於後際。諸佛子。菩薩生如是心。即時過凡夫地。入菩薩位。生在佛家。種姓無可譏嫌。過一切世間道。入出世間道。住菩薩法中。在諸菩薩數。等入三世如來種中。畢定究竟阿耨多羅三藐三菩提。菩薩住如是法。名住歡喜地。以不動法故。諸佛子。菩薩摩訶薩。住是歡喜地。多喜多信。多清淨多踊悅。多調柔多堪受。不好鬥諍。不好惱亂眾生。不好瞋恨。諸佛子。諸菩薩。住是歡喜地。念諸佛故生歡喜心。念諸佛法故生歡喜心。念諸菩薩摩訶薩故生歡喜心。念諸菩薩所行故生歡喜心。念諸波羅蜜清淨相故生歡喜心。念諸菩薩與眾殊勝故生歡喜心。念諸菩薩力不可壞故生歡喜心。念諸如來教化法故生歡喜心。念能為利益眾生故生歡喜心。念一切佛一切菩薩所入智慧門方便故生歡喜心。諸佛子。菩薩復作是念。我轉離一切世間界生歡喜心。入一切佛平等中生歡喜心。遠離凡夫地生歡喜心。近到智慧地生歡喜心。斷一切惡道生歡喜心。與一切眾生作依止生歡喜心。近見一切諸佛生歡喜心。生諸佛境界生歡喜心。入一切諸菩薩數生歡喜心。我離一切驚怖毛豎等生歡喜心。所以者何。是菩薩摩訶薩。得歡喜地。所有諸怖畏。即皆遠離。所謂。不活畏。惡名畏。死畏。墮惡道畏。大眾威德畏。離如是等一切諸畏。何以故。是菩薩。離我相故。尚不貪身。何況所用之事。是故。無有不活畏也。心不悕望供養恭敬。我應供養眾生供給所須。是故無有惡名畏也。離我見。無我相故。無有死畏。又作是念。我若死已生。必不離諸佛菩薩。是故無有墮惡道畏。我所志樂。無與等者。何況有勝。是故無有大眾威德畏也。諸佛子。如是菩薩。離諸驚怖毛豎等事。諸佛子。是菩薩。以大悲為首。深大心堅固。轉復勤修一切善根。所謂。以信心增上。多行淨心。解心清淨。多以信心。分別起悲愍心。成就大慈。心不疲懈。以慚愧。莊嚴。成就忍辱柔和。敬順諸佛教法。信重尊貴。日夜常修善根無厭。親近善知識。常愛樂法。求多聞無厭。如所觀法正觀。心不貪著。不求利養名聞恭敬。一切資生之物。心無慳吝。常生實心。無有厭足。貪樂一切智地。常欲得諸佛。力無畏不共法。求助諸波羅蜜法。離諸諂曲。如說能行。常行實語。不污諸佛家。不捨菩薩學戒。生薩婆若。心不動如大山王。不樂一切世間諸事。成就出世間善根。集助菩提分法。無有厭足。常求勝中勝道。諸佛子。菩薩摩訶薩。成就如是淨治地法。名為安住菩薩歡喜地。菩薩如是。安住歡喜地。發諸大願。生如是決定心。所謂。我當供養一切諸佛。皆無有餘。一切供養之具隨意供養。心解清淨。發如是大願。廣大如法性。究竟如虛空。盡未來際。盡供養一切劫中所有諸佛。以大供養具。無有休息。又一切諸佛。所說經法。皆悉受持。攝一切諸佛阿耨多羅三藐三菩提故。一切諸佛。所教化法悉皆隨順。一切諸佛法皆能守護。發如是大願。廣大如法性。究竟如虛空。盡未來際。盡皆守護一切劫中一切佛法。無有休息。又一切世界。一切諸佛。從兜率天。來下入胎。及在胎中。初生時。出家時。成佛道時。悉當勸請轉大法輪。示入大涅槃。我於爾時。盡往供養。攝法為首。三時轉故。發如是大願。廣大如法性。究竟如虛空。盡未來際。盡一切劫。奉迎供養一切諸佛。無有休息。又一切諸菩薩所行。廣大高遠。無量不可壞。無有分別。諸波羅蜜所攝。諸地所淨。生諸助道法。有相無相道。有成有壞一切菩薩。所行諸地道。及諸波羅蜜本行。教化令其受行。心得增長。發如是大願。廣大如法性。究竟如虛空。盡未來際。盡一切劫中。諸菩薩所行。以法教化成熟眾生。無有休息。又一切眾生。若有色若無色。若有想若無想。若非有想非無想。若卵生若胎生。若濕生若化生。三界繫入於六道。在一切生處。名色所攝。為教化成<span class='corr'>熟</span>一切眾生。斷一切世間道。令住佛法。集一切智慧。使無有餘。發如是大願。廣大如法性。究竟如虛空。盡未來際。盡一切劫。教化一切眾生。無有休息。又一切世間。廣狹極高。無量不可分別。不可移動。不可說麤細。正住倒住。首足相對。平坦圓方。隨入如是世間。智如帝網。經幻事差別。如是十方。世界差別。皆現前知。發如是大願。廣大如法性。究竟如虛空。盡未來世。盡一切劫。如是世界。皆現前淨知。無有休息。又以一切佛土。入一佛土。一佛土。入一切佛土。一一佛土。無量光明莊嚴。離諸垢穢。具足清淨道。有無量智慧。眾生悉滿其中。常有諸佛大神通力。隨眾生心。而為示現。發如是大願。廣大如法性。究竟如虛空。盡未來際。盡一切劫。清淨如是國土。無有休息。又一切菩薩。同心同學。共集諸善無有怨嫉。俱緣一事。等心和合。常不相離。隨意能現佛身。自於心中。悉能解知諸佛。神力智力。常得隨意神通。悉能遊行一切國土。一切佛會。皆現身相。一切生處。普生其中。有如是不可思議大智慧。具足菩薩行。發如是大願。廣大如法性。究竟如虛空。盡未來世。盡一切劫。行如是大智慧道。無有休息。又乘不退輪。行一切菩薩道。身口意業所作不空。眾生見者。即必定佛法。聞我音聲。即得真實智慧道。有見我者。心即歡喜。離諸煩惱。如大藥樹王。為得如是心。行諸菩薩道。發如是大願。廣大如法性。究竟如虛空。盡未來世。盡一切劫。行不退道。所作不空。無有休息。又於一切世界。皆得阿耨多羅三藐三菩提。於一毛頭。示身入胎。出家坐道場。成佛道。轉法輪。度眾生。示大涅槃。現諸如來大神智力。隨一切眾生。所應度者。念念中。得佛道度眾生。滅苦惱。知一切法。如涅槃相。以一音聲。令一切眾生。皆使歡喜。示大涅槃。而不斷菩薩所行。示眾生大智地。使知一切法皆是假偽。大智慧大神通。自在變化故。發如是大願。廣大如法性。究竟如虛空。盡未來際。盡一切劫。得佛道事。求大智慧。大神通等。無有休息。諸佛子。菩薩住歡喜地。以十願為首。生如是等百萬阿僧祇大願。以十不可盡法。而生是願。為滿此願。勤行精進。何等為十。一眾生不可盡。二世間不可盡。三虛空不可盡。四法性不可盡。五涅槃不可盡。六佛出世不可盡。七諸佛智慧不可盡。八心緣不可盡。九起智不可盡。十世間道種法道種智慧道種不可盡。如眾生盡。我願乃盡。如世間盡。如虛空盡。如法性盡。如涅槃盡。如佛出世盡。如諸佛智慧盡。如心緣盡。如起智慧盡。如道種盡。我願乃盡。而眾生實不可盡。世間虛空。法性涅槃。佛出世。諸佛智慧。心緣起智道種。實不可盡。我是諸願福德亦不可盡。諸佛子。菩薩決定。發是大願。則得利安心。柔軟心。調順心。善心。寂滅心。和潤心。直心。不亂心。不嬈心。不濁心如是則成信者。樂心信相。分別功德。信諸佛本所行道。信行諸波羅蜜而得增長。信善入諸地得殊勝功德。信得成佛十力。信具足四無所畏。信不共法不可壞。信諸佛法不可思議。信諸佛力無中無邊。信諸如來無量行門。信從因緣以成果報。舉要言之。信諸菩薩普行諸佛功德智慧威神力等。諸佛子。菩薩作是念。諸佛正法。如是甚深。如是離相。如是寂滅。如是空。如是無相。如是無作。如是無染。如是無量。如是廣大。如是難壞。而諸凡夫。心墮邪見。為無明癡冥。蔽其慧眼。常立憍慢幢。墮在渴愛網。隨順諂曲。常懷慳嫉。而作後身生處因緣。多集貪欲。瞋恚愚癡。起諸重業。嫌恨猛風。吹罪心火。常令熾盛。有所施作。皆與顛倒相應。欲流有流。無明流。見流相續起。心意識種於三界地生苦惱牙。所謂。名色和合。增長六入。諸入外塵。相對生觸。觸因緣故。生諸受。深樂受故生渴愛。渴愛增益故。生取。取增長故。復起後有。有因緣故。有生老死憂悲苦惱。如是因緣。集諸苦聚。眾生受諸苦惱。是中無我無我所。無作者無受者。無知者。如草木瓦石。又亦如影。凡夫可愍。不知不覺。而受苦惱。菩薩於此。見諸眾生不免諸苦。即生大悲智慧。是諸眾生。我等應救。又欲令住畢竟佛道之樂。即生大慈智慧。菩薩摩訶薩。隨順如是大慈悲法。以深妙心。住在初地。於一切物。無所貪惜。尊重諸佛大妙智故。學行大捨。即時所有可施之物。盡能施與。所謂。穀麥庫藏。金銀摩尼珠。車磲。馬瑙琉璃珊瑚琥珀。珂貝瓔珞。嚴身之具。諸珍寶等。及象馬車乘。輦輿人民。奴婢眷屬。國土城邑。聚落廬舍。園林遊觀。妻子男女。一切所愛。皆悉捨與頭目耳鼻。支節手足舉身皆與。深重佛智故。而不貪惜。菩薩摩訶薩。住於初地。能行大捨。是菩薩。以大悲心大捨心。救一切眾生故。轉勤推求世間出世間利益勝事。心無疲懈。是故菩薩。生無疲倦功德。於諸經書。能自開解。是故。生知經書功德。得如是知經書智慧。善能籌量。應作不應作。於上中下眾生。隨宜而行。隨有依止來親近者。隨力利益。是故菩薩。生世智功德。得世智功德。則知時知量。慚愧莊嚴。修習自利利彼之道。是故則生慚愧功德。如是功德行中。精勤修行。心不懈退。是精進不退功德。即時得堪受力。得堪受力已。勤行供養諸佛。隨佛所說。如說而行。諸佛子。是菩薩。悉知生起如是清淨地法。所謂。信慈悲捨不疲惓。知諸經書。善解世法。慚愧堪受力。供養諸佛。如所說行。又是菩薩。住歡喜地。以發願故。廣見於諸佛。數百數千數萬億那由他佛。菩薩見諸佛時。心大歡喜。深心愛敬。以菩薩樂具。供養諸佛。及供養僧。以是福德。皆<span class='corr'>迴</span>向阿耨多羅三藐三菩提。是菩薩。因供養諸佛故。生教化眾生法。多以二攝。攝取眾生。所謂。布施愛語。後二攝法。但以信解力。行未善通達。是菩薩。隨所供養諸佛。教化眾生。皆能受行清淨地法。如是諸功德。皆自然迴向薩婆若。轉益明顯。堪任有用。譬如佛子。金師鍊金。隨以火力。調柔可用。增益光色。如是菩薩。隨供養諸佛。教化眾生。受行清淨諸地之法。此諸功德。皆自然迴向薩婆若。轉益明顯。隨意所用。又諸佛子。菩薩摩訶薩。於初地中。相貌得果。應從諸佛菩薩善知識所。諮受請問。成地之法。不應厭。廢是菩薩。住初地中。應於諸佛菩薩善知識所。諮受請問第二地中相貌得果無有厭足。如是第三。第四第五。第六第七。第八第九。第十地中。相貌得果。應從諸佛菩薩善知識所諮受請問成十地法。無有廢厭。是菩薩。悉應善知諸地逆順法。善知諸地成壞。善知諸地相貌因果。善知諸地得捨。善知諸地清淨行分。善知諸地從一地至一地行。善知諸地是處非是處。善知諸地轉所住處。善知諸地初事後事差別。善知諸地得不退轉相。乃至善知一切菩薩清淨地法。善知入如來智地。諸佛子。如是諸菩薩。善知諸地相未發初地乃至十地。知無障閡。得諸地智慧光明故。能得諸佛智慧光明。諸佛子。如大商主。多將賈人。欲至大城。應先問道路。退還過咎。在道利害。未發初處。知道宿時。乃至善知到彼城事。能以智慧。思惟籌量。具諸資用。令無所乏。正導人眾。得至大城。於險道中。免諸患難。身及諸人。皆無憂惱。諸佛子。菩薩摩訶薩。亦復如是。住初地。而善知。諸地逆順法。乃至善知淨一切菩薩清淨地法。善知入如來智地<p>爾時菩薩。集大福德智慧資糧。為眾生商主。隨宜教化。令出生死險難惡處。示安隱道。乃至令住薩婆若智慧大城。無諸衰惱。是故諸佛子。菩薩摩訶薩。常應心不疲惓勤修諸地本行。乃至善知入如來智地。諸佛子。是名略說菩薩摩訶薩。入歡喜地門。廣說則有無量百千萬億阿僧祇事。菩薩摩訶薩。住在此地。多作閻浮提王。豪貴自在。常護正法。能以布施。攝取眾生。善除眾生慳貪之垢。常行大施。而不窮匱所作善業。若布施若愛語。若利益若同事。是諸福德。皆不離念佛。不離念法。不離念諸菩薩摩訶薩伴。不離念諸菩薩所行道。不離念諸波羅蜜。不離念十地。不離念諸力無畏不共法。乃至不離念具足一切種智。常生是心。我當於一切眾生之中。為首為勝。為大為妙。為上為無上。為導為將。為師為尊。乃至於一切眾生中。為依止者。諸佛子。是菩薩摩訶薩。若欲捨家。勤行精進。須臾之間。於佛法中。便能捨家妻子五欲。得出家已。勤行精進。須臾之間。得百三昧。得見百佛。知百佛神力。能動百佛世界。能飛過百佛世界。能照百佛世界。能教化百佛世界眾生。能住壽百劫。能知過去未來世各百劫事。能善入百法門。能變身為百。於一一身。能示百菩薩。以為眷屬。若以願力。自在示現。過於此數。若干百千萬億那由他不可計知。爾時金剛藏菩薩摩訶薩。欲重明此義。而說偈言<p class='lg'><br>　若有諸眾生　　厚修集善根<br>　成就於白法　　親近於諸佛<br>　清淨信力大　　隨順慈悲心<br>　如是人能發　　無量之佛智<br>　諸佛一切智　　無量力清淨<br>　堪受力堅牢　　成就諸佛法<br>　悲心救世間　　淨修諸佛國<br>　敷演轉法輪　　發此無上願<br>　一念知三世　　而無有別異<br>　種種時差別　　以示於世間<br>　略說則盡求　　諸佛之功德<br>　發於廣大心　　猶若如虛空<br>　悲心智慧首　　方便合修行<br>　淨信深心故　　其力無有量<br>　心向無障礙　　而不隨他教<br>　同諸佛平等　　而生於大心<br>　諸佛子當生　　如是之實心<br>　即離凡夫行　　入於佛所行<br>　即生如來家　　無有可譏嫌<br>　則同於諸佛　　必成無上道<br>　生如是心時　　即便得初地<br>　其心不可動　　猶若如山王<br>　是菩薩便有　　大喜相顯現<br>　其心常清淨　　堪受於大事<br>　心不樂鬥訟　　不好惱眾生<br>　無有瞋恨心　　樂慚愧恭敬<br>　又習行直心　　守護於諸根<br>　常念救世間　　念求諸佛智<br>　心生於歡喜　　我當得此事<br>　得於歡喜地　　即過五恐怖<br>　不活畏死畏　　及與惡名畏<br>　三惡道怖畏　　大眾威德畏<br>　以不貪著我　　及與我所故<br>　是諸佛子等　　遠離諸怖畏<br>　常行慈悲心　　琣釩H恭敬<br>　慚愧功德備　　晝夜增善法<br>　樂功德實利　　不樂於諸欲<br>　如有所聞法　　能常善思惟<br>　無有貪著行　　斷諸利養心<br>　常樂於菩提　　一心求佛智<br>　行諸波羅蜜　　離於諂曲心<br>　隨說而能行　　安住實語中<br>　不污諸佛家　　不捨菩薩學<br>　遠世間事業　　樂利於世間<br>　求善法無厭　　精進轉增益<br>　諸菩薩如是　　好樂諸功德<br>　而發於大願　　求欲見諸佛<br>　護法至佛所　　行菩薩妙行<br>　化一切眾生　　淨一切佛土<br>　我佛國土中　　滿諸大菩薩<br>　諸菩薩同心　　見聞皆不空<br>　一切微塵中　　諸佛成佛道<br>　發於如是等　　無量無邊願<br>　是願無窮盡　　如虛空眾生<br>　法性世涅槃　　諸佛出智慧<br>　心緣起智種　　我願如是住<br>　如是發大願　　心柔軟調順<br>　能信佛功德　　而觀於眾生<br>　知從因緣起　　則生慈悲心<br>　即於苦眾生　　我當救度之<br>　為是眾生故　　而行種種施<br>　所謂妙國土　　上妙諸珍寶<br>　象馬及車乘　　眷屬與人民<br>　頭目及手足　　肌肉施無悔<br>　求種種經書　　心無有疲惓<br>　得解其義趣　　能隨世而行<br>　慚愧堪受心　　漸令得增長<br>　能以恭敬心　　供養無量佛<br>　智者於日夜　　如是常修行<br>　善根得明了　　猶如成鍊金<br>　菩薩住是地　　能了知十住<br>　展轉修行時　　無有諸障礙<br>　譬如賈客主　　欲利諸商人<br>　先問道路中　　諸險艱難事<br>　菩薩住初地　　應知諸地行<br>　而無有障礙　　能至於佛地<br>　住是初地中　　多作閻浮王<br>　善知於諸法　　常行慈悲心<br>　如法而化導　　一切皆信敬<br>　勸令行布施　　以求佛智慧<br>　菩薩若捨國　　佛法中出家<br>　勤行於精進　　即得百三昧<br>　及見百諸佛　　震動百國土<br>　光明照百國　　飛行亦如是<br>　化百土眾生　　入於百法門<br>　念知百劫事　　示現百種身<br>　能以百菩薩　　眷屬而示現<br>　若以其願力　　過是數無量<br>　今明初地義　　但以略解說<br>　若欲廣說者　　億劫不能盡<br>　是初菩薩地　　名之為歡喜<br>　利益眾生者　　今已分別說　</p><p><b>　　<A NAME="n213"></A>離垢地第二</b><p class='lg'><br>　一切菩薩眾　　聞說上地義<br>　其心皆清淨　　歡喜無有量<br>　各於所坐處　　踊住虛空中<br>　脫身上妙衣　　以散金剛藏<br>　咸皆稱讚言　　善哉金剛藏<br>　大智無所畏　　善說菩薩地<br>　解脫月大士　　知眾心清淨<br>　欲聞第二地　　相貌之所說<br>　即請金剛藏　　大智願解說<br>　第二地相貌　　一切皆欲聞　</p><p>爾時金剛藏菩薩摩訶薩。語解脫月菩薩言。佛子。諸菩薩摩訶薩。已具足初地。欲得第二地者。當生十心。何等為十。一柔軟心。二調和心。三堪受心。四善心。五寂滅心。六真心。七不雜心。八無貪吝心。九快心。十大心。若諸菩薩摩訶薩。已具足初地。欲得二地者。先當生是十心。諸佛子。菩薩欲住是離垢地。從本已來。離一切殺生。捨棄刀杖。無瞋恨心。有慚有愧。於一切眾生。起慈悲心。常求樂事。尚不惡心惱於眾生。何況麤惡。離諸劫盜。資生之物。常自滿足。不壞他財。若物屬他。他所受用。他所攝者。於是物中。一草一葉。不與不取。何況過者。離於邪婬。自足妻色。不求外欲。屬他女人。尚不生心。何況從事。離於妄語。常真語實語。諦語隨語。不作憎惡妄語。乃至夢中。尚不妄語。何況故作妄語。離於兩舌。無破壞心。此聞不向彼說。彼聞不向此說。於鬥諍離散人中。常好和合。離於惡口。所有言語。麤[<a href='javascript:showpic("../fontimg/072304.gif")'>麩-夫+黃</a>]苦惡。令他瞋惱。又以瞋慢。令他怖畏惱熱。不愛不喜。自壞其身。亦壞於他。如是等語。皆悉捨離。所有言語。甚可喜樂。美妙悅耳。能化人心。和柔具足。多人愛念。能令他人歡喜悅樂。常出如是之語。離於綺語。常自守護所可言說。應作不作。常知時語實語。利益語順法語。籌量語不為戲樂語。乃至戲笑。尚不綺語。何況故作。不貪他物。若有屬他。他所貪著。他所攝用。不作是念。我當取之。離瞋害心。嫌恨心。迫熱心等。常於眾生。求好事心。愛潤心。利益心。慈悲心。離於占相。習行正見。決定深信罪福因緣。離於諂曲。誠信三寶。生決定心。菩薩如是。常護善道。作是思惟。眾生墮諸惡道者。皆由十不善道因緣。我今當自住十善法。亦當為人說諸善法。示正行處。何以故。若人自不行善。為他說法。令住善者。無有是處。又是菩薩。復深思惟。行十不善道因緣故。則墮地獄畜生餓鬼。行十善道因緣故。則生人處。乃至有頂處生。又是十善道。與智慧和合修行。心劣弱者。樂少功德。厭畏三界。大悲心薄。從他聞法。至聲聞乘。復有人。行是十善道。不從他聞。自然得知。不能具足大悲方便。而能深入眾因緣法。至辟支佛乘。復有人行是十善道。清淨具足。其心廣大無量無邊。於眾生中。起大慈悲。有方便力。志願堅固。不捨一切眾生故。求佛大智慧故。清淨菩薩諸地故。能淨諸波羅蜜故。能入深廣大行。又能清淨行是十善道。乃至能得佛十力。四無所畏。四無礙智。大慈大悲。乃至具足一切種智。集諸佛法。是故我等。應行十善道。常求一切智慧。是菩薩。復作是思惟。此十不善道。上者地獄因緣。中者畜生因緣。下者餓鬼因緣。於中殺生之罪。能令眾生墮於地獄畜生餓鬼。若生人中。得二種果報。一者短命。二者多病。劫盜之罪。亦令眾生。墮於地獄畜生餓鬼道。若生人中。得二種果報。一者貧窮。二者共財不得自在。邪婬之罪。亦令眾生墮於地獄畜生餓鬼道。若生人中。得二種果報。一者婦不貞良。二者得不隨意眷屬。妄語之罪。亦令眾生。墮三惡道。若生人中。得二種果報。一者多被誹謗。二者甯隻h人所誑兩舌之罪。亦令眾生墮三惡道。若生人中。得二種果報。一者得弊惡眷屬。二者得不和眷屬。惡口之罪。亦令眾生墮三惡道。若生人中。得二種果報。一者常聞惡音。二者所可言說琣魚堻^。綺語之罪。亦令眾生墮三惡道。若生人中。得二種果報。一者所有言語。人不信受。二者有所言說。不能分了。貪欲之罪。亦令眾生。墮三惡道。若生人中。得二種果報。一者多欲。二者無有厭足。瞋惱之罪。亦令眾生。墮三惡道。若生人中。得二種果報。一者常為他人。求其長短。二者常為他所惱害。邪見之罪。亦令眾生。墮三惡道。若生人中。得二種果報。一者常生邪見之家。二者其心諂曲。諸佛子。如是十不善道。皆是眾苦大聚因緣。菩薩復作是念。我等何故。不遠離是十不善道行十善道。亦令他人行此善道。如是念已。即離十不善道。安住十善道。亦令他人。發心住於善道。是菩薩。爾時於一切眾生中。生安隱心。樂心慈心。悲心憐愍心。利益心守護心。師心大師心。我所有心。作是念。是諸眾生。墮於邪見。隨逐邪心。行邪險道。甚可憐愍。我等應令是眾生。住正見道。如實法中。是諸眾生。常共瞋恨鬥諍。分別彼我。我等應令是眾生。住無上大慈中。是諸眾生。無有厭足。常貪他人財物。琤H邪命自活。我等應令是眾生。住於清淨身口意業。是諸眾生。隨逐貪欲瞋恚愚癡因緣。常為種種煩惱大火之所燒然。不求得出方便。我等應令是眾生。滅諸煩惱大火。安置清涼之處。是諸眾生。常為無明黑闇所覆。入大黑闇。遠離智慧光明。入於生死大險道中。隨逐種種邪見。我等應令是眾生。使得無礙清淨慧眼。以是眼故。知一切法如實相。得不隨他教。一切如實無障礙智。是諸眾生。墮在生死險道中。將墮地獄畜生餓鬼深坑。入惡邪見網中。為種種愚癡叢林所覆。隨逐虛妄邪道逕路。常為愚癡之所盲冥。遠離有智導師。非是出道。謂為出要。墮惡魔道。隨順魔意。遠離佛意。我等應令是眾生。度於生死險道艱難。安處令住一切智人無畏大城。無諸衰惱。是諸眾生為諸煩惱暴水所沒。常為欲流有流。見流無明流所漂。常隨生死。相續不絕。入大愛河。為諸煩惱勢力所食。不能得求出要之道。常為欲覺瞋覺惱覺惡虫所害。又為身見水虫羅剎所執。入於五欲深流洄澓諸難之中。為喜愛淤泥之所染污。我慢陸地之所焦枯。無所歸趣。於十二入怨賊聚落。不能得出。不遇導師能正度者。我等應於是眾生。生大慈悲。以大善根力。而拔濟之。得安隱處。離諸驚怖隱沒。住一切智慧寶洲。是諸眾生。深心貪著。多有憂悲苦惱患難。憎愛所縛。欲械所繫。入於三界無明稠林。我等應令是眾生。遠離一切三界所著。令住離相無礙涅槃。是諸眾生。深著我我所。於五陰樔窟。不能自出。常隨四倒。依六入空聚。為四大毒蛇之所侵害。為諸煩惱眾賊所殺。受此無量諸苦惱者。我等應令是眾生。離一切貪著。令住空無我智道。所謂。涅槃斷一切障礙。是諸眾生。其心狹劣。樂於小法。遠離無上一切智慧。以是貪著小乘心故。不求無底大乘出法。我等應令是眾生。住廣大心。無量無邊諸佛法中。所謂無上大乘。諸佛子。是菩薩。如是隨順持戒力。善能廣生大慈悲心。是菩薩。住離垢地。得見數百佛。數千萬億那由他諸佛。見諸佛已。以衣被飲食。臥具醫藥。資生之物。供養諸佛。於諸佛所。生恭敬心。復受十善道。受已乃至得阿耨多羅三藐三菩提。終不中失。是菩薩。若干多百多千。乃至多百千萬億劫。遠離慳貪破戒垢故。淨修布施持戒。諸佛子。譬如成鍊真金。在礬石中。諸一切垢盡。轉復明淨。菩薩亦如是。住是離垢菩薩地中。多百多千。乃至無量百千萬劫離慳貪破戒垢故。淨修布施持戒。菩薩爾時。於四攝法中。愛語偏多。十波羅蜜中。戒波羅蜜偏勝。餘波羅蜜。非不修集。但隨地增長。諸佛子。是名菩薩摩訶薩第二離垢地。菩薩住是地中。多作轉輪聖王。為大法王。廣得法力。七寶成就。有力自在。能除一切眾生慳貪破戒之垢。以善方便。令眾生住於十善道中。為大布施。而不窮盡所作善業。若布施若愛語。若利益若同事。皆不離念佛。不離念法。不離念諸菩薩摩訶薩伴。不離念諸菩薩所行道。不離念諸波羅蜜。不離念十地。不離念諸力無畏不共法。乃至不離念具足一切種智。常生是心。我當於一切眾生之中。為首為勝。為大為妙。為上為無上。為導為將。為師為尊。乃至於一切眾生中。為依止者。諸佛子。是菩薩摩訶薩。若欲捨家勤行精進。須臾之間。於佛法中。便能捨家妻子五欲。得出家已。勤行精進。須臾之間。得千三昧。得見千佛。知千佛神力。能動千佛世界。能飛過千佛世界。能照千佛世界。能教化千世界眾生。能住壽千劫。能知過去未來世各千劫事。能善入千法門。能變身為千。於一一身。能示千菩薩。以為眷屬。若以願力自在示現。過於此數。若干百千萬億那由他不可計知。爾時金剛藏菩薩摩訶薩。欲重明此義。而說偈言<p class='lg'><br>　菩薩柔軟心　　調和堪受心<br>　善心寂滅心　　真心不雜心<br>　無有貪吝心　　快心與大心<br>　得是十心已　　入於第二地<br>　菩薩住是地　　成就諸功德<br>　常離於殺生　　不惱於一切<br>　常離於劫盜　　不生邪婬心<br>　實語不兩舌　　不惡口綺語<br>　他人所有物　　不生於貪心<br>　不惱於眾生　　直心行正見<br>　無有憍慢心　　亦無諂曲心<br>　柔軟不放逸　　護持諸佛教<br>　所有劇苦惱　　地獄與畜生<br>　餓鬼熾然身　　皆從惡心有<br>　我今已永離　　如是諸惡事<br>　行於真實理　　寂滅之善法<br>　從人至有頂　　所有受樂處<br>　禪樂三乘樂　　皆從十善生<br>　如是思惟已　　心常不放逸<br>　身自持淨戒　　亦教人令持<br>　遍觀諸眾生　　種種受苦惱<br>　如是愍念已　　轉生深悲心<br>　凡夫甚可愍　　墮在諸邪見<br>　心多懷瞋恨　　常好起諍訟<br>　常樂於五欲　　貪求無有厭<br>　起三毒因緣　　我應度此等<br>　深覆愚癡闇　　墜生死險道<br>　入大邪見網　　墜於世籠檻<br>　常為諸魔賊　　煩惱之所壞<br>　此等甚可愍　　我應度脫之<br>　沒深煩惱水　　四流所漂漫<br>　具受於三界　　百種諸苦毒<br>　住五陰深樔　　生我我所心<br>　我為度此苦　　當勤修行道<br>　捨無上佛慧　　生於下劣心<br>　令住佛大智　　發無量精進<br>　菩薩住此地　　集無量功德<br>　得值遇諸佛　　承事而供養<br>　以是因緣故　　善根轉明淨<br>　猶如好真金　　鍊之以礬石<br>　佛子住此地　　常作轉輪王<br>　令諸眾生等　　住於十善道<br>　從初發心來　　所修集諸福<br>　願以救世間　　令得佛十力<br>　若欲捨王位　　出家行學道<br>　勤心行精進　　得入千三昧<br>　得見數千佛　　供養聽受法<br>　菩薩住此地　　能示如是事<br>　若以其願力　　示諸神通事<br>　度脫於眾生　　過此數無量<br>　常為諸世間　　勤求好事者<br>　具足解說此　　第二地已竟　</p><p class='juan'>
十住經卷第一</p>
</body></html>
