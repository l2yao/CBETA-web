<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
十住經卷第二</p>
<p><span class='byline'>　　　　後秦三藏鳩摩羅什譯</span><br><p><b>　　<A NAME="n215"></A>明地第三</b><p class='lg'><br>　諸菩薩聞是　　不可思議行<br>　心皆大歡喜　　恭敬無有量<br>　即時虛空中　　雨眾名華香<br>　如雲而垂下　　供養金剛藏<br>　咸讚言善哉　　善哉<span class='corr'>金</span>剛藏<br>　善說諸大人　　護持淨戒行<br>　於諸眾生中　　深有憐愍心<br>　敷演解說是　　第二地行處<br>　菩薩微妙行　　真實無有異<br>　是諸菩薩等　　清淨之行處<br>　為一切眾生　　常求諸好事<br>　第二淨明地　　今已解說竟<br>　天人恭敬者　　願說第三地<br>　善示智所作　　菩薩之所行<br>　願說諸大人　　云何行布施<br>　持戒及忍辱　　精進行禪定<br>　智慧與方便　　并及慈悲心<br>　云何行是法　　清淨於佛行<br>　解脫月菩薩　　語金剛藏言<br>　菩薩至三地　　當以何等心　</p><p>金剛藏菩薩摩訶薩。語解脫月菩薩言。佛子。諸菩薩摩訶薩。深淨心行第二地已。欲得第三地。當以十心得入第三地。何等為十。一淨心。二猛利心。三厭心。四離心。五不退心。六堅心。七明盛心。八無足心。九快心。十大心。諸佛子。是菩薩摩訶薩。以是十心。得入第三地。能觀一切有為法如實相。所謂。無常苦空。無我不淨。不久敗壞。不可信相。念念生滅。又不生不滅。不從前際來。不去至後際。現在不住。菩薩如是。觀一切有為法真實相。知此諸法。無作無起。無來無去。而諸眾生憂悲苦惱。憎愛所繫。無有停積。無定生處。但為貪恚癡火所然。增長後世苦惱火聚。無有實性。猶如幻化。見如是已。於一切有為法。轉復厭離。趣佛智慧。是菩薩。知如來智慧不可思議。不可稱量。有大勢力。無能勝者。無有雜相。無有衰惱憂悲之苦。能至無畏安隱大城。不復轉還。能救無量苦惱眾生。如是見知佛智無量。見有為法無量苦惱。於一切眾生。轉生殊勝十心。何等為十。眾生可愍。孤獨無救。貧窮無所依止。三毒之火。熾然不息。閉在三有牢固之獄。常住煩惱諸惡刺林。無正觀力。於善法中。欲樂心薄。失諸佛妙法。而常隨順生死水行。驚畏涅槃。是菩薩。見眾生如是多諸衰惱。發大精進。是諸眾生。我應救。我應解。應令清淨。應令得脫。應著善處。應令安住。應令歡喜。應知所宜。應令得度。應使滅苦。菩薩如是。善遠離一切有為法。深念一切眾生。見諸佛一切智有無量利益。即時欲具佛智慧救度眾生故。勤行菩薩道。作是思惟。以何因緣。以何方便。是諸眾生。墮在大苦諸煩惱中。當拔出之。使得永住畢竟常樂。即時知住無礙解脫智慧中者。乃可得此是無礙智慧解脫不離通達諸法如實智。無行行慧。如是智慧之明。從何而得。當知不離多聞決定智慧。復作是念。無礙解脫等諸佛法。以何為本。不離聞法為本。菩薩如是念已。一切求法時。轉加精進。日夜常樂聽法。無有厭足。心無休息。喜法愛法。依法隨法。重法究竟法。歸法救法。隨順行法。菩薩如是。方便求法。所有。珍寶。財物金銀等庫藏無所匱惜。於此物中。不生難想。但於說法者。生難遭想。為求法故。於內外物。無不能捨世間所有可布施者。所謂。國土人民眷屬。田業財物。摩尼寶珠。金銀庫藏。象馬輦輿。眾寶瓔珞。諸嚴身之具。妻子男女。及支節手足。耳目鼻舌。舉身施與。無所愛惜。又為求法故。於說法者。盡心恭敬。供養給侍。破除憍慢。我慢大慢。諸惡苦惱。無理等事。悉能忍受。深求法故。若得一句。未曾聞法。勝得滿三千大千世界珍寶。得聞正法一偈。勝得轉輪聖王。釋提桓因。梵天王處。無量劫住。是菩薩。若有人。來作是言。我與汝佛所說法一句。能淨菩薩所行道。令汝得聞。若能入大火坑受大苦者。當以相與。是菩薩作是念。我受一句法故。尚於三千大千世界火坑。從梵天投下。何況墮小火坑。我等求法應盡受一切諸地獄苦。猶應求法。何況人中。諸小苦惱。為求法故。發如是心。又如所聞法。心常喜樂。悉能正觀。是菩薩。聞諸法已。降伏其心。於空閑處。心作是念。如說行者。乃得佛法。不可但以口之所言。菩薩如是。能住明地。即離諸欲惡不善法。有覺有觀。離生喜樂。入初禪。滅覺觀。內清淨心一處無覺無觀。定生喜樂。入二禪。離喜故。行捨心念安慧身受樂。諸賢聖。能說能捨。常念受樂。入三禪。斷苦斷樂故。先滅憂喜故。不苦不樂。行捨念淨。入四禪。是菩薩。過一切色相。滅一切有對相。不念一切別異相故知無邊虛空。即入虛空無色定處。過一切虛空相。知無邊識。即入識無色定處。過一切識相。知無所有。即入無所有。無色定處。過一切無所有處。知非有想非無想安隱。即入無色非有想非無想處。但隨順諸法行故。而不樂著。是菩薩。以慈心高廣無量。無瞋無恨無惱害。以信解力。遍滿一方。二方。三方四方。四維上下。亦復如是。悲心喜心捨心。高廣無量。無瞋恨無惱害。以信解力。遍滿一方。第二三。四方四維上下。亦復如是。是菩薩。有種種神通力。能動大地。一身為多身。多身為一身。現滅還出。石壁山障。皆能徹過。如行虛空。於虛空中。加趺而去。猶如飛鳥入出於地。如水無異。履水如地。身出煙焰。如大火聚。日月有大神德威力。而能以手。捫摸摩之。身力自在。乃至梵世。是菩薩。以清淨天耳。過於人耳。悉聞人天音聲遠近。是菩薩。以他心智。如實知他心。染心如實知染心。離染心如實知離染心。瞋心離瞋心。癡心離癡心。垢心離垢心。小心大心。散亂心如實知散亂心。定心不定心。縛心解心。有上心無上心。如實知有上心無上心。如是以自心知他心。是菩薩。念知宿命。諸所生處。所謂。一世二世。三四五世。乃至十二十三十。四十五十。乃至百世千世。萬世百千萬億那由他世。一劫二劫。乃至百千萬億那由他無量劫數。其中諸劫。無量成壞。於諸劫中。所經因緣。悉能念知。我生彼處。如是種族。如是姓名。如是飲食。如是苦樂。如是久住。我於彼死。生於此間。於此間死。生於彼間。如是種種。相貌因緣。悉能念知。是菩薩。天眼清淨過於人眼。見眾生生死。形色好醜善惡。貧賤富貴。趣善惡道。隨業受報。皆如實知。所謂是諸眾生。成就身惡業。成就口惡業。成就意惡業。距逆賢聖。受邪見教。起罪業因緣故。身死墮惡道。生在地獄。是諸眾生。成就善身業。善口業。善意業。不逆賢聖。信受正見。行善業因緣故死後生善處天上。是菩薩。於諸禪定。解脫三昧。能入能出。而不隨生。但見何處。有助菩提法處。以願力故。能生其中。是菩薩。住明地中。見數百千萬億那由他諸佛。恭敬供養尊重讚歎。衣服飲食。臥具醫藥。親近諸佛。聽受經法。聽受法已。隨力而行。是菩薩。爾時觀諸法不生不滅眾緣而有。於百千萬億劫所集欲縛。漸得微薄。一切有縛。一切無明縛。皆悉微薄。不復積集。不積集故。斷於邪貪邪瞋邪癡。諸佛子。譬如真金。巧師鍊治。轉更精好。光明倍勝。菩薩亦如是。住在明地。不集三縛故。斷於邪貪邪瞋邪癡。諸善根。轉增明淨。是菩薩。忍辱心柔軟心。美妙心不壞心。不動心不濁心。不高心不下心。一切所作不望報心。他少有作當生報心。不諂曲心。不染亂心。轉勝明淨。爾時菩薩。於四攝法中。愛語利益偏多。十波羅蜜中。忍辱波羅蜜。精進波羅蜜轉多。餘助菩提法。皆轉明淨。諸佛子。是名諸菩薩第三明地。菩薩摩訶薩。住是地中。多作釋提桓因。智慧猛利。能以方便因緣。轉諸眾生。令離淫欲。所作善業。若布施若愛語。若利益若同事。皆不離念佛念法。乃至不離念具足一切種智。常生是心。我當何時於眾生中。為首為尊。乃至於一切眾生。為依止者。是人若欲勤加精進。於須臾間。能得十萬三昧。乃至能示十萬菩薩。以為眷屬。隨其願力。神通自在。不可算數。若干百千萬億那由他劫。不可計知。爾時金剛藏菩薩。欲令此義轉明故。而說偈言<p class='lg'><br>　菩薩以是心　　能得第三地<br>　淨心猛厭心　　離心不退心<br>　堅心堪受心　　快心及大心<br>　以如是等心　　得入於三地<br>　智者住明地　　觀有為作法<br>　不淨無常苦　　無我壞敗相<br>　無有牢固性　　不久念念滅<br>　如是思惟知　　無有來去相<br>　見諸有為法　　如病如癰瘡<br>　愛心所纏縛　　生諸憂悲苦<br>　但為貪恚癡　　猛火所焚燒<br>　從無始世來　　熾然常不息<br>　即時於一切　　三界生厭離<br>　惡賤有為法　　心無所貪著<br>　但求諸佛智　　無量無邊限<br>　甚深難思議　　清淨無諸苦<br>　如是見佛智　　無諸苦惱已<br>　哀愍諸眾生　　貧窮無福慧<br>　三毒火常然　　無有救護者<br>　墮在地獄中　　百種苦所切<br>　放逸凡夫人　　沒諸煩惱聚<br>　盲冥無所見　　失諸佛法寶<br>　常隨生死水　　無怖空怖畏<br>　我於是眾生　　當勤度脫之<br>　精進求智慧　　為作饒益者<br>　思惟何方便　　可以得救護<br>　唯有諸如來　　深妙無礙智<br>　此智何為因　　唯從智慧生<br>　思惟是智慧　　但從多聞生<br>　如是籌量已　　勤求多聞法<br>　日夜常精進　　聽受無厭惓<br>　讀誦愛樂法　　唯法以為貴<br>　為欲求法故　　以諸珍寶等<br>　所親愛妻子　　隨意諸眷屬<br>　國土及城邑　　資生諸好物<br>　歡喜而施與　　心無所戀惜<br>　頭目耳鼻舌　　牙齒及手足<br>　支節身血肉　　心肝及髓腦<br>　以此等施人　　猶不以為難<br>　若得聞正法　　是為最甚難<br>　假令有一人　　語此菩薩言<br>　汝今若能入　　是大猛火聚<br>　然後當與汝　　諸佛所說法<br>　聞已即歡喜　　自投於火聚<br>　設使大千界　　火聚滿其中<br>　須彌梵世下　　不足以為難<br>　若為求一句　　諸佛所說法<br>　救諸苦惱者　　得之甚為難<br>　始從初發心　　乃至成佛道<br>　我於其中間　　盡此諸劫數<br>　為欲求諸法　　備受阿鼻苦<br>　何況於人間　　小小諸苦惱<br>　以聽法因緣　　能得正憶念<br>　正憶念因緣　　能生諸禪定<br>　深妙等三昧　　及五神通事<br>　次第皆能起　　自在不隨生<br>　菩薩住是地　　能以決定心<br>　多供養諸佛　　聽受所說法<br>　斷邪<span class='corr'>愛</span>恚等　　餘煩惱微薄<br>　猶如成鍊金　　調和得其所<br>　菩薩住是地　　功德藏充滿<br>　多作忉利王　　自在化婬欲<br>　愛佛功德故　　化導無量眾<br>　悉能令得住　　無上佛道中<br>　菩薩住是地　　能以柔軟心<br>　勤行於精進　　得百千三昧<br>　悉得見諸佛　　相好莊嚴身<br>　其心轉猛利　　願力者殊勝<br>　常為諸眾生　　勤求好事者<br>　分別解說此　　第三明地已　</p><p><b>　　<A NAME="n216"></A>焰地第四</b><p class='lg'><br>　諸佛子聞說　　如是地相義<br>　深妙無有量　　心皆大歡喜<br>　散眾名花香　　供養於如來<br>　地及大海水　　悉皆大震動<br>　天諸婇女等　　於上虛空中<br>　同以微妙音　　歌頌此上法<br>　他化自在王　　聞以大歡喜<br>　雨摩尼珠寶　　以散於佛上<br>　踊躍稱讚言　　善哉佛出世<br>　功德藏流布　　利益於我等<br>　我今聞說此　　菩薩地相義<br>　是事百千劫　　難聞而得聞<br>　願更說後地　　利益諸天人<br>　僉皆喜欲聞　　得地諸行相<br>　解脫月菩薩　　重請金剛藏<br>　願為諸菩薩　　說至四地行　</p><p>爾時金剛藏菩薩摩訶薩。語解脫月菩薩言。佛子。諸菩薩摩訶薩。具足清淨行第三地已。欲得第四地者。當以十法明門。得入此四地。何等為十。一思量眾生性。二思量法性。三思量世界性。四思量虛空性。五思量識性。六思量欲界性。七思量色界性。八思量無色界性。九思量快信解性。十思量大心性。諸佛子。菩薩。以此十法明門。能從三地。入第四地。諸佛子。菩薩摩訶薩。若得第四菩薩焰地。即於如來家。轉有勢力。得內法故。有十種智。何等為十。一不退轉心。二於三寶中得不壞信清淨畢竟智。三修習觀生滅。四修習諸法本來不生。五常修習轉還世間行。六修習知業因緣故有生。七修習分別生死涅槃門差別。八修習眾生業差別。九修習前際後際差別。十修習現在常滅不住行。是十智心。則生佛家。轉得勢力。復次佛子。菩薩摩訶薩。住是菩薩第四地。觀內身循身觀。精勤一心。除世間貪憂。觀外身循身觀。精勤一心。除世間貪憂。觀內外身循身觀。精勤一心。除世間貪憂。觀內受外受內外受。內心外心內外心。內法外法內外法。循法觀。精勤一心。除世間貪憂。是菩薩。未生惡不善法。為不生故。欲生勤精進。發心正斷。已生諸惡不善法。為斷故。欲生勤精進。發心正斷。未生諸善法。為生故。欲生勤精進。發心正行。已生諸善法。為住不失。修增廣故。欲生勤精進。發心正行。是菩薩。修行四如意分。欲定斷行成就。修如意分。依止厭。依止離。依止滅。迴向於捨。精進定斷行成就修如意分。心定斷行成就。修如意分。思惟定斷行成就。修如意分。依止厭離滅。迴向於捨。是菩薩。修行信根。依止厭離滅。迴向於捨。精進根念根定根。修行慧根。依止厭離滅。迴向於捨。是菩薩。修行信力。依止厭離滅。迴向於捨。精進力念力定力。修行慧力。依止厭離滅。迴向於捨。是菩薩。修行念覺分。依止厭離滅。迴向於捨。擇法覺分。精進覺分。喜覺分除覺分定覺分。修行捨覺分。依止厭離滅。迴向於捨。是菩薩。修行正見。依止厭離滅。迴向於捨。正思惟正語。正業正命。正精進正念。修行正定。依止厭離滅。迴向於捨。是菩薩。以不捨眾生心故行。以本願力故。大悲為首。大慈合行。為攝一切智。為莊嚴佛國。為具佛諸力無畏。不共法。三十二相。八十種好。具足音聲。為隨順佛深解脫。為思惟大智慧方便故行。諸佛子。諸菩薩摩訶薩。住菩薩焰地。所有身見著等。著我。著眾生。著人壽者。知者見者。著五陰十二入十八界。所起屈伸卷舒出沒。推求心所行。愛著寶重所見。為歸為洲。皆悉斷滅。是菩薩。轉倍精進。慧方便所生助道法。隨所修行。心轉柔和。堪任有用。心無疲惓。轉求上法。增益智慧。救一切世間。隨順諸師。恭敬受教。如所說行。是菩薩。爾時知恩知報恩。心轉和善。同止安樂。直心軟心。無有邪曲。行正定行。無有憍慢。則易與語。隨順教誨。得說者意。如是具足善心軟心。寂滅心忍辱心。淨地諸法。思惟修行。是菩薩。爾時成不轉精進者。不捨精進。不壞精進。不厭精進。不惓精進。廣大精進。無邊精進。猛利精進。無等等精進。救一切眾生精進。分別是道非道精進。是菩薩。心志清淨。不失深心。信解明利。諸善根增長。遠離世間垢濁。不信疑悔等。皆已滅盡。無疑無悔。現前具足。於一切佛大信解事中。不厭不捨。自然習樂。無量之心。常現在前。菩薩住是第四焰地。能見諸佛數百數千數千萬億那由他佛。供養恭敬。尊重讚歎。衣服飲食。臥具醫藥。親近諸佛。一心聽法。聽受法已。能信奉持。多於佛所。出家修道。是菩薩。樂心深心。清淨信解平等。轉更明了。住壽多劫。若干百千。萬億那由他劫。善根轉勝明利。諸佛子。如上真金。以為莊嚴。餘金不及。如是諸菩薩摩訶薩。住此菩薩焰地。諸善根轉增明利。下地菩薩。所不能及。譬如摩尼珠。光明清淨。能照四方。餘寶不及。雨漬水澆。光明不滅。菩薩住焰地中。下地菩薩所不能及。一切諸魔。及諸煩惱。皆不能壞其智慧。諸佛子。是名略說諸菩薩摩訶薩第四焰地。菩薩摩訶薩。住是地中。多作須夜磨天王。多教化眾生。破於我心。所作善業。若布施若愛語。若利益若同事。皆不離念佛。不離念法。不離念諸菩薩摩訶薩為伴。乃至不離念具足一切種智。常生是心。我當何時於一切眾生中。為首為尊。乃至於一切眾生中。為依止者。是菩薩摩訶薩。若欲如是勤行精進。須臾之間。得百億三昧。乃至示現百億菩薩。以為眷屬。若以願力。自在示現。過於此數。若干百千萬億那由他不可計劫。爾時金剛藏菩薩。欲重明此義。而說偈言<p class='lg'><br>　諸菩薩具足　　修治明地已<br>　觀諸眾生性　　法性世間性<br>　虛空性識性　　三界性信解<br>　深心清淨故　　得入第四地<br>　即於如來家　　增長得勢力<br>　不退於佛道　　三寶不壞信<br>　觀生滅無作　　知世間轉行<br>　從業而有生　　生死涅槃異<br>　知眾生諸業　　觀法先後際<br>　不住常滅相　　佛家生勢力<br>　諸大菩薩等　　得如是法已<br>　憐愍諸眾生　　習身受心法<br>　內外四念處　　依止於厭離<br>　亦依止寂滅　　迴向於涅槃<br>　除滅惡法故　　善法得增長<br>　習行四正法　　修四如意分<br>　習行於五根　　及以修五力<br>　修習七覺意　　行於八聖道<br>　修習如是法　　皆為眾生故<br>　本願之所助　　慈悲心為首<br>　求覓一切智　　為淨諸佛土<br>　成十力功德　　無畏不共法<br>　諸音聲言說　　甚深妙道法<br>　及無礙解脫　　大智慧方便<br>　從身見為首　　六十二見等<br>　眾生見人見　　命者知者見<br>　於諸陰界入　　之所貪著處<br>　得是第四地　　皆悉已除斷<br>　隨斷煩惱業　　其心亦隨淨<br>　諸所作善業　　皆為救世間<br>　菩薩柔軟心　　常不為放逸<br>　堪用心直心　　求利眾生心<br>　如此所求事　　皆為無上道<br>　大智慧職位　　利益世間故<br>　深心敬養師　　如說樂修行<br>　知恩報恩者　　易化無瞋恨<br>　無有邪曲心　　柔和同止樂<br>　修習如是法　　精進不退轉<br>　菩薩住是地　　深心及直心<br>　淨心與信解　　皆轉得明淨<br>　增長諸善根　　垢濁疑悔法<br>　如是等諸事　　皆悉得除滅<br>　諸菩薩住是　　第四焰地中<br>　得值無量佛　　諮受所說法<br>　於是諸佛所　　出家難沮壞<br>　如真金莊嚴　　餘金所不及<br>　菩薩住是地　　諸功德深心<br>　智慧及方便　　所行清淨道<br>　乃至千億魔　　皆所不能壞<br>　如真妙明珠　　不為水雨敗<br>　菩薩住是地　　天人所供養<br>　多作夜摩王　　能轉諸邪見<br>　所作諸善業　　皆為佛智慧<br>　其心常堅固　　不可得動轉<br>　若勤行精進　　得百億三昧<br>　能見百億佛　　願力則過是<br>　如是第四地　　清淨名為焰<br>　無量福慧者　　今已解說竟　</p><p><b>　　<A NAME="n217"></A>難勝地第五</b><p class='lg'><br>　諸菩薩聞是　　第四地行法<br>　心皆大歡喜　　踊躍無有量<br>　雨天眾寶花　　雰雰如雪下<br>　咸讚言善哉　　金剛藏大士<br>　他化自在王　　與諸眷屬等<br>　於上虛空中　　心皆大歡喜<br>　放眾妙光明　　作天諸伎樂<br>　歌歎佛功德　　并及菩薩眾<br>　天諸婇女等　　各以清妙音<br>　同聲稱讚佛　　而說如是言<br>　世尊久遠來　　勤苦所求願<br>　無上正真道　　於今始乃得<br>　利益天人者　　久乃今得見<br>　釋迦牟尼佛　　今至於天宮<br>　從久遠已來　　今始異相動<br>　久遠世已來　　今始放妙光<br>　眾生從久來　　今始得安樂<br>　久來方得聞　　大慈悲德音<br>　度諸功德岸　　久遠今乃值<br>　聖王能悉破　　憍慢我心等<br>　無比可供養　　而今得供養<br>　能開諸天道　　使得一切智<br>　世尊甚清淨　　無量如虛空<br>　不染於世法　　如蓮花在水<br>　處世最高大　　猶如大海中<br>　須彌金山王　　是故歡喜禮<br>　如是諸天女　　各以眾妙音<br>　敬心歌頌已　　默然而觀佛<br>　解脫月菩薩　　請金剛藏言<br>　菩薩得五地　　相貌之因緣　</p><p>金剛藏菩薩摩訶薩。語解脫月菩薩言。佛子。諸菩薩摩訶薩。已具足第四地。欲得第五地。以十平等心。能入第五地。何等為十。一過去佛法平等。二未來佛法平等。三現在佛法平等。四戒淨平等。五心淨平等。六除見疑悔淨平等。七知道非道淨平等。八行知見淨平等。九諸菩提分法轉勝淨平等。十等化眾生淨平等。諸佛子。諸菩薩摩訶薩。以是十平等淨心。具足得入於五地。善修菩提法故。深心清淨故。求轉勝道故。則能得佛道。是菩薩。得大願力。以慈悲心。不捨於一切。以得念慧心道理之勢力。修習於福慧。不捨起方便。欲得轉勝道上地。明觀法受諸佛神力所護。生定不退心。如實知是苦聖諦。是苦集諦。是苦滅諦。是至滅苦道諦。是菩薩。善知世諦。善知第一義諦。善知相諦。善知差別諦。善知示成諦。善知事諦。善知生起諦。善知盡無生諦。善知令入道諦。次第成菩薩諸地故。善知習如來智諦。爾時菩薩。常在一乘故。善知第一義諦。隨眾生意。令歡喜故。知世諦。分別諸法自相故。知相諦。諸法各異故。知差別諦。分別諸陰界入故。知示成諦。以身心苦惱故。知苦諦。諸道生相續故。知集諦。畢竟滅一切惱熱故。知滅諦。起不二法故。知道諦。以一切種智。知一切法次第。成一切菩薩地故。善知習如來智諦。以信解力故。知非得無盡諦智。菩薩如是。以此諸諦智。如實知一切有為法。虛偽誑詐。敗壞相。假住須臾。誑惑凡夫人。菩薩爾時。於眾生中。大悲轉勝。而現在前。能生大慈光明。得如是智慧力。不捨一切眾生。常求佛智慧。如實觀一切有為法。先際後際。知眾生從先際。無明有愛故。生流轉生死。於五陰歸處。不能動發。增大苦惱聚。是中無我無我所。無眾生無人。無知者無壽命者。後際亦如是。如是無所有。而愚癡貪著不斷。不知無邊有出無出。爾時作是念。凡夫眾生。甚為可怪。無明癡故。有無量無邊阿僧祇身。已滅今滅當滅。如是常受生死。不能於身生厭離想。轉更增長機關苦身。常為生死水漂。不能得返歸五陰舍。不能捨離。不畏四大毒蛇。不能拔出憍慢見箭。不能滅除貪恚癡焰。不能破壞無明愚闇。不能乾竭愛著大海。不求十力大聖導師。常隨魔意。於生死城中。多為諸惡覺觀所轉。如是苦惱孤窮眾生。無有救者。無有舍者。無有究竟道者。唯我一人。獨無等侶。修集福德智慧。以是資糧。令此一切眾生。得住畢竟清淨。乃至使得一切法中。佛無礙智力。如是思惟。從正觀生於智力。發願所作。一切善根。皆為度諸眾生故。為一切眾生求好事故。求安樂故。為利益一切眾生故。為解脫一切眾生故。為一切眾生無苦惱故。為一切眾生無麤惡故。為一切眾生心清淨故。為調伏一切眾生故。為滅一切眾生諸憂惱苦滿其願故。是菩薩。爾時住此第五難勝地中。不忘諸法故。名為念者。決定智慧故名為智者。知經書意。次第故。名為有道者。自護護彼故。名為有慚愧者。不捨持戒故。名為堅心者。善思惟是處非處故。名為覺者。不隨他故。名為隨智者。善分別諸法章句義故。名為隨慧者。善修禪定故。名為得神通者。隨世間法行故。名為方便者。善集福德資糧故。名為無厭足者。常求智慧因緣故。名為不捨者。集大慈大悲因緣故。名為無疲惓者。常正憶念故。名為遠離破戒者。深心求佛十力四無所畏十八不共法故。名為常念佛法者。常令眾生離惡修善故。名為莊嚴佛國者。種諸福德莊嚴三十二相八十種好故。名為行種種善業者。求莊嚴佛身口意故。名為常行精進者。供養一切說法菩薩故。名為樂大恭敬者。一切菩薩。諸世間方便中。心無瞋礙故。名為心無礙者。常樂教化眾生故。名為晝夜遠離餘心者。菩薩如是行時布施。亦教化眾生。愛語利益同事。亦教化眾生。又以色身示現。亦教化眾生。亦以說法。教化眾生。亦示菩薩行事。教化眾生。亦示諸佛大事。教化眾生。亦示生死過惡。教化眾生。亦示諸佛智慧利益。教化眾生。菩薩如是修習。以大神力種種因緣方便道。教化眾生。是菩薩。雖種種因緣方便心常在佛智。而不退失善根。又復常求轉勝利益眾生法。是人利益眾生故。世間所有經書伎藝。文章算數。名性經書。治病醫方。所謂。治乾消病。小兒病。鬼著病。蠱毒病。癩病等。伎樂歌舞。戲笑歡娛經書。國土城郭。聚落室宅。園觀池泉。華果藥草林樹。金銀摩尼珠。琉璃珊瑚虎魄。車磲馬瑙。示諸寶聚。日月五星。二十八宿。占相吉凶。地動夢書怪相。身中諸相布施持戒。攝伏其心。禪定神通。四禪四無量心。四無色定。凡諸不惱眾生事。安樂眾生事。憐愍眾生故。出令入諸佛無上之法。菩薩住是難勝地。值數百數千數萬億佛。供養尊重讚歎。衣服飲食。臥具醫藥。親近聽法。聽法已出家。出家已。於諸佛所。聽受經法。而為法師。說法利益。得轉勝多聞積三昧。乃至過百千萬億劫。不忘此事。是菩薩。爾時一切福德善根。轉勝明淨。佛子。譬如成鍊真金。以車磲磨瑩。其光轉勝。菩薩住是地中。方便智慧力故。功德善根。轉淨明勝。下地所不及。又如日月星宿。諸天宮殿。風持令去。不失法度。如是佛子。菩薩住難勝地。以方便思惟故。福德善根。轉倍明淨。而不取證。亦不疾至佛道。諸佛子。是名諸菩薩摩訶薩難勝地。今已略說。菩薩摩訶薩。住是地中。多作兜率陀天王。諸根猛利。能摧伏一切外道。有所作業。若布施愛語。利益同事。皆不離念佛念法。念菩薩伴。乃至不離念具足一切種智。我當何時。於眾生中。為首為尊。乃至於一切眾生中。為依止者。諸佛子。是菩薩若欲如是勤行精進。須臾之間。能得千億三昧。乃至示千億菩薩。以為眷屬。若以願力。神力自在復過是數。若干百千萬億不可得知。爾時金剛藏菩薩欲明此義故。重說偈言<p class='lg'><br>　諸菩薩具足　　四地行法已<br>　思惟三世佛　　戒等心亦等<br>　除見疑悔等　　道非道行等<br>　觀諸平等已　　得入第五地<br>　四念處為弓　　諸根為利箭<br>　四正勤為馬　　四如意為車<br>　五力以為鎧　　破諸煩惱賊<br>　勇健不退轉　　直入第五地<br>　慚愧無垢衣　　淨戒以為香<br>　七覺為華鬘　　禪定為塗香<br>　智慧與方便　　種種念莊嚴<br>　如是得入諸　　陀羅尼園林<br>　四如意為足　　正念為頭項<br>　慈悲明淨眼　　利智慧為牙<br>　以空無我吼　　破諸煩惱賊<br>　如是人師子　　能入第五地<br>　是菩薩得至　　住於第五地<br>　轉修勝淨法　　皆為佛道故<br>　常行慈悲心　　未曾有厭惓<br>　但為修習此　　第五地行法<br>　深集二資糧　　福德及智慧<br>　種種方便力　　欲得上明觀<br>　常為佛所護　　得成於念慧<br>　次第能善觀　　如實知諸諦<br>　第一諦世諦　　差別諦成諦<br>　事生滅道諦　　至無障礙諦<br>　如是觀諸諦　　心微妙清淨<br>　雖為未能得　　無障礙解脫<br>　以能有智慧　　及與信力故<br>　得勝於一切　　世間諸智慧<br>　如是觀諸諦　　悉知有為法<br>　虛妄偽詐誑　　無有一堅實<br>　能得於諸佛　　慈悲光明分<br>　為諸眾生故　　專心求佛慧<br>　知有為先後　　眾生甚可愍<br>　墮在無明闇　　愛因緣所繫<br>　是菩薩能拔　　世間之苦惱<br>　知法無壽者　　猶如草木等<br>　眾生常以二　　煩惱因緣故<br>　從於先世來　　後世亦如是<br>　相續不斷絕　　不能盡苦邊<br>　於此生愍傷　　我當度脫之<br>　不出五陰舍　　不畏四大害<br>　不拔諸邪箭　　不滅三毒焰<br>　不破無明闇　　墮在大愛海<br>　無有智慧明　　離大導師故<br>　知如是事已　　轉加勤精進<br>　有所作起業　　皆為度眾生<br>　常念正念慧　　修道有慚愧<br>　堅心與智慧　　轉更令增益<br>　修福慧無厭　　持戒不羸弱<br>　求多聞無倦　　正修淨佛土<br>　種相好音聲　　因緣無厭足<br>　所作諸善業　　皆為利眾生<br>　為利世間故　　造立經書等<br>　名姓鬼病方　　歌舞戲笑等<br>　堂閣園林法　　衣服諸飲食<br>　示種種寶聚　　令眾得歡喜<br>　占日月五星　　二十八宿等<br>　地動吉凶相　　夢書諸怪事<br>　布施持戒等　　離欲修禪定<br>　四無量神通　　安樂世間故<br>　大智慧菩薩　　得此難勝地<br>　供養數億佛　　從佛而聽法<br>　而修諸善根　　皆悉得明淨<br>　猶如車磲寶　　瑩磨於真金<br>　譬如寶宮殿　　隨風不失法<br>　世法利不染　　如蓮華在水<br>　菩薩住是地　　多作兜率王<br>　諸根轉猛利　　破諸外道見<br>　所作諸善業　　皆為佛智慧<br>　得佛力無畏　　能度諸眾生<br>　是菩薩勤修　　轉勝精進力<br>　能得千萬億　　諸深妙三昧<br>　供養千億佛　　能動千世界<br>　隨其所願力　　過是數無量<br>　如是第五地　　種種諸方便<br>　上智慧大人　　如法解說竟　</p><p class='juan'>
十住經卷第二</p>
</body></html>
