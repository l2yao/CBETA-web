<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
十住經卷第三</p>
<p><span class='byline'>　　　　後秦三藏鳩摩羅什譯</span><br><p><b>　　<A NAME="n219"></A>現前地第六</b><p class='lg'><br>　諸菩薩聞說　　上地之行相<br>　在於虛空中　　雨眾妙珍寶<br>　放清淨光明　　供養於世尊<br>　咸讚言善哉　　善哉金剛藏<br>　時有無量億　　諸天皆歡喜<br>　於上虛空中　　雨眾寶末香<br>　光明相綺錯　　微妙甚可樂<br>　眾香華瓔珞　　幡蓋雨佛上<br>　他化自在王　　與諸眷屬等<br>　雨眾妙寶物　　雰雰如雲下<br>　歌頌供養佛　　稱歎金剛藏<br>　咸讚言善哉　　善哉快說此<br>　千萬億天女　　於上虛空中<br>　作眾天音樂　　歌歎佛功德<br>　咸作如是言　　如來之所說<br>　微妙無有量　　能滅諸煩惱<br>　諸法本性空　　無有毫末相<br>　空無有分別　　同若如虛空<br>　無有去住相　　亦無有戲論<br>　本來常清淨　　如如無分別<br>　若人能通達　　一切諸法性<br>　於有於無中　　其心不動搖<br>　但以大悲心　　為度諸眾生<br>　是名諸佛子　　從佛口法生<br>　常行於布施　　利益諸眾生<br>　本來雖善淨　　持戒而堅心<br>　雖知法無傷　　而行於忍辱<br>　雖知法性離　　而行於精進<br>　雖先滅煩惱　　而入於諸禪<br>　雖先解法空　　而選擇諸法<br>　寂滅智雖多　　而求利世間<br>　能滅諸惡者　　名之為大人<br>　如是諸天女　　百千種妙音<br>　稱讚歌頌已　　皆默然觀佛<br>　解脫月菩薩　　請金剛藏言<br>　當以何相貌　　得成第六地　</p><p>金剛藏菩薩言。諸佛子。菩薩摩訶薩。已能具足五地行。欲入六地。當以十平等法。得入於六地。何等為十。一以無性故。一切法平等。二以無想故。一切法平等。三以無生故。一切法平等。四以無滅故。一切法平等。五以本來清淨故。一切法平等。六以無戲論故。一切法平等。七以不取不捨故。一切法平等。八以離故。一切法平等。九以幻夢影響水中月鏡像焰化故。一切法平等。十以有無不二故。一切法平等。諸佛子。諸菩薩摩訶薩。具足五地行。以是十平等法。能入第六地。諸佛子。若菩薩摩訶薩。能如是觀一切法性。能忍隨順得第六地。無生法忍。雖未現前。心已明利。成就順忍。是菩薩。觀一切法如是相。大悲為首。增長具足。更以勝觀觀世間生滅相。故作是念。世間所有。受身生處。皆以貪著我故。若離著我。則無世間生處。諸凡夫人。愚癡所盲。貪著於我。常樂求有。睎H邪念。行邪妄道。習起三行罪行。福行。不動行。以是行故。起熱心種子。有漏有取心故。起生死身。所謂。業為地。識為種子。無明覆蔽愛水為潤。我心溉灌。種種諸見。令得增長。生名色牙。因名色故。生諸根。諸根合故。有觸生。從觸生受。樂受故。生渴愛。渴愛增長故。有四取。四取因緣故。起業。於有起五陰身。名為生。五陰衰變。名為老。衰變滅。名為死。老死因緣。有憂悲熱惱眾苦聚集。是十二因緣。無有集者。自然而集。無有散者。自然而散。因緣合則有。因緣散則無。菩薩摩訶薩。如是於六地中。隨順觀十二因緣。又作是念。不如實知諸諦第一義故。有無明覆心。無明業果。是名諸行。依諸行。有初識。與識共生。有四取陰。依止取陰。有名色。名色成就。有六入。諸根行塵故。有識。從是和合。生有漏觸。觸共生。有受。貪樂於受。名為愛。愛增長。名為取。從取起有漏業。有業有果報五陰。名為生。五陰熟名為老熟。五陰壞名為死。死別離時。愚人貪著心熱。名為憂悲。發聲啼哭五識。名為苦。意識名憂。憂苦轉多名為惱。如是但生大苦樹大苦聚。如是十二因緣苦聚。無我無我所。無作者無使作者。菩薩作是念。若有作者。則有作事。若無作者。則無作事。第一義中。無作者無作事。又作是念。三界虛妄。但是心作。如來說。所有十二因緣分。是皆依心。所以者何。隨事生貪欲心。是心即是識。事是行。行誑心故。名無明。識所依處名名色。以入生貪心。名六入。三事和合有觸。觸共生名受。貪著所受。名為渴愛。渴愛不捨。名為取。是和合故。名為有。此有更有有相續。名為生。生變熟名為老。老壞名為死。此中無明有二種作。一者緣中癡。二者為生諸行因。行亦有二種作。一者生未來世果報。二者與識作因。識亦有二種作。一者能令有相續。二者與名色作因。名色亦有二種作。一者互相助成。二者與六入作因。六入亦有二種作。一者能緣六塵。二者能與觸作因。觸亦有二種作。一者能觸所緣。二者能與受作因。受亦有二種作。一者覺憎愛事。二者與愛作因。愛亦有二種作。一者所可染中生貪心。二者與取作因。取亦有二種作。一者能增長煩惱。二者與有作因。有亦有二種作。一者能於餘道中生。二者與生作因。生亦有二種作。一者能起五陰。二者與老作因。老亦有二種作。一者令諸根熟。二者與死作因。死亦有二種作。一者壞五陰身。二者以不見知故。而令相續不絕。是中無明緣諸行者。無明令行不斷。助成行故。行緣識者。令識不斷。助成識故。識緣名色者。令名色不斷。助成名色故。乃至生緣老死憂悲苦惱。生不斷。相續助成故。無明滅故。則諸行滅。乃至老死憂悲苦惱。亦如是。是中無明若無。諸行亦無。因滅。則果滅餘分亦如是。是中無明愛取。是三分。不斷煩惱道。諸行及有。不斷業道。餘因緣分。不斷苦道。先際後際。相續不斷故。是三道不斷。是三道。離我我所。而有生滅。如二竹相對而住。不堅似堅。無明因緣諸行者。即是過去世事。識名色六入觸受。是現在事。愛取有生老死。是未來世事。於是有三世出。無明滅故諸行滅。名為斷相續說。十二因緣。說名三苦。無明行識名色六入。名為行苦。觸受名為苦苦。愛取有生死憂悲苦惱。名為壞苦。無明滅故。諸行滅。乃至老死。名為斷三苦相續說。因無明。諸行生。餘亦如是。無明滅。諸行滅。以諸行體性空故。餘亦如是。無明因緣。諸行以生縛說。餘亦如是。無明滅故。諸行滅。以滅縛說。餘亦如是。無明因緣諸行。是隨順無所有觀說。無明滅諸行滅。是隨順盡觀說。餘亦如是。如是逆順十種。觀十二因緣法。所謂。因緣分次第。身心所攝。自助成法。不相捨離。隨三道行。分別先後際故。三苦差別故。從因緣起生滅縛故。無所有盡觀故。爾時菩薩。隨十二因緣。觀無我無眾生。無壽命者。無人性空。離作者使作者。無主屬眾。因緣無所有。如是觀時。空解脫門現在前。滅此事。餘不相續故。名無相解脫門現在前。知此二種。更不樂生。唯除大悲心。教化眾生。無願解脫門現在前。菩薩修行是三解脫門。離彼我相。離作者受者相。離有無相。悲心轉增。以重悲心故。勤行精進。未滿助菩提法。欲令滿足。菩薩作是念。有為和合故增。離散則滅。眾緣具故增。不具故滅。我今知有為法多過故。不應具和合因緣。亦不畢竟滅有為法。為教化眾生故。諸佛子。菩薩如是。知有為法。多過無性。離堅固相。無生無滅。與大慈悲和合。不捨眾生。即時得無障礙。般若波羅蜜。光明現在前。得如是智慧。具足修集。取阿耨多羅三藐三菩提因緣。而不與有為法共住。觀有為法性寂滅相。亦不住其中。欲具足無上菩提分故。菩薩住現前地中。得快空三昧。性空三昧。第一義空三昧。第一空三昧。大空三昧。合空三昧。生空三昧。如實不分別空三昧。攝空三昧。離不離空三昧。如是等。萬空三昧門現在前。無相無願三昧。亦如是。是菩薩。住現前地中。志心決定心。妙心深心。不轉心不捨心。廣心。無邊心。樂智心慧方便和合心。如是等心。轉勝增長故。隨順阿耨多羅三藐三菩提。一切外道論師。不能傾動。入於智地。轉聲聞辟支佛。決定向佛智。一切眾魔。及諸煩惱。所不能制。安住菩薩智慧明中。善修應空無相無願解脫門。專以慧方便。行助菩提法。是菩薩。住現前地。於般若波羅蜜中。得轉勝行。得第三上順忍。以順是法。無有違逆故。菩薩住是現前地中。得見數百數千佛。乃至數百千萬億佛。供養恭敬。尊重讚歎。衣服飲食。臥具醫藥。親近諸佛。於諸佛所。聽法。聽法已。如實隨智慧光明故。如所說行。令諸佛歡喜。是人轉勝。知諸佛法藏。乃至無量百千萬億劫。諸善根轉妙明淨。諸佛子。譬如真金。以琉璃磨瑩。光色轉勝。菩薩住此現前地。以慧方便故。善根轉勝。明淨寂滅。餘地所不及。諸佛子。譬如月明。能令眾生。身得清淨。四種風吹。不能遏絕。菩薩摩訶薩。住是現前地。善根轉勝。能滅無量眾生煩惱之火。四種惡魔。所不能壞。諸佛子。是名諸菩薩摩訶薩現前地。菩薩住是地中。多作善化自在天王智慧猛利。能破一切增上慢者。聲聞問難。不能窮盡。有所施作。布施愛語。利益同事。皆不離念佛。念法念諸菩薩伴。乃至不離念一切種智。常發願言。我於一切眾生。為首為尊。乃至於一切眾生。為依止者。是菩薩。若欲勤行精進。於須臾間。得十萬億三昧。乃至能示十萬億菩薩眷屬。若以願力。能過是數。不可稱計。若干百千萬億劫。爾時金剛藏菩薩。欲令此義明了故。而說偈言<p class='lg'><br>　諸菩薩已得　　具足行五地<br>　知諸法無相　　無相無生滅<br>　本來常清淨　　無有諸戲論<br>　修集如是智　　得入第六地<br>　諸法常離相　　不取亦不捨<br>　性空猶如幻　　離二無分別<br>　若能順如是　　微妙之理趣<br>　心無有違逆　　得入第六地<br>　住於利順忍　　智慧得力故<br>　觀察於一切　　世間生滅相<br>　悉知諸世間　　皆從癡闇出<br>　癡闇若滅者　　則無諸世間<br>　觀擇因緣法　　隨順第一義<br>　而不壞緣報　　所作及假名<br>　如實無作者　　亦無有受者<br>　如是觀有為　　如雲無實事<br>　不知真諦義　　名之為無明<br>　從是則生思　　身口行得報<br>　從行故有識　　即生於名色<br>　如是生世間　　至生死苦聚<br>　了知於三界　　但從心而有<br>　知十二因緣　　在於一心中<br>　如是則生死　　但從心而出<br>　心若得滅者　　生死則亦滅<br>　無明二種作　　作癡作於業<br>　乃至於老死　　破散壞五陰<br>　從於此事邊　　具出於苦惱<br>　是事若盡者　　苦惱則亦盡<br>　無明若具足　　相續則不斷<br>　因緣若不具　　則斷於相續<br>　無明及愛取　　即是煩惱道<br>　行有是業道　　餘則是苦道<br>　癡至於六入　　是名為行苦<br>　觸受是苦苦　　餘分是壞苦<br>　滅三苦相續　　則更無有我<br>　無明及諸行　　則是過去世<br>　識與及於受　　是則為現在<br>　從愛而生苦　　則是未來世<br>　無明若滅者　　是則無有苦<br>　癡從眾緣生　　則生於諸縛<br>　眾緣若滅者　　則滅於諸縛<br>　從因而生果　　因滅則果滅<br>　如是觀諸法　　自性則皆空<br>　隨順於無明　　則有世間出<br>　若逆於無明　　是則斷於有<br>　從是則有是　　是無則無是<br>　如是十種觀　　甚深因緣法<br>　觀因緣相續　　去來及現在<br>　不離一心中　　分別有三道<br>　從三種苦觀　　及以生滅法<br>　無所有而盡　　能行逆順觀<br>　菩薩如是入　　十二因緣法<br>　知空猶如幻　　如夢亦如影<br>　如焰亦如化　　虛誑無作者<br>　亦無有受者　　但誑於愚人<br>　如是觀因緣　　智者所修空<br>　無緣則無相　　知此二虛假<br>　其諸一切有　　於中無所願<br>　但以大悲心　　愍度眾生故<br>　如是諸大士　　修習解脫門<br>　悲心愛樂佛　　無量諸功德<br>　知諸有為法　　皆從和合有<br>　即得萬空定　　無相願亦爾<br>　智慧轉增進　　入於上順忍<br>　得於諸菩薩　　無為智解脫<br>　如是諸善根　　轉勝明淨利<br>　供養無量佛　　諸佛所稱讚<br>　常於諸佛所　　出家學佛道<br>　到諸佛法藏　　善根轉增長<br>　猶以琉璃寶　　瑩磨於真金<br>　光明轉清淨　　其喻亦如是<br>　如於虛空中　　滿月光清淨<br>　四種風所吹　　不能令遏絕<br>　菩薩智慧光　　滅諸煩惱熱<br>　四魔不能制　　其喻亦如是<br>　菩薩住是地　　多作善化王<br>　諸根悉猛利　　能破增上慢<br>　所作諸善業　　皆隨順智慧<br>　聲聞諸問難　　不能得窮盡<br>　是佛子若欲　　如是勤精進<br>　能得於百千　　億數諸三昧<br>　得見於百千　　億數十方佛<br>　如春清了時　　日光明則淨<br>　如是第六地　　深妙難知見<br>　聲聞所不了　　大士略說竟　</p><p><b>　　<A NAME="n220"></A>遠行地第七</b><p class='lg'><br>　爾時諸天眾　　在於虛空中<br>　雨香花珍寶　　如雲散佛上<br>　踊躍發妙音　　咸讚言善哉<br>　善哉金剛藏　　善知第一義<br>　無量功德聚　　人中之蓮花<br>　說此上妙行　　利益諸世間<br>　他化自在王　　雨光明華香<br>　雰雰而供養　　除憂煩惱者<br>　諸天及天王　　發妙音聲言<br>　若聞此地義　　則為得大利<br>　時作百千種　　上妙諸伎樂<br>　諸天女善歌　　承佛神力故<br>　佛是最寂滅　　能令惡為善<br>　一切諸世間　　皆所共恭敬<br>　雖出過世間　　而示世間法<br>　知身同實相　　而示種種身<br>　雖以諸言音　　演說寂滅法<br>　而知於語言　　無有音聲相<br>　能過百千土　　上妙供諸佛<br>　知身佛國土　　捨相智自在<br>　雖教化眾生　　而無彼我想<br>　廣集大功德　　不於中起著<br>　以見取相故　　三毒火然世<br>　不取一切相　　慈悲起精進<br>　諸天及天女　　歡喜設供養<br>　如是讚歎已　　默然而觀佛<br>　爾時解脫月　　請金剛藏言<br>　大眾皆清淨　　願說七地相　</p><p>金剛藏菩薩言。諸佛子。菩薩摩訶薩。已具足第六地行。若欲入第七菩薩地者。從方便慧。起十妙行。何等為十。是菩薩善修空無相無願。而以慈悲心。處在眾生。隨諸佛平等法。而不捨供養諸佛。常樂思惟空智門。而廣修集福德資糧。遠離三界。而能莊嚴三界。畢竟寂滅諸煩惱焰。而能為眾生。起滅貪恚癡煩惱焰法。隨順諸法。如幻如夢。如影如響。如化如水中月。鏡中像不二相。而起分別種種煩惱。及不失業果報。知一切佛國土。空如虛空。諸國土皆是離相。而起淨佛國土行。知一切佛。法身無身。而起色身。三十二相。八十種好。以自莊嚴。知諸佛音聲不可說相。信解如來音聲本來寂滅相。而隨一切眾生。起種種莊嚴音聲。知諸佛於一念頃。通達三世事。而知種種相種種時種種劫。得阿耨多羅三藐三菩提。隨眾生心信解故。作如是說。諸佛子。是名從慧方便。生十妙行。菩薩摩訶薩。具足六地行已。修此妙行。得入七地。諸佛子。如是方便慧現前。故名為入七地。是菩薩。住七地中。入無量眾生性。入無量諸佛教化眾生法。入無量世間性。入諸佛無量清淨國土。入無量諸法差別。入無量諸佛智得無上道。入無量諸劫算數。入無量諸佛通達三世。入無量眾生信樂差別。入無量諸佛色身別異。入無量諸佛眾生志行根差別。入無量諸佛音聲語言令眾生歡喜。入諸佛無量眾生心心所行差別。入無量諸佛隨智慧行。入示無量聲聞乘信解。入諸佛無量說道因緣令眾生信解。入無量辟支佛智慧習成。入諸佛無量甚深智慧所說。入諸菩薩無量所行道。入諸佛無量所說大乘集成事。令眾生得入。諸菩薩。作是念。如是諸佛世尊。有無量無邊大勢力。不可以若干百千萬億劫算數所知。如是諸佛勢力。我皆應集。不以強分別此彼得成。以不分別不取相故成。此菩薩如是智慧。善思惟。常修習大方便慧。令其安住佛道智中。以不動法故。若欲常起種種度眾生道。無有障礙。來時亦起。去時亦起。坐臥住立。皆能起道。度脫眾生。離諸陰蓋。住諸威儀。常不離如是想念。是菩薩。於念念中。具足菩薩十波羅蜜及菩薩十地。何以故。是菩薩摩訶薩。於念念中。以大悲心為首。修習一切佛法。皆迴向如來智慧故。十波羅蜜者。以菩薩求佛道所修善根。與一切眾生故。是檀波羅蜜。能滅一切煩惱熱。是尸羅波羅蜜。慈悲為首。於一切眾生中。無所傷。是羼提波羅蜜。求轉勝善根。無厭足。是毘梨耶波羅蜜。修道心。不馳散。常向一切智。是禪波羅蜜。忍諸法先來不生門。是般若波羅蜜。能起無量智門。是方便波羅蜜。期轉勝智慧。是願波羅蜜。一切外道諸魔。不能沮壞。是力波羅蜜。於一切法相。如實成故。是智波羅蜜。如是念念中。具足十波羅蜜。是菩薩。具足十波羅蜜時。念念中亦具足四攝法。三十七菩提分法。三解脫門。舉要言之。一切助阿耨多羅三藐三菩提法。於念念中。皆悉具足。爾時解脫月菩薩。問金剛藏菩薩言。佛子。菩薩摩訶薩。但於七地中。具足助菩提法。一切諸地中。亦具足。金剛藏菩薩言。佛子。菩薩摩訶薩。於十地中。悉具足助菩提法。但第七地勝故得名。何以故。諸菩薩摩訶薩。於七地中。功行具足。入智慧神通道故。佛子。菩薩於初地中。發願緣一切佛法故。具足助菩提法。第二地中。除心惡垢故。具足助菩提法。第三地中。願轉增長。得法明故。具足助菩提法。第四地中。得入道故。具足助菩提法。第五地中。隨順行世間法故。具足助菩提法。第六地中。入甚深法門故。具足助菩提法。此第七地中。起一切佛法故。具足助菩提法。何以故。諸佛子。菩薩摩訶薩。於此地中。得諸智慧所得道。以是力故。第八地自然得成。佛子。譬如二三千大千世界。一定清淨。一定垢穢。是二中間。難可得過。但以大精進力。大神通力。大願力故。乃能過諸佛子。諸菩薩如是。行於雜道。難可得過。但以大願力。大智慧力。大方便力故。乃可得過。解脫月菩薩言。第七菩薩地。為是淨行。為是垢行。金剛藏菩薩言。從初歡喜地來。菩薩所行。皆離煩惱罪業。何以故。迴向阿耨多羅三藐三菩提故。隨地所行清淨。不名為過。佛子。譬如轉輪聖王。乘大寶象。遊四天下。知有貧窮苦惱者。而過不在王。然王未免人身。若捨王身。生於梵世。住梵天宮。遊行千世界。示梵王威力。爾時乃離人身。諸佛子。菩薩亦如是。從初地來。在諸波羅蜜乘。知一切眾生心所行事。及煩惱垢。而不為煩惱垢之所污。以乘善道故。而不名為過。若菩薩。捨一切所修功行道。從七地。入八地。爾時名為乘菩薩清淨乘。悉知一切世間諸煩惱垢。而不為諸煩惱所污。亦名為過。諸佛子。菩薩住是七地。多過貪欲等諸煩惱。眾在此七地。不名有煩惱者。不名無煩惱者。何以故。一切煩惱。不發起故。不名有煩惱者。貪求如來智慧。未滿願故。不名無煩惱者。菩薩住是七地。成就深淨身業。深淨口業。深淨意業是菩薩。所有不善業道。諸佛所呵。隨煩惱垢者。如是諸業。悉已得過。所有善業道。諸佛所讚。是則常行。又世間經書伎藝。如五地中說。自然而得。於三千大千世界中。最為希有。得為大師。唯除如來入八地菩薩。無有眾生。深心妙行。能與等者。是菩薩。所有禪定。神通解脫三昧。雖未得果報。所生而隨意自在。菩薩住是遠行地。於念念中。具足修集方便慧力。及一切助菩提法。轉勝具足。住是遠行地中。能入善擇菩薩三昧。善思義三昧。益意三昧。分別義藏三昧。如實擇法三昧。堅根安住三昧。知神通門三昧。法性三昧。如來利三昧。種種義藏三昧。不向生死涅槃三昧。如是具足百萬菩薩三昧。能淨治此地。是菩薩。得是三昧。智慧方便。善清淨故。深得大悲力故。名為過聲聞辟支佛地。趣佛智地。是菩薩。住是地。無量身業無相行。無量口業無相行。無量意業無相行。是菩薩清淨行故。顯照無生法忍。解脫月菩薩言。佛子。若菩薩住初地。有無量身業。無量口業。無量意業。已能過一切聲聞辟支佛地。金剛藏菩薩言。緣大法故。能過。非是實行力。此第七地。自實行力故。一切聲聞辟支佛。所不能壞。佛子。譬如生在王家。即勝一切群臣百官。何以故。豪尊力故。身既長大。智慧成立。真實得勝。諸佛子。菩薩摩訶薩。初發心時。已勝一切聲聞辟支佛。以發大願。深心清淨故。今住此地。自以智力故勝。諸佛子。菩薩住在七地。得甚深遠離無行。身口意業。轉求勝法。而不捨離。以是轉勝心故。雖行實際。而不證實際。解脫月言。佛子。菩薩摩訶薩。從何地來。能入寂滅。金剛藏言。菩薩摩訶薩。從第六地來。能入寂滅。今住此地。於念念中。能入寂滅。而不證寂滅。是名菩薩。成就不可思議。身口意業。行實際而不證實際。佛子。譬如有人。乘船入於大海。善為行法。善知水相。不為水患所害。如是菩薩摩訶薩。住此七地。乘諸波羅蜜船。能行實際。而不證實際。菩薩如是。以大願力故。得智慧力故。從禪定智慧。生大方便力故。雖深愛涅槃。而現身生死。雖眷屬圍繞。而心常遠離以願力受生三界。而不為世法所污。心常善寂。以方便力故。而還熾然。雖然不燒。隨行佛智。轉聲聞辟支佛地。得至諸佛法藏。而現於魔界。雖過四魔道。而現行魔行。雖現諸外道行。而深心不捨佛法。雖現身一切世間。而心常在出世間法。所有莊嚴之事。勝諸天龍夜叉乾闥婆阿修羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽人非人。四天王。釋提桓因。梵天王。而不捨樂法愛法。菩薩成就如是智慧。住是遠行地中。值百千億萬那由他諸佛。供養恭敬。尊重讚歎。衣服飲食。臥具醫藥。供養諸佛已。護持諸佛法。諸聲聞辟支佛。智慧問難。所不能壞。是菩薩憐愍眾生故。法忍轉得清淨。是菩薩。無量百千萬億那由他劫。善根轉勝清淨。佛子。譬如成鍊真金。以諸好寶。莊飾間錯。轉勝明好。餘寶不及。諸佛子。菩薩亦如是。住菩薩遠行地中。諸善根。從方便智慧生。轉勝明淨。無能壞者。佛子。譬如日光。一切星宿月光。所不能及。閻浮提內。所有泥水。悉能乾竭。菩薩亦如是。住遠行地。善根轉勝。一切聲聞辟支佛。所不能及。又能乾竭眾生煩惱污泥。諸佛子。是名菩薩摩訶薩。第七遠行地。菩薩摩訶薩。住是地中。多作他化自在天王。諸根猛利。能發眾生。悟道善緣。所作善業。若布施若愛語。若利益若同事。皆不離念佛。不離念法。不離念諸菩薩摩訶薩伴。乃至不離念具足一切種智。常生是心。我何時。當於一切眾生中。為首為尊。乃至於一切眾生。為依止者。是菩薩若欲如是勤行精進。於須臾間。得百千億那由他三昧。乃至能示現百千億那由他。菩薩眷屬。菩薩若以願力。自在示現。過於此數。百千萬億那由他劫不可計知。爾時金剛藏菩薩。欲重明此義。而說偈言<p class='lg'><br>　深智慧定心　　具行六地已<br>　一時生方便　　智慧入七地<br>　行空無相願　　而修慈悲心<br>　順佛平等法　　而供養諸佛<br>　雖以智觀空　　而修福無厭<br>　然後能得入　　第七遠行地<br>　雖能嚴三界　　而心樂遠離<br>　雖心常寂滅　　而滅煩惱者<br>　行空不二法　　如幻如夢等<br>　而行慈悲心　　得入第七地<br>　雖觀一切土　　空若如虛空<br>　而能善莊嚴　　清淨諸佛土<br>　雖知諸佛身　　同法相無相<br>　而種三十二　　八十諸相好<br>　雖知於諸佛　　不可言說相<br>　而嚴佛音聲　　令世歡喜故<br>　雖知於諸佛　　一念中成道<br>　而示時劫數　　引導諸眾生<br>　如是知於法　　則得法照明<br>　菩薩如是者　　即入第七地<br>　住是地能觀　　無量眾生行<br>　亦知於諸佛　　勢力亦無量<br>　世間及劫數　　法性皆無量<br>　又知諸眾生　　所欲之所樂<br>　知說三乘法　　皆悉是無量<br>　我當應教化　　成就是眾生<br>　以如是思惟　　方便慧和合<br>　於四威儀中　　常行如是道<br>　於一一念中　　能具助菩提<br>　所謂是十種　　波羅蜜等法<br>　如是諸菩薩　　所修之福德<br>　皆與諸眾生　　名檀波羅蜜<br>　滅除心惡垢　　名尸波羅蜜<br>　不為六塵傷　　羼提波羅蜜<br>　能起轉勝法　　精進波羅蜜<br>　於是道不動　　名禪波羅蜜<br>　無生忍是名　　般若波羅蜜<br>　迴向佛道名　　方便波羅蜜<br>　求於轉勝法　　名願波羅蜜<br>　無有能壞者　　名力波羅蜜<br>　能解如實說　　名智波羅蜜<br>　是助菩提法　　念念皆能攝<br>　發於廣大願　　緣於大事故<br>　初地中功德　　名之為具足<br>　第二地名為　　除諸心惡垢<br>　第三願增明　　第四地住道<br>　第五隨世行　　第六入深法<br>　得無生相分　　漸漸而增長<br>　第七集一切　　具菩提分法<br>　能起諸功德　　及以一切願<br>　如是諸功德　　令後八地中<br>　一切諸所行　　自然得清淨<br>　遠行地難過　　大智力所能<br>　如二國中間　　難可得過度<br>　在於七地中　　不污如聖王<br>　住於此道中　　不名一切過<br>　若到於第八　　菩薩智慧地<br>　爾時過意界　　住於智業中<br>　如梵王觀世　　不得名為人<br>　菩薩罪不污　　如蓮花在水<br>　菩薩住是地　　過種種煩惱<br>　不名有煩惱　　不名盡煩惱<br>　入是正道中　　無有諸煩惱<br>　願求佛道故　　不名盡煩惱<br>　於諸世間中　　經書伎藝事<br>　文頌咒術等　　自然能了知<br>　修習諸禪定　　及諸神通等<br>　無量心利世　　是事皆能起<br>　爾時此菩薩　　過於二乘行<br>　安住第七地　　菩薩諸行中<br>　以初發心時　　大願力故勝<br>　今於此地中　　智慧力故勝<br>　猶如國王子　　小時豪性勝<br>　後以功德成　　於諸人中勝<br>　住此得深智　　轉發勝精進<br>　念念入寂滅　　而亦不取證<br>　猶如人乘船　　入於大海中<br>　雖行深水難　　不為水所害<br>　菩薩行轉勝　　方便智慧故<br>　功德悉備足　　諸世所難知<br>　供養無量佛　　其心清淨故<br>　如真金雜寶　　間錯而莊嚴<br>　得佛智慧光　　乾諸愛水潤<br>　猶如日光明　　消涸於泥潦<br>　菩薩住是地　　他化自在王<br>　諸根悉猛利　　通達諸道果<br>　若欲勤精進　　見十萬千億<br>　那由他諸佛　　願力過是數<br>　七地智慧淨　　一切世二乘<br>　皆所共難知　　今已略說竟　</p><p><b>　　<A NAME="n221"></A>不動地第八</b><p class='lg'><br>　他化自在王　　諸天及菩薩<br>　聞說此上行　　心皆大歡喜<br>　供養佛佛子　　雨上妙華香<br>　瓔珞眾幡蓋　　末香諸寶衣<br>　真妙摩尼珠　　莊嚴身諸物<br>　如雲空中下　　散佛及大眾<br>　天女於空中　　作種種伎樂<br>　供養於如來　　并及諸菩薩<br>　同以微妙音　　歌頌諸功德<br>　一切智慧者　　眾生中最尊<br>　憐愍世間故　　佛現神通力<br>　華香珍寶等　　皆出如是音<br>　所有毛塵沙　　各示那由他<br>　無量數諸佛　　於中而說法<br>　於一毛頭中　　見無量佛國<br>　須彌鐵圍海　　世間不迫隘<br>　於一毛頭中　　具有三惡道<br>　天人阿修羅　　各各受業報<br>　見諸佛國中　　一切佛妙音<br>　轉無上法輪　　隨起眾生念<br>　諸佛世界中　　眾生身種種<br>　國有眾生身　　眾生身有國<br>　一切諸天人　　悉皆離共住<br>　佛先觀察已　　然後為說法<br>　微塵中國土　　眾生心想細<br>　以國土麤故　　眾生心想麤<br>　佛現如是等　　種種神通力<br>　若為眾生說　　是事不可盡<br>　如是以妙音　　稱歎於世尊<br>　心皆大歡喜　　默然而觀佛<br>　解脫月菩薩　　請金剛藏言<br>　佛子今可說　　入於八地相　</p><p>金剛藏菩薩言。佛子。諸菩薩摩訶薩。已習七地微妙行。慧方便道。淨善集助道法。大願力故。心住不滅。諸佛神力所護。善根得力。常念隨順如來力無畏。不共法。樂心深心。善淨成就。福德智力。大慈悲心故。不捨一切眾生。修行無量智道。能入諸法本來。無生無滅。無相不出。不失不去。不還無所有性。初中後平等。不異如來。無分別智。一切心意識。憶想分別。無所貪著。入一切法。如虛空性。是名菩薩得無生法忍入第八地。即時得是第八不動地。名為深行菩薩。難可得知。無能分別。離一切相。離一切想。一切貪著。無量無邊。不可思議。一切聲聞辟支佛。所不能壞。深大遠離。而現在前。諸佛子。譬如比丘。得於神通。心得自在。次第乃入滅盡定。一切動心。憶想分別。心所行事。皆悉盡滅。菩薩亦如是。住是遠行地。即時一切匆務都滅。得無身口意務。住大遠離。諸佛子。如人夢中。欲渡深水。是人爾時。發大精進。施大方便。欲渡此水。未渡之間。廓然便覺。所渡方便。乃匆遽事。即皆放捨。諸佛子。菩薩摩訶薩。亦如是。從初已來。發大精進。廣修行道。至不動地。一切遽事。皆悉放捨。不行二心。諸所憶想。不復現前。譬如生梵世者。欲界煩惱。不現在前。如是諸佛子。菩薩住是不動地。一切心意識。不現在前。乃至佛心。菩提心涅槃心。尚不現前。何況當生世間心。諸佛子。是菩薩摩訶薩。隨順是地。以本願力故。又諸佛。為現其身。住在諸地。法流水中。如來智慧。為作因緣。諸佛皆作是言。善哉善哉。善男子。汝得是第一忍。順一切諸佛法。善男子。我有佛十力。四無所畏。十八不共法。汝今未得。當為得是諸功德故。加勤精進。亦莫捨此忍門。善男子。汝雖得此第一甚深寂滅解脫。凡夫眾生。不善非寂滅。常發種種煩惱。為種種覺觀所害。汝當愍此眾生。又善男子。汝應念本所願。欲大利益眾生。欲得不可思議智慧門。又善男子。一切法性。一切法相。若有佛若無佛。常住不異。諸如來不以得此法故說名為佛。聲聞辟支佛。亦能得此寂滅無分別法。善男子。汝觀我等無量清淨身相。無量智慧。無量清淨國土。起無量智慧無量方便。無量圓光無量淨音。汝今應起如是等事。又善男子。汝今適得此一法明。所謂。一切法寂滅。無有分別。無生法明。我等所得。無量無邊。若干億劫。算數所不能知。汝為得此故。應起此法。善男子。汝觀十方無量國土。無量眾生。無量諸法差別。汝應如實通達是事。隨順如是智。是菩薩。諸佛與如是等無量無邊。起智慧因緣門。以此無量門故。是菩薩。能起無量智差別業。皆悉成就。諸佛子。我今為汝說。若諸佛。不令此菩薩住如是智慧門者。是菩薩。爾時畢竟則取涅槃。捨利益一切眾生。以諸佛與此菩薩如是無量無邊起智慧因緣故。於一念中。所生智慧。比從初地已來。乃至竟。第七地。百分不及一。千萬億分。百千萬億那由他。乃至無量無邊。阿僧祇分。不及一。乃至算數譬喻。所不能及。所以者何。先以一身行道。修集功德。今此地中。得無量身。修菩薩道。以無量音聲。以無量智慧。無量生處。無量清淨國土。無量教化眾生。供養給侍無量諸佛故。隨順無量佛法故。無量神通力故。無量大會差別故。無量身口意業。集一切菩薩所行道。以不動法故。佛子。譬如乘船。欲入大海。未得大海。多用功力。或以手力。若至大海。不復用力。但以風力而去。若本功力。於大海中。一日之行。於百千歲。不能得及。諸佛子。諸菩薩摩訶薩。亦如是。多集善根資糧。乘大乘船。到菩薩所行大智慧海。於須臾間。不施功力。能近一切諸佛智慧。本所施功。若一劫。若百千萬劫。不能得及。諸佛子。菩薩摩訶薩。得至第八地。從本方便慧。生無功用心。在菩薩道。思惟諸佛智慧勢力。所謂。知世界生。世界滅。世界壞。世界成。知以何業因緣滅故世界壞。知以何業因緣集故世界成。是菩薩。知地性小相。知地性大相。知地性無量相。知地性差別相。知水火風性。小相大相。無量相。差別相。知微塵細相。知微塵差別相。於一世界中。所有微塵差別。皆悉能知。此一世界所有地。若干微塵。皆悉能知。若<span class='corr'>干</span>水火風微塵。皆悉能知。知若干寶物。斤兩微塵。若干眾生身微塵。世界中萬物。微塵差別。分別眾生。麤身細身。從若干微塵。生地獄身。從若干微塵。生畜生身。以若干微塵。生餓鬼身。以若干微塵。生阿修羅身。以若干微塵。生天身。以若干微塵。生人身。皆悉了知。是菩薩。入如是分別微塵智中。知欲界壞。知欲界成。知色界壞。知色界成。知無色界壞。知無色界成。知欲界色界無色界成壞。知欲界小相。知欲界大相。知欲界無量相。知欲界差別相。知色界無色界。小相大相。無量相差別相。如是知三界。是名菩薩教化眾生助智明分。善知分別眾生身。善觀所應生處。隨眾生生處。隨眾生身。而為受身。是菩薩。現身遍滿三千大千世界。隨眾生身。各各差別。如日於一切水。皆現其像。若二三千大千世界。三四五。十二十三十四十五十百。三千大千世界。若千若萬。若百萬若千萬。若億若百千萬億。那由他世界。身遍其中。乃至無量無邊。不可思議。不可說。三千大千世界。身遍滿其中。隨眾生身差別。而為受身。是菩薩。成就如是智慧。於一世界。身不動搖。乃至不可說諸佛世界。隨眾生身。隨所信樂。於諸佛大會。而現身像。若於沙門會中。示沙門形色婆羅門眾中。示婆羅門形色。剎利眾中。示剎利形色。居士眾中。示居士形色。四天王眾中。帝釋眾中。魔眾中。梵天眾中。示梵天形色。乃至阿迦貳吒天眾中。示阿迦貳吒形色。以聲聞乘度者。示聲聞形色。以辟支佛乘度者。示辟支佛形色。以菩薩乘度者。示菩薩形色。以佛身度者。示佛身形色。諸佛子。所有不可說。諸佛國中。隨眾生身。信樂差別。現為受身。而實遠離身相差別。常住諸身平等。是菩薩。知眾生身。知國土身。知業報身。知聲聞身。知辟支佛身。知菩薩身。知如來身。知智身。知法身。知虛空身。菩薩如是。知眾生深心所樂。若於眾生身。作己身。若於眾生身。作國土身。業報身。聲聞身。辟支佛身。菩薩身。如來身。智身法身。虛空身。若於國土身。作己身。業報身。乃至虛空身。若於業報身作己身。乃至虛空身。若於己身。作眾生身。國土身。業報身。聲聞身辟支佛身。菩薩身如來身。智身法身虛空身。是菩薩。知眾生集業身。報身。煩惱身。色身無色身。諸佛國土。小相大相。垢相淨相。無量相。廣相倒相。平相曲相。方相方差別相。知業報身假名差別。聲聞身假名差別。辟支佛身假名差別。菩薩身假名差別。如來身差別。菩提身願身。化身受神力身。相好莊嚴身。勢力身意生身。福德身智身法身。善分別。如實說諸身相。知諸法身平等不壞相。知虛空身。無量相周遍相無形相。是菩薩。善知起如是諸身。則得命自在心自在。財物自在業自在。生自在願自在。信解自在如意自在。智自在法自在。是菩薩。得是菩薩十自在。即時為不可思議智者。無量智者。廣智者。不可壞智者。菩薩隨如是智慧。畢竟常淨。起無罪身業口業意業。身業隨智行。口業隨智行。意業隨智行。般若波羅蜜為增上。大悲為首。善修方便。善起諸願。善為諸佛神通所護。常不捨行利益眾生智。悉知無邊世界中差別事。諸佛子。舉要言之。菩薩住無動地。身口意業所作。皆能集一切佛法。是菩薩。到此地中。離一切煩惱故善住淨心力中。心常不離道故善住深心力中。不捨眾生故善住大悲力中。救一切世間故善住大慈力中。不忘所聞法故善住陀羅尼力中。分別選擇一切佛法故善住一切樂說力中。行無邊差別世界故善住神通力中。不捨一切菩薩所行故善住願力中。修集一切佛法故安住波羅蜜力中。善起一切種智故安住如來力中。是菩薩。得如是智力。示一切所作無有過咎。諸佛子。諸菩薩摩訶薩。此地不可壞故。名為不動地。智慧不轉故。名為不轉地。一切世間。難測知故。名威德地。無家過故。名王子地。隨意自在故。名菩薩生地。更不作故。名為成地。善擇知故。名為究竟地。善發大願故。名為變化地。不懷諸法故。名為勝處地。善修起先道故。名為無功力地。諸佛子。諸菩薩摩訶薩。得如是智慧。名為得入佛境界。名為佛功德所照明。名為隨佛威儀行。趣向佛法。常為諸佛神力善護。常為四天王。釋提桓因。梵天王等所奉迎。常為密跡金剛神之所侍衛。善能生諸深禪定。常能作無量諸身差別。於諸身中。皆有勢力。得大果報神通力。於無邊三昧中。得自在。能受無量記。隨眾生成就處。示成阿耨多羅三藐三菩提。是菩薩。入如是大智慧。善通達諸法。常放大慧光明。度無障礙法性道。善知世間法道差別。能示一切諸功德。隨意自在。善解先際後際。能入迴轉魔道智中。入如來所行境界中。能於無邊世界。行菩薩道。以不轉相故。是故此地名為不動。諸佛子。諸菩薩摩訶薩。在不動地。善生禪定力故。常不離見無邊諸佛。而不捨麤供養。供給諸佛。是菩薩。於一一劫。一切世界中。見數百千萬億那由他無量無邊阿僧祇佛。供養恭敬。尊重讚歎。具一切供養事。而用供養。親近諸佛。從諸佛。受世間別異等諸法明。是人轉深入如來法藏。問世間性差別事中。無能盡者。乃至百千萬億劫。說不可盡。又諸善根。轉勝明淨。譬如成鍊真金。巧匠雜寶。作瓔珞已。繫四天下主頸。閻浮提人。無能奪者。諸佛子。菩薩摩訶薩。亦如是。住是無動地。諸善根轉勝明淨。一切聲聞辟支佛。乃至七地菩薩。所不能壞。菩薩住是地。以善分別智門故。智慧光明。滅眾生惱熱。譬如佛子若千世界主。大梵天王。能於一時。流布慈心。滿千世界。亦能放光。遍照其中。諸佛子。菩薩摩訶薩。亦如是住無動地中。能放身光。照十萬三千大千世界微塵數等世界眾生。次能滅諸惱熱。令得清涼諸佛子。是名略說菩薩摩訶薩不動地。若廣說者。無量劫數。所不能盡。菩薩住是地中。多作大梵天王。主千世界。諸根猛利。與諸眾生。聲聞辟支佛菩薩。波羅蜜道因緣。無有窮盡。說世間性差別中。無能壞者。所作善業。若布施若愛語。若利益若同事。皆不離念佛念法念諸菩薩伴。乃至不離念一切種智。常生是心。我當何時於眾生中。為首為尊。乃至於一切眾生。為依止者。是菩薩。若欲勤行精進。於須臾間。得百萬三千大千世界微塵數諸三昧。乃至能示百萬三千大千世界微塵數菩薩眷屬。若以願力。神通自在。能過是數。若干百千萬億劫。不可稱計。爾時金剛藏菩薩。欲重明此義。而說偈言<p class='lg'><br>　菩薩住七地　　慧方便已得<br>　善集助道法　　大願之所繫<br>　諸佛神力護　　善根悉成就<br>　求於勝智故　　能入第八地<br>　善集於福德　　而有深慈悲<br>　離諸有量心　　心同如虛空<br>　如所說法中　　心得決定力<br>　如是得寂滅　　微妙無生忍<br>　諸法從本來　　無生亦無滅<br>　無相亦無出　　不失亦不行<br>　諸法初中後　　與如無分別<br>　無有心意行　　同若如虛空<br>　成就如是忍　　無有諸戲論<br>　得是不動地　　甚深寂滅行<br>　一切諸世間　　不能得測量<br>　一切諸心相　　皆悉已壞盡<br>　菩薩住是地　　心識無分別<br>　如入滅盡定　　無念想分別<br>　猶如人夢中　　遽欲行渡水<br>　覺則心廓然　　自知無所作<br>　得是深忍已　　一切想念滅<br>　亦如諸梵王　　無欲界煩惱<br>　先以願力護　　諸佛今勸言<br>　如是第一忍　　是諸佛職位<br>　我等深智力　　無畏不共法<br>　汝既無有此　　當加勤精進<br>　汝今雖得滅　　一切煩惱火<br>　當觀諸世間　　煩惱常熾然<br>　當念本所願　　欲利諸眾生<br>　悉遍知諸法　　廣度於一切<br>　諸法實性相　　常住無變異<br>　二乘亦得此　　不以得名佛<br>　但以得無礙　　甚深微妙智<br>　通達三世故　　乃得名為佛<br>　是諸無等等　　天人所恭敬<br>　開是眾智門　　令入諸佛法<br>　成就無邊底　　無量妙智慧<br>　先所行諸法　　不及今一念<br>　如是諸菩薩　　得妙智慧地<br>　能在一念中　　身遍於十方<br>　入是智慧門　　行道疾無礙<br>　如行於大海　　風力令去疾<br>　離諸功用心　　但在於智業<br>　觀十方世界　　成壞及與住<br>　能知四大一　　亦知種種異<br>　小大無量相　　種種諸差別<br>　能數知三千　　大千界微塵<br>　亦知眾生身　　四大微塵數<br>　諸天身眾寶　　微塵數差別<br>　皆悉遍照了　　餘亦如是知<br>　智慧因緣故　　心轉得調柔<br>　為利諸眾生　　遍諸世界身<br>　能於眾生身　　而自作己身<br>　及諸佛世界　　諸餘種種身<br>　如日月隨風　　影現一切水<br>　菩薩亦如是　　隨順智慧風<br>　常住於法性　　湛然不移動<br>　於淨心眾生　　各現其身像<br>　隨諸心所樂　　而現為受生<br>　於諸人天會　　悉皆示其身<br>　菩薩於因緣　　和合中自在<br>　乃至能隨意　　而為現佛身<br>　眾生國土身　　業報賢聖身<br>　智身與法身　　知皆同平等<br>　以是因緣故　　得如意神通<br>　為令世歡喜　　而現種種身<br>　能得於十種　　妙大自在智<br>　所作隨智行　　順於慈悲心<br>　諸佛所有法　　皆能善修習<br>　住三淨業中　　不動如須彌<br>　能得大菩薩　　所有十種力<br>　一切諸魔眾　　皆所不能轉<br>　常為諸佛護　　釋梵所敬禮<br>　密跡金剛神　　常隨而侍衛<br>　菩薩得是地　　功德無有量<br>　百千萬億劫　　說之不可盡<br>　得近無數佛　　增益諸善根<br>　如真金雜寶　　莊嚴在王頸<br>　菩薩在是地　　多作大梵王<br>　典領千國土　　功德富無量<br>　能以三乘教　　而無有窮盡<br>　慈心光普照　　破諸煩惱熱<br>　若欲於須臾　　能得百三千<br>　大千世界數　　微塵諸三昧<br>　能見十方佛　　其數亦如是<br>　若以其願力　　過是無有量<br>　今已略解說　　第八地妙相<br>　若廣演說者　　千億劫不盡　</p><p class='juan'>
十住經卷第三</p>
</body></html>
