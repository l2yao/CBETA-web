<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
十住經卷第四</p>
<p><span class='byline'>　　　　後秦三藏鳩摩羅什譯</span><br><p><b>　　<A NAME="n223"></A>妙善地第九</b><p class='lg'><br>　佛子演說此　　八地妙義時<br>　以佛神力故　　震動無量國<br>　一切智身出　　無量微妙光<br>　遍照十方界　　眾生得安樂<br>　千萬數菩薩　　住於虛空中<br>　設眾妙供養　　諸天所無有<br>　大自在天王　　并及他化王<br>　歡喜眾妙供　　大海功德佛<br>　天女數千萬　　恭敬咸歡喜<br>　同以微妙音　　歌歎佛功德<br>　以佛神力故　　出如是妙法<br>　善行寂滅者　　無有諸惡心<br>　各在於其地　　善修菩薩行<br>　利益世間故　　遍遊於十方<br>　示眾以佛道　　心同空無礙<br>　諸菩薩神力　　上妙供養具<br>　勝十方人天　　福德之所致<br>　佛子樂智者　　以此示佛力<br>　於一國不動　　而現一切處<br>　利益於世間　　如滿月明淨<br>　滅一切音聲　　語言諸想念<br>　而以諸音聲　　說法猶如響<br>　隨眾生下劣　　其心厭沒者<br>　示說聲聞道　　令出於眾苦<br>　隨所有眾生　　諸根少利者<br>　樂於因緣法　　為說辟支佛<br>　隨所有利根　　利益眾生者<br>　有大慈悲心　　為說菩薩法<br>　若無上大心　　決定樂大事<br>　為示於佛身　　說無量佛法<br>　譬如幻化師　　示種種身色<br>　如是諸身相　　皆無有實事<br>　如是諸佛子　　善知智慧術<br>　能示一切行　　心離於有無<br>　諸天女千萬　　微妙音歌歎<br>　如是歌歎已　　默然而視佛<br>　又解脫月言　　佛子大會淨<br>　一心願樂聞　　過八地正行　</p><p>金剛藏菩薩言。佛子。諸菩薩摩訶薩。以如是無量智善觀佛道。欲更求轉勝深寂滅解脫。欲轉勝思惟如來智慧。欲入如來深密法中。欲選擇取不可思議大智慧。欲選擇諸陀羅尼三昧重令清淨。欲令諸神通廣大。欲隨順世間差別行。欲修諸力無畏佛不共法。無能壞者。欲順行諸佛轉法輪力。欲不捨所受大悲大願。得入第九地。諸菩薩。住此地中。如實知起善不善無記法行。知有漏無漏法行。世間出世間法行。思議不可思議法行。定不定法行。聲聞辟支佛法行。菩薩道法行。如來地法行。有為法無為法行。隨順如是智慧。如實知菩提心所行難。知諸煩惱難。業難諸根難。願樂難性難。志心難深心難。生難殘氣難。三聚差別難。知眾生諸心差別相。心雜相。心輕轉相。心壞不壞相。心無形相。心無邊遍自在相。心清淨差別相。心垢相。心無垢相。心縛相。心解相。心諂曲相。心質直相。心隨道相。皆如實知。是菩薩。知煩惱深相。知淺相。知煩惱心伴相不離相。知使纏差別相。知是心相應不相應相。知是生時得果報相。知是三界中差別相。知愛癡見深入如箭相。知憍慢癡重罪相。知是三業因緣不斷相。略說乃至如實知入八萬四千煩惱行差別相。是菩薩。知諸業善不善無記相。分別未分別相。心伴相不離相自然盡相。行道盡相。種相集相。不失果報相。次第相。有報相無報相。黑黑報相。白白報相。黑白黑白報相。非黑非白能盡業相。知業起處相。受業法別異相。知無量因緣起業相。知世間業出世間業差別相。現報相生報相後報相。隨諸業定相不定相。略說。乃至如實知八萬四千諸業差別相。是菩薩。知諸根軟中利差別相。知先際後際別異相不別異相。知上中下相。知煩惱伴相。不相離相。隨諸乘定相不定相。淳熟相未淳熟相。隨心行相。易壞相。深取相。增上相。不可壞相。轉相。不轉相。三世差別相。深隱共生差別相。略說。乃至如實知八萬四千諸根差別相。是菩薩。知眾生諸欲樂軟中利相。略說。乃至如實知八萬四千欲樂差別相。是菩薩。知諸性軟中利相。略說。乃至如實知八萬四千諸性差別相。是菩薩。知深心軟中利相。略說。乃至如實知八萬四千深心差別相。是菩薩。分別知諸結使有伴。共心生不共心生心相應心不相應。深入相。無始來隨惱眾生相。與一切禪定。解脫神通相違。堅繫縛。三界繫。無量心。而不現前。開諸業門。而無所知。可對治相。無所有相。無定事相。不異聖道相。滅動相。是菩薩。如實知諸生差別相。所謂。地獄畜生餓鬼阿修羅人天差別。色界無色界差別。有想無想差別。業是田。愛是水。無明是黑闇。覆識是種子。後身是生牙。名色共生。而不相離。有癡愛相續相。欲生欲作欲愛。不離樂眾生相。分別三界差別相。三有相續相。皆如實知。是菩薩。如實知諸習氣。若有餘若無餘。隨所生處有習氣。隨共眾生住有習氣。隨業煩惱有習氣。善不善無記有習氣。離欲有習氣。隨後身有習氣。次第隨逐有習氣。深入道斷相。持煩惱相。離則無法。皆如實知。是菩薩。如實知眾生定不定相。正定相邪定相。不定相。邪見中邪定相。正見中正定相。離此二無定相。一一五逆。是邪定相。五根是正定相。邪位是邪定。正位是正定。更不作故。離此二位。是不定相。深入邪聚。有難得轉相。令修無上道因緣相。不定聚。邪定聚。眾生守護相。皆如實知。佛子。諸菩薩摩訶薩。隨如是智。名為安住妙善地。菩薩住是地。知眾生如是諸行差別相。隨其解脫。而與因緣。是菩薩。知化眾生法。知度眾生法。如實知而為說法。聲聞乘相。辟支佛乘相。菩薩乘相。如來地相。如實知隨眾生因緣。而為說法。隨心隨根。隨欲樂差別。而為說法。又隨行處。隨智慧處。而為說法。知一切行處。隨而說法。隨眾生性。深入難處。而為說法。隨道隨生。隨煩惱隨習氣轉故說法。隨乘令解脫故說法。是菩薩。住此地中。為大法師。守護諸佛法藏。墮在大法師深妙義中。用無量慧方便。四無礙智。起菩薩言辭說法。是菩薩。常隨四無礙智。而不分別。何等為四。一法無礙。二義無礙。三辭無礙。四樂說無礙。是菩薩。用法無礙智。知諸法自相。以義無礙智。知諸法差別。以辭無礙智。知無分別說諸法。以樂說無礙智。知諸法次第不斷。復次以法無礙智。知諸法無體性。以義無礙智。知諸法生滅相。以辭無礙智。知諸法假名。而不斷假名說。以樂說無礙智。隨假名不壞無邊說。復次以法無礙智。知現在諸法差別相。以義無礙智。知過去未來諸法差別相。以辭無礙智。知過去未來現在諸法。以無分別說。以樂說無礙智。於一一世。得無邊法相故說。復次以法無礙智。知諸法差別。以義無礙智。知諸法義差別。以辭無礙智。隨諸言音。而為說法。以樂說無礙智。隨所樂解。而為說法。復次以法無礙智。以法智知諸法差別。以方便知諸法無差別。以義無礙智。以比智如實知諸法差別。以辭無礙智。以世智說諸法差別。以樂說無礙智。知善說第一義。復次以法無礙智。知諸法一相不壞。以義無礙智。善入陰入界諦因緣法。以辭無礙智。一切世間之所歸趣。以微妙音故。以樂說無礙。智所說轉勝。能令眾生得無邊法明。復次以法無礙智。知諸法無有分別。攝在一乘。以義無礙智。入分別諸法差別門。以辭無礙智。能說諸乘。無分別義。以樂說無礙智。以一法門。說無邊法明。復次以法無礙智。能入一切菩薩行。智行法行隨智行。以義無礙智。能分別說十地義差別。以辭無礙智。不分別說隨順諸地道。以樂說無礙智。說一切行無邊相。復次以法無礙智。知一切佛。於一念中。得菩提。以義無礙智。知種種時處差別。以辭無礙。智隨諸佛得道事差別說。以樂說無礙智。於一句法無邊劫。說而不窮盡。復次以法無礙智。知一切佛說。一切佛力。無所畏不共法。大慈大悲。無礙智轉法輪等。隨順一切智。以義無礙智。隨如來音聲。出八萬四千。隨眾生心。隨根隨欲樂差別。以辭無礙智以如來音聲。不分別說一切諸行。以樂說無礙智。以諸佛智慧力。隨眾生所樂音聲說。諸佛子。菩薩摩訶薩。如是善知無礙智。安住第九地。名為得諸佛法藏。能為大法師。得眾義陀羅尼。眾法陀羅尼。起智陀羅尼。眾明陀羅尼。善意陀羅尼。眾財陀羅尼。名聞陀羅尼。威德陀羅尼。無礙陀羅尼。無邊旋陀羅尼。雜義藏陀羅尼。得如是等百萬阿僧祇陀羅尼。隨應方便說。如是無量樂說差別門演法。是菩薩。得如是無量陀羅尼門。能於無量諸佛所聽法。聞已不忘。如所聞法能以無量差別門。為人演說。是菩薩。於一佛所。以百萬阿僧祇陀羅尼。聽受法。如從一佛聽法。餘無量無邊諸佛。亦如是。是菩薩。於禮敬佛時。所聞法明門。非多學聲聞得陀羅尼力。於十萬劫。所能受持。是菩薩。得如是陀羅尼力。諸無礙智。樂說力。以說法故。在於法座。遍三千大千世界眾生。隨意說法。是菩薩。在法座上。唯除諸佛及受職菩薩。於一切中。最為殊勝。心中得無量法明。是菩薩。處於法座。或以一音。令一切大眾悉得解了。即得解了。或以種種音聲。令一切大眾。各得開解。即得開解。或以默然。但放光明。令一切大眾。各得解法。即得解法。或一切毛孔。皆出法音。或三千大千世界。所有色無色物。皆出法音。或以一音。周滿世性。悉令得解。是菩薩。三千大千世界。所有眾生。一時問難。一眾生。以無量無邊音聲差別問難。如一人所問。餘者異問。是菩薩。於一念中。悉受如是問難。但以一音。皆令開解。如是二三千大千世界。三四五十二十三十四十五十。若百三千大千世界。若千三千大千世界。若萬十萬百萬。若億三千大千世界。若十億百千萬億那由他。乃至不可說不可說。三千大千世界。滿中眾生。廣為說法時。承佛神力。能為眾生廣作佛事。倍復精勤。攝取如是智明。若於一毫末中。有不可說不可說世界微塵數大會。佛在此中。而為說法。佛隨若干眾生心說法。令一一眾生。心中得若干無量諸法。如一佛。一切佛在大會中說法。皆亦如是。如一毛頭。一切十方世界。皆亦如是。於是中。應生大憶念力。於一念中。從一切佛所。受一切法明。而不失一句。如上大會滿中眾生聽法。或於是中。以決定清淨法明演說。令得開解。於一念中。令爾所眾生。皆得歡喜。何況若干世界中眾生。是菩薩。住是地中。善根轉勝。晝夜更無餘念。深入諸佛行處。常與一切佛會。深入菩薩解脫。菩薩隨順。如是智。常見諸佛。而於一一劫中。無量無邊百千萬億。以妙供具。供養諸佛。於諸佛所。種種問難。通達諸陀羅尼。是菩薩。善根轉勝明淨。如是佛子。如成鍊金。具足莊嚴。轉輪聖王寶冠。若在瓔珞。一切小王。四天下人。無能奪者。諸佛子。菩薩摩訶薩。亦如是。住此妙善地中。諸善根。轉勝明淨。無能壞者。聲聞辟支佛。及諸地菩薩。所不能壞。是菩薩善根轉明。能照眾生煩惱難處。照已還攝。佛子。譬如大梵王。三千大千世界。一切所有難處。皆悉能照。菩薩亦如是。住是菩薩妙善地中。善根明淨照眾生煩惱難處。照已還攝。諸佛子。是名略說菩薩摩訶薩第九菩薩妙善地。若廣說。則無量無邊劫。不可得盡。菩薩摩訶薩住是地中。多作大梵王。典領三千大千世界。無有能勝。如實解義者。於自在中。而得自在。善能宣說聲聞辟支佛。菩薩波羅蜜。眾生問難。無能窮盡。所作善業。若布施若愛語。若利益若同事。皆不離念佛念法念菩薩伴。乃至不離念一切種智。常生是心。我當何時於眾生中。為首為尊。乃至於一切眾生中。為依止者。是菩薩。若欲如是勤行精進。於一念中。得百萬阿僧祇三千大千世界微塵數三昧。乃至能示百萬阿僧祇三千大千世界微塵數菩薩眷屬。若以願力。神通自在。復過是數。百千萬億那由他劫。不可稱說。爾時金剛藏菩薩。欲重明此義。而說偈言<p class='lg'><br>　諸菩薩隨順　　無量深智力<br>　第一最微妙　　一切世難知<br>　利益眾生者　　能至第九地<br>　得入於諸佛　　祕密之藏處<br>　得微妙最上　　三昧陀羅尼<br>　廣大神通力　　善入世間相<br>　智慧力決定　　能觀諸佛法<br>　大願悲心淨　　得入第九地<br>　順行此上地　　持諸佛藏者<br>　即能通諸法　　善不善無記<br>　是有漏無漏　　世間出世間<br>　是則可思議　　是不可思議<br>　知法定不定　　三乘具足相<br>　思惟分別此　　有為無為相<br>　起知如是法　　破諸無明闇<br>　隨順是智心　　則為第一妙<br>　悉知諸眾生　　嶮難諸雜心<br>　輕躁易轉心　　無邊自在心<br>　煩惱深淺相　　心伴不離心<br>　又知使纏相　　隨順相續有<br>　知業種種雜　　各各差別相<br>　因滅果不失　　通達如是事<br>　又知於眾生　　諸根軟中利<br>　廣大差別等　　先際後際相<br>　上中下差別　　及諸欲樂等<br>　乃至能悉知　　八萬四千種<br>　世間性亦爾　　煩惱見難處<br>　無始來不斷　　諸心一切使<br>　皆與心共行　　縛心難可斷<br>　知諸結使等　　但妄想分別<br>　無有方處所　　亦無定事相<br>　亦不離於身　　又亦難得知<br>　禪定力能遮　　金剛道能斷<br>　又能知眾生　　入六道差別<br>　愛水癡闇覆　　業田識是種<br>　生於後身牙　　名色共增長<br>　無始生死來　　相續在三界<br>　及知天龍等　　煩惱諸業心<br>　若離於心者　　是則無所有<br>　一切諸眾生　　皆在三聚中<br>　或沒諸邪見　　或在於智道<br>　菩薩住是地　　悉知眾生心<br>　諸根及欲樂　　種種差別等<br>　深心善思惟　　隨宜而說法<br>　通達無礙智　　善以言辭說<br>　菩薩為法師　　猶如師子王<br>　牛王如山王　　安住無所畏<br>　普於諸世界　　雨美甘露味<br>　猶如大龍王　　能雨滿大海<br>　是菩薩善知　　法義辭無礙<br>　善能隨順行　　具足樂說力<br>　能得於百萬　　阿僧祇總持<br>　能受諸佛法　　如海受龍雨<br>　菩薩得如是　　諸深妙清淨<br>　無量陀羅尼　　諸三昧力故<br>　能於一念中　　得見無量佛<br>　聞已淨梵音　　演說妙法寶<br>　是菩薩或教　　大千界眾生<br>　隨心根所好　　說法令歡喜<br>　如是等無量　　三千大千國<br>　轉深勤精進　　而作是思惟<br>　或於一毛頭　　無量佛說法<br>　佛為種種人　　演說於妙法<br>　是菩薩皆受　　如地受諸種<br>　復作如是願　　十方諸所有<br>　國土中眾生　　皆合為一會<br>　應於一念中　　皆悉知其心<br>　以一音說法　　悉令斷疑網<br>　菩薩住是地　　人天中法王<br>　為大說法師　　隨順眾生心<br>　常於日夜中　　與諸佛共會<br>　能住甚深妙　　寂滅智解脫<br>　供養無量佛　　善根轉明淨<br>　猶如轉輪王　　真金嚴寶冠<br>　光明照眾生　　煩惱嶮難處<br>　如梵王光明　　照於大千界<br>　菩薩住是地　　作三千大千<br>　世界大梵王　　諸根悉猛利<br>　善以三乘法　　示悟諸眾生<br>　所作諸善業　　皆順於正念<br>　能在一念中　　而得於無量<br>　世界微塵數　　諸深妙三昧<br>　得見十方佛　　微妙音說法<br>　見佛大神力　　更發無量願<br>　如是第九地　　大智所行處<br>　深妙難知見　　今已略說竟　</p><p><b>　　<A NAME="n224"></A>法雲地第十</b><p class='lg'><br>　說諸大菩薩　　所行無上事<br>　無數那由他　　首陀會諸天<br>　於上虛空中　　心皆大歡喜<br>　咸以恭敬心　　眾妙供養佛<br>　那由他菩薩　　歡悅無有量<br>　燒諸奇妙香　　滅除諸煩惱<br>　他化自在王　　與諸天大眾<br>　住在虛空中　　心皆大歡喜<br>　咸以恭敬心　　種種設供養<br>　各散眾寶衣　　空中旋轉下<br>　無量億天女　　諸根欣悅豫<br>　於上虛空中　　敬心供養佛<br>　同作無量億　　那由他伎樂<br>　於諸眾物中　　皆出如是音<br>　佛坐於此處　　悉遍於一切<br>　十方國土中　　皆亦有佛現<br>　無量億種種　　相好莊嚴身<br>　姝妙無有比　　充滿於世界<br>　於一毛孔中　　出無量光明<br>　滅除於一切　　世間煩惱火<br>　十方微塵數　　不可得計量<br>　一毛孔光明　　亦復不可盡<br>　各見有佛身　　以三十二相<br>　八十好莊嚴　　轉於無上輪<br>　或見佛種種　　為眾而說法<br>　或見在兜率　　教化於諸天<br>　或見從兜率　　來下處胞胎<br>　或見初生時　　或見夜出家<br>　或見坐道場　　而成無上道<br>　或見轉法輪　　或見入涅槃<br>　於無量國土　　種種而示現<br>　欲度眾生故　　皆有如是事<br>　譬如巧幻師　　善知於幻術<br>　多示諸眾生　　種種諸異身<br>　如是佛慧中　　善巧於示現<br>　變化一切身　　周遍諸世間<br>　如諸法空寂　　先來無性相<br>　同若如虛空　　大師亦如是<br>　得入第一義　　微妙之性相<br>　隨於法性相　　示佛大神力<br>　諸佛所行性　　一切諸眾生<br>　皆在是性中　　相可相同相<br>　一切諸法等　　入在於第一<br>　寂滅義趣中　　悉皆無有相<br>　若欲得佛智　　應離諸想念<br>　有無俱通達　　疾作天人師<br>　諸天婇女眾　　皆出如是等<br>　千萬種妙音　　寂然而觀佛<br>　解脫月菩薩　　見眾皆寂然<br>　請金剛藏言　　大名稱佛子<br>　菩薩從九地　　至於第十地<br>　諸大神通力　　願今為略說　</p><p>爾時金剛藏菩薩言。佛子。諸菩薩摩訶薩。如是無量智慧。善修行佛道。乃至九地。善集諸白法。集無量助道法。大功德智慧所護。廣行大悲。深知分別世間性差別。深入眾生難處。至諸如來行處。念隨順如來寂滅行處。趣向諸佛力無所畏。不共法等。堅持不捨。得至一切智慧位。諸佛子。菩薩摩訶薩。隨行如是智。近佛位地。則得菩薩離垢三昧。而現在前。又入法性差別三昧。莊嚴道場三昧。雨一切世間華光三昧。海藏三昧。海印三昧。虛空廣三昧。觀擇一切法性三昧。隨一切眾生心行三昧。如實擇一切法三昧。得如來智信三昧。如是等百萬阿僧祇三昧。皆現在前。是菩薩悉入此三昧。善知其中功用差別。最後三昧。名益一切智位。是三昧現在前時。大寶蓮花王出。周圓如百萬三千大千世界。一切眾寶。間錯莊嚴。過一切世間所有。出世間善根所生。行諸法如幻。性空慧所成。光明能照一切世界。大寶琉璃為莖。勝一切諸天所有。不可量栴檀王為臺。大馬瑙寶為鬚。閻浮檀金光為葉。中有無量光明。一切妙寶。皆在其內。寶網覆上。滿十三千大千世界微塵數蓮花為眷屬。爾時菩薩。其身<span class='corr'>姝</span>妙。稱可華座。是菩薩。得益一切智位三昧力故。身現在大蓮華座上。即時諸眷屬蓮華上。皆有菩薩圍遶之。一一菩薩。坐蓮華上。即得百萬三昧。皆一心恭敬。瞻仰大菩薩。是菩薩。昇蓮華座時。十方現在。一切世界。皆大震動。一切惡道。皆悉休息。光明普照十方世界。一切世界。皆悉嚴淨。皆得見聞一切諸佛大會。何以故。是菩薩。坐大蓮華座上。即時足下。出百萬阿僧祇光明。照十方阿鼻地獄等。滅眾生苦惱。兩膝上。放若干光明。悉照十方一切畜生。滅除苦惱。臍放若干光明。照十方一切餓鬼。滅除苦惱。左右脅。放若干光明。照十方人身。安隱快樂。兩手放若干光明。照十方諸天阿修羅宮殿。兩肩放若干光明。照十方聲聞人。項放若干光明。照十方辟支佛。口放若干光明。照十方世界諸菩薩身乃至住九地者。白毫放若干光明。照十方得位菩薩身。一切魔宮。隱蔽不現。頂上放百萬阿僧祇三千大千世界微塵數光明。照十方諸佛大會。圍遶世界十匝。住於虛空。成光明網。高大明淨。供養諸佛。如是供養。從初發心。乃至九地。菩薩所作供養。百分不及一。乃至百千萬億分不及一。乃至算數譬喻。所不能及。是大光明網。勝十方世界所有華香末香。燒香塗香。衣服幡蓋。眾寶瓔珞。摩尼寶珠。供養之具。以從出世善根生故。一一佛大會上。皆雨眾寶。狀如大雲。若有眾生。覺知如是供養者。當知皆是必定無上大道。如是諸光。雨大供養已。還繞諸佛大會十匝。入諸佛足下。爾時諸佛。及大菩薩。知某世界中。某甲菩薩摩訶薩。行如是道。成就受職。諸佛子。即時十方無邊菩薩。乃至住九地者。皆來圍遶。設大供養。一心恭敬瞻禮各得萬三昧。諸得職菩薩摩訶薩。於金剛莊嚴胸。出一大光。名破魔賊。有無量百千萬光。以為眷屬。照十方世界。示無量神力。亦來入是大菩薩胸。此光明滅已。是菩薩。即時得大勢力。神通智慧。百千萬倍。諸佛子。爾時諸佛。出眉間白毫相光。名益一切智位。有無量無邊光明眷屬。照一切十方世界。無有遺餘。十匝圍遶一切世界。示於諸佛大神通力。勸進無量無邊百千萬億諸菩薩。一切十方世界。六種震動。滅除一切惡道苦惱。一切魔宮。皆蔽不現。示一切諸佛得道之處。示一切諸佛大會莊嚴事。廣大如法性。究竟如虛空。照明一切世界已。集在虛空。右遶。示大神通莊嚴之事。入是菩薩頂上。其諸眷屬光明。入諸眷屬蓮華菩薩頂上。即時諸菩薩。各得先所未得十千三昧。是光明入此菩薩頂。如一佛光。一切佛光。皆亦如是。一切十方佛光明。入是菩薩頂時。名為得職。名為入諸佛境界。為具佛十力。當墮在佛數。諸佛子。譬如轉輪聖王長子。大夫人所生。成就轉輪王相。轉輪聖王。令子在白象寶閻浮檀金座上。取四大海水。上張羅幔。種種莊嚴。幢幡伎樂。執金鍾香水。灌子頂上。即名為灌頂。大王具足。轉十善道故。得名轉輪聖王。諸佛子。菩薩摩訶薩。亦如是。受職時。諸佛以智水。灌是菩薩頂。名灌頂法王。具足佛十力故。墮在佛數。諸佛子。是名諸菩薩摩訶薩大智慧職。以是職故。諸菩薩摩訶薩。受無量百千億萬苦行難事。是菩薩。得是職已。住菩薩法雲地。無量功德。智慧轉增。諸佛子。菩薩住是法雲地。如實知集欲界。集色界。集無色界。如實知集世間性。集眾生性。集識性。集有為性。集無為性。集虛空性。集法性。集涅槃性。集邪見諸煩惱性。如實知諸世間行法還法。如實知集聲聞道。集辟支佛道。集菩薩道。集諸佛力無畏。不共法。集色身法身。集一切智慧。如是集得佛道。集轉法輪。集示滅度。舉要言之。如實知示集一切法差別。是菩薩。以如是智慧。隨順菩提行。如實轉深入。知眾生化。業化煩惱化。諸見化世性化。法性化。聲聞化。辟支佛化菩薩化。如來化一切化。分別無分別化。皆如實入。是菩薩。爾時如實知佛力所持。如實知法處持。如實知業持。煩惱持。時持願持。先世持行持。劫壽持智持。是菩薩。住十地中。諸佛所有。微細行智。所謂。細微生死智。細微世智。細微出家智。細微得道智。細微神力自在智。細微轉法輪智。細微持壽命智。細微示涅槃智。細微法久住智。如是等細微智。皆如實知。又諸佛密處。所謂身密口密意密。籌量時非時密。與菩薩受記密。攝伏眾生密。諸乘差別密。八萬四千諸根差別密。業如實所作密。行密。得菩提密。如是等密。皆如實知。是菩薩。諸佛所有入劫智。所謂。一劫攝阿僧祇劫。阿僧祇劫攝一劫。有數攝無數。無數攝有數。一念攝無量世。無量世攝一念。劫攝非劫。非劫攝劫。有佛劫攝無佛劫。無佛劫攝有佛劫。過去未來劫攝現在劫。現在劫攝過去未來劫。未來過去劫攝現在劫。現在劫攝未來過去劫。長劫攝短劫。短劫攝長劫。諸劫攝想。皆如實知。是菩薩。諸佛所入毛道智。若入微塵智。若國土智。身心智。得道智。若眾生身心得道智。若眾生行智。得道智。遍行佛道智。順行示智。逆行示智。不可思議智。世間能知。聲聞能知。辟支佛能知。菩薩能知。有不能知。但如來能知。皆如實入。諸佛子。諸佛智廣大。無量無邊。菩薩住是地。則能得入如是智慧。諸佛子。是菩薩摩訶薩。隨是地行。得菩薩不可思議解脫。得菩薩無礙解脫。淨行解脫。普門明解脫。如來藏解脫。隨無礙論解脫。入三世解脫。法性藏解脫。解脫明解脫。離差別解脫。諸佛子。是菩薩。十解脫為首。如是等無量無邊百千萬億阿僧祇解脫。皆於此地。得得百千萬無量阿僧祇三昧。百千萬無量阿僧祇陀羅尼。百千萬無量阿僧祇神通。亦復如是。是菩薩。成就如是智慧。隨順於菩提。成就無量念力。能於一念頃。至十方無量佛所。受無量法明。無量法雨。皆能受持。譬如娑伽羅龍王。所澍大雨。唯除大海。餘地不能堪受。諸佛子。菩薩摩訶薩。亦如是。受大法雨故。能入如來密處。是大法雨。一切眾生聲聞辟支佛。皆不能受。從初地乃至九地菩薩。亦不能受持。唯此菩薩摩訶薩。住法雲地。悉能受持。諸佛子。譬如大海一龍王。起大雲雨。皆能堪受。若二龍王。三四五十二十三十四十五十。若百龍王。若千若萬。若億若百億。若千萬億那由他龍王。乃至無量無邊大龍王。起雲所雨。一時澍下。皆能受持。所以者何。大海是無量器故。諸佛子。菩薩摩訶薩。亦如是。住法雲地。於一佛所。能受大法明雨二佛三四五十百千萬億。乃至無量無邊。不可稱不可說。無有限過諸算數。於一念中。皆能堪受如是諸佛大法雲雨。是故此地。名法雲地。問言佛子。是菩薩。於一念中。為能堪受幾所佛法明大雨。答言。不可以算數所知。但以譬喻可說。諸佛子。譬如十方所有不可說百千萬億那由他世界中微塵。爾所微塵世界中眾生。假使皆得聞持陀羅尼。為佛侍者。為大聲聞。多聞第一。譬如金剛蓮花上佛。有大擇比丘。多聞第一。其一眾生。成就如是多聞之力。餘若干眾生。皆亦如是。其一人所受法。第二人不重受。如是一切。各各不同。諸佛子。於意云何。是一切眾生。受持多聞力。為多不。答言無量。諸佛子。我今當為汝說。是菩薩住此法雲地。於一念一時。於一佛所。能堪受三世法性藏。名曰大法明雨。上一切眾生多聞之力。比此百分不及一。千分萬分。千萬億那由他。乃至算數譬喻。所不能及。如一佛所聞。十方若干世界。所有微塵諸佛。皆能堪受大法明雨。復能過此。無量無邊。於一念一時。悉能堪受大法明雨。是故名為法雲地<p>復次佛子。菩薩摩訶薩。住是大法雲地。自從願力。生大慈悲。放大法雷音。諸通明無畏。以為電光。發大智慧。以為疾風。大福德善根。以為密雲。現種種身色。為雜色雲。說法降魔。以為雷音。一念一時。能於上所說微塵世界。皆悉周普。無有遺餘。復過此數。以雨善法甘露法雨故。滅眾生隨心所樂。無明所起。煩惱塵焰是故名為法雲地。復次諸佛子。菩薩摩訶薩。住是法雲地。於一世界中。從兜率天上來下。乃至示大涅槃。一切佛事。隨所度眾生。皆現神力。若二三千世界。乃至如上微塵數世界。又復過是百千萬億阿僧祇世界。從兜率來下。乃至示大涅槃。一切佛事。隨所度眾生。皆現神力。是菩薩。住在此地。於智慧中。得上自在力。善擇大智慧。或以狹國為廣。廣國為狹。或以垢國為淨。如是。一切世間性。皆有神力。是菩薩。或於一微塵中。有一三千大千世界鐵圍山川。而不迫隘。或二三四五十二十三十四十五十。若百若千。萬億無量。不可說不可說世界。諸莊嚴事。皆示入一微塵。若以一世界莊嚴事。示不可說不可說世界。或以乃至不可說不可說世界眾生。置一世界中。亦不迫隘。或以一世界眾生。置不可說不可說世界中。或以不可說不可說世界。示著一毛頭。而不惱眾生。或於一毛中。示一切佛神通力莊嚴之事。或以十方所有不可說不可說世界微塵。於一念中。現如是等身。於一身中。示若干無量手。以此手。勤心供養十方諸佛。以一一手。捉琲e沙等蓮華。聚以散諸佛。塗香雜香。末香衣服。幡蓋寶物。亦復如是。一切莊嚴之具。皆以手執供養諸佛。於一一身。皆亦如是。又一一身。化有爾所塵數頭。於一一頭。有爾所塵數舌。以是神力。讚歎諸佛。如是等事。於念念中。遍滿十方。於念念中。以神通力。於無量世界。示得佛道。轉於法輪。乃至大般涅槃。於三世中。以神通力。示現無量身。於自身中。現佛無量無邊。佛土莊嚴事。於自身中。示一切世界成壞事。或令一切諸風皆於一毛孔出。而不惱眾生。或欲以無量無邊世界。為一海水。此海水中。作大蓮華。形色光明。遍照無量無邊世界。於中示得菩提莊嚴妙事。乃至示得一切種智。自身中所有一方光明。摩尼寶珠。電光日月。星宿諸光明。乃至十方世界。所有光明諸物。皆於身中現。以口噓氣。能令一切十方無量無邊世界震動。而不令眾生。有驚畏想。示十方世界。水劫盡風劫火劫盡。而眾生身。隨意莊嚴。或欲於自身。示作如來身。如來身作自身。如來身作己佛國。己佛國。作如來身。諸佛子。菩薩摩訶薩。在此菩薩法雲地。神變如是。又餘無量神力自在。奇異示現。爾時會中。有諸菩薩。天龍夜叉。乾闥婆阿修羅。迦樓羅緊那羅。摩[<a href='javascript:showpic("../fontimg/023523.gif")'>目*侯</a>]羅伽。釋提桓因。梵天王。四天王。自在天子。淨居天等。各作是念。若菩薩神通力。智慧力。如是無量無邊。佛復云何。爾時解脫月菩薩摩訶薩。知大眾心所念。問金剛藏菩薩言。佛子。今諸大眾。皆有所疑。聞是菩薩大神通智慧力。墮在疑網。汝今當斷一切疑惑。示菩薩神通莊嚴妙事。即時金剛藏菩薩。入一切佛國體性三昧。時諸大眾。天龍夜叉。乾闥婆阿修羅。迦樓羅緊那羅。摩[<a href='javascript:showpic("../fontimg/023523.gif")'>目*侯</a>]羅伽。釋提桓因。梵天王。護世天王。自在天子。淨居天等大眾。皆自見知入金剛藏菩薩身中。於其身內。見有三千大千世界莊嚴眾事。若滿一劫。說不可盡於中見佛道場樹。其莖周圍。十萬三千大千世界。高百萬三千大千世界。覆蔭三千億三千大千世界。稱樹高廣。有師子座。其座上有佛。號一切智王如來。一切大眾。咸皆見佛坐在座上。其中所有莊嚴上妙供養之具。滿一劫說。亦不可盡。金剛藏菩薩。示現如是大神力已。還令大眾各在本處。爾時一切眾會。生希有想。默然一心。觀金剛藏菩薩。爾時解脫月菩薩。問金剛藏菩薩言。佛子。甚為希有。是三昧。有大勢力。是三昧者。名為何等。答言。是三昧者。名為一切佛國體性。問言。是三昧。所有勢力為齊幾所。答言。佛子。若菩薩摩訶薩。善修成是三昧力者。能以如是無量琲e沙世界微塵數三千大千世界。於身中現。復過是數。佛子。菩薩摩訶薩。在此法雲地。得如是諸菩薩三昧。無量無邊百千萬億。以是故。此菩薩。住是地中。身身業。難可測知。口口業。難可測知。意意業。難可測知。神力自在。難可測知。觀三世法。難可測知。諸三昧行入。難可測知。智力。難可測知。遊戲諸解脫。難可測知。變化所作。神力所作。勢力所作。難可測知。略說。乃至舉足下足。乃至小王子菩薩。住妙善地者。不能測知。諸佛子。菩薩法雲地。如是無量。今已略說。若廣說者。無量無邊阿僧祇劫。不能得盡。問言佛子。若菩薩。行處力神通力如是者。佛行處力神通力。復云何。答言佛子。譬如有人取四天下中二三塊土。作是言。無邊世界地性。為多此耶。汝所問者。我謂如是。如來無量智慧。云何以菩薩智慧。而欲測量。諸佛子。如人取四天下中少地性。餘在極多。諸菩薩法雲地。於無量劫。但可說耳。何況如來地。諸佛子。我今唱說。令汝知之。佛現在為證。如一一方。無量無邊世界微塵等諸佛世界。十地菩薩皆滿其中。譬如稻麻叢林。是諸菩薩。有無量無邊業。修習菩薩功德智慧禪定。於如來功德智慧力。百分不及一。百千萬億分不及一。乃至算數譬喻。所不能及。諸佛子。是菩薩。隨如是智慧。順如來身口意。亦不捨諸菩薩三昧。而勤心供養諸佛。於一一劫。以一切麤現(丹本微妙)供養具。供養無量無邊諸佛。而能具受諸佛神力。轉復明勝。是菩薩。於法性問難。無能勝者。乃至無量無邊百千萬億劫不可窮盡。佛子。譬如大金師。善治此金。為莊嚴物。以無上摩尼寶珠。間錯其中。安置自在天王頸上。其餘諸天。無能奪者。又諸天人莊嚴之具。無能及者。諸佛子。菩薩住十地中。智慧功德善根。從初地至九地。諸菩薩摩訶薩。所不能及。菩薩住是地中。得大智照明故。能隨順一切智慧。其餘智慧之明。所不能壞。譬如佛子。大自在天王光明。一切生處。眾生光明。所不能及。能令眾生。身心涼冷。諸佛子。菩薩摩訶薩。亦如是。住是法雲地中。智慧光明。一切聲聞。辟支佛。所不能及。從初地乃至九地菩薩摩訶薩。亦不能及。是菩薩。住是地中。能令無量眾生。住一切智道。諸佛子。菩薩摩訶薩。住是地中。諸十方佛。為說智慧。令通達三世。正知法性相。以智普覆一切世間。照一切世間性。大悲大慈。普覆一切眾生。正遍見知一切諸法。舉要言之。具足為說。至一切智道。佛子。是名菩薩摩訶薩第十菩薩法雲地。菩薩摩訶薩。住是地中。多作摩醯首羅天王。智慧明達。善說聲聞辟支佛。菩薩波羅蜜。於法性中。有問難者。無能令盡。所作善業。若布施若愛語。若利益若同事。皆不離念佛念法念菩薩伴。念菩薩行。念諸波羅蜜。念諸地行。不離念十力。念無所畏。念不共法。乃至不離念具足一切種智。常作是念。我當何時於眾生中。為首為勝。為大為妙。為上為無上為導為將。為師為尊。乃至於一切眾生中。為依止者。若欲如是勤行精進。於一念中。得無量百千萬億那由他不可說不可說世界微塵數三昧。乃至示爾所微塵數。菩薩眷屬。若以願力。神通自在。復過是數。所謂諸行上妙供具。信解起業若身若口。若光明若諸根。若如意若音聲。若行處。乃至若干百千萬億劫。不可稱數。諸佛子。是名菩薩摩訶薩地次第順行趣向一切種智。佛子。譬如從阿耨達池。四河流出。滿足四天下。轉增無有窮盡。乃入大海。諸佛子。菩薩摩訶薩。亦如是。從菩薩出於善根大願之水。以四攝法。滿足眾生。而不窮盡。轉更增長乃至一切種智。諸佛子。是諸菩薩十地。因佛智故。而有差別。譬如因大地故。有十大山王。何等為十。所謂。雪山王。香山王。軻梨羅山王。仙聖山王。由乾陀羅山王。馬耳山王。尼民陀羅山王。斫迦婆羅山王。眾相山王。須彌山王。佛子。如雪山王。一切藥草。集在其中。取不可盡。諸佛子。菩薩摩訶薩。亦如是。住在菩薩歡喜地。一切世間。經書伎藝。文頌咒術。集在其中。無有窮盡。諸佛子。如香山王。一切諸香。聚在其中。而不可盡。菩薩摩訶薩。亦如是。住菩薩離垢地中。持戒頭陀。威儀助法。集在其中。無有窮盡。諸佛子。如軻梨羅伽山王。但以寶成。集諸妙華。取不可盡。諸佛子。菩薩亦如是。住於明地。集一切世間。禪定神通。解脫三昧門不可盡。諸佛子。如仙聖山王。但以寶成。多有五神通聖人。不可窮盡。諸佛子。菩薩摩訶薩。亦如是。住菩薩焰地中。集令眾生。入道因緣。種種問難。不可窮盡。諸佛子。如由乾陀羅山王。但以寶成。集夜叉大神。夜叉羅剎眾不可窮盡。諸佛子。菩薩亦如是。住菩薩難勝地中。集一切自在。如意神通。說不可盡。諸佛子。如馬耳山王。但以寶成。集眾妙果。取不可盡。諸佛子。菩薩摩訶薩。亦如是。住現前地中。集深因緣法。說聲聞果。不可窮盡。諸佛子。如尼民陀羅山王。但以寶成。集諸一切大力龍神。不可窮盡。諸佛子。菩薩摩訶薩。亦如是。住菩薩遠行地中。集種種方便智慧。說辟支佛道。不可窮盡。諸佛子。如斫迦婆羅山王。但以寶成。集心自在者。不可窮盡。諸佛子。菩薩摩訶薩。亦如是。住無動地。集一切菩薩自在道。說世間性。不可窮盡。諸佛子。如眾相山王。但以寶成。集大神力。諸阿修羅。無有窮盡。諸佛子。菩薩亦如是。住菩薩妙善地中。集轉眾生行智。說世間相。不可窮盡。諸佛子。如須彌山王。但以寶成。集諸天神。無有窮盡。諸佛子。菩薩亦如是。住法雲地中。集如來十力。四無所畏。說諸佛法。不可窮盡。諸佛子。是十寶山。同在大海。因大海水。有差別相。諸菩薩摩訶薩十地。亦如是。同在佛智。因一切智故。有差別相。諸佛子。譬如大海。以十相故。數名大海。無有能壞。何等為十。一漸次深。二不共死屍宿。三餘水失本名。四一味。五多寶聚。六極深難入。七廣大無量。八多有大身眾生依住。九不過常限。十能受一切大雨無有盈溢。諸佛子。諸菩薩行。亦如是。以十因緣故。得名無有能壞。何等為十。歡喜地中。漸次生堅固願。離垢地中。不與破戒者共宿。明地中。捨諸世間假名。焰地中。於佛所得一心不壞信淨。難勝地中。生世間無量方便神通。起世間事。現前地中。觀甚深因緣法。遠行地中。以廣大心。善擇諸法。無動地中。能起大莊嚴事示現。妙善地中。能得深解脫。通達世間行。如實不過。法雲地中。能受一切諸佛大法明雨。諸佛子。譬如大摩尼寶珠。有十事。能與眾生一切寶物。何等為十。一出大海。二巧匠加治。三轉精細。四除其垢穢。五以火鍊治。六眾寶莊嚴。七貫以寶縷。八置在琉璃高柱。九光明四照。十隨王意雨眾寶物。諸佛子。菩薩摩訶薩。發菩提心寶。亦有十事。何等為十。一初發心布施離慳。二修持戒頭陀苦行。三以諸禪定解脫三昧令轉精妙。四以道行清淨。五練以方便神通。六以深因緣法莊嚴。七以種種深方便智慧貫穿。八置以神通自在憧上。九觀眾生行放多聞智慧光明。十諸佛授智職。爾時於一切眾生。能為佛事。墮在薩婆若數。諸佛子。是諸菩薩所行。集一切智慧功德法門品。若不深種善根者。不能得聞。問言。若得聞者。是人為得幾許福。答言。隨諸佛所有智慧慧力。如是發薩婆若心。所緣攝福德。是人得聞此法門。所得福德。亦復如是。何以故。若無菩薩心。聞是法門。不能信解受持。何況以身修習。能成是事。諸佛子。以是故當知。是人隨順一切種智。得聞信解受持修行。說是經時。以佛神力。十方世界。十億佛國。微塵數世界。六種十八相動。又法應震動。諸天雨華。如雲而下。雨諸香瓔珞。天寶衣。天幡蓋。天寶物。天莊嚴身具。雨天伎樂歌頌。而下更有大音。讚歎十地殊勝之事。此他化自在天王宮。四天下中。如是十方一切世界周遍。皆說十地經。以佛神力故。十方過十億佛國微塵數世界。有十億佛國微塵數諸菩薩來。遍滿十方虛空。皆作是言。善哉善哉。金剛藏。佛子。善說諸菩薩摩訶薩住諸地相。佛子。我等皆亦名金剛藏。從金剛德世界。金剛憧佛所來。所經歷處。皆說是經。眾會亦如是。言辭亦如是。義趣亦如是。不增不減。佛子。我等以佛力故。到此大眾。來證是事。諸佛子。如我等來至此眾。如是十方一切世界。一一世間種性。四天下上他化自在天王宮摩尼寶殿。皆有十億佛國微塵數菩薩。往為作證。爾時金剛藏菩薩觀察十方。觀一切大眾。觀深法性。讚歎助發薩婆若心。示眾生菩薩大力。欲淨諸菩薩行攝一切眾生。隨順薩婆若。除一切世間之垢。與諸眾生一切種智因緣。示不可思議智慧莊嚴妙事。說一切菩薩功德差別相。欲令此義轉勝明顯示眾生故。承佛神力。而說偈言<p class='lg'><br>　諸菩薩所行　　樂於善寂滅<br>　其心無所著　　猶若如虛空<br>　除貪恚癡垢　　安住道智中<br>　如是無上行　　願樂欲聽聞<br>　如是諸菩薩　　在於無量劫<br>　勤心常修習　　萬億種善根<br>　供養無量佛　　辟支阿羅漢<br>　為利眾生故　　乃生菩提心<br>　精勤持戒行　　頭陀除罪垢<br>　修善忍轉妙　　慚愧威德滿<br>　福慧因緣故　　高勝心明淨<br>　深樂於佛智　　同佛生菩提<br>　供養於一切　　十方三世佛<br>　如虛空等國　　悉皆令清淨<br>　一切法平等　　善悉通達故<br>　為度一切眾　　生於菩提心<br>　諸菩薩如是　　生是無量心<br>　至於歡喜地　　息惡樂布施<br>　得諸本願力　　慈悲心偏多<br>　深行十善道　　能到離垢地<br>　戒聞功德富　　慈心愍世間<br>　永離諸垢穢　　深心常清淨<br>　普觀諸世間　　三毒火熾然<br>　如是之大士　　能入三明地<br>　觀三界皆空　　無常亦如病<br>　如癰如瘡箭　　百種苦常然<br>　見諸有為過　　貪著佛功德<br>　得佛智明焰　　得入於焰地<br>　成就於念慧　　得至道智中<br>　在此地供養　　百千種諸佛<br>　常能思惟念　　諸佛無量德<br>　得入於一切　　世間難勝地<br>　能以慧方便　　種種而示現<br>　諸有所為作　　以利於世間<br>　供養於諸佛　　作益眾生事<br>　無生法在前　　得入現前地<br>　菩薩諸所行　　一切世難知<br>　常無有我心　　離有亦離無<br>　諸法先空寂　　十二緣故行<br>　善了此微細　　能入遠行地<br>　行慧方便等　　得法寂滅相<br>　如是之大士　　難知難可及<br>　為欲令世間　　得善寂滅故<br>　還起修諸行　　種種福德事<br>　普入於眾生　　種種心行處<br>　如是能得入　　等空不動地<br>　大智諸菩薩　　悉善能具行<br>　種種諸智業　　得十自在力<br>　能以無有量　　無邊限諸身<br>　普現十方界　　而為說妙法<br>　善達世間性　　及諸眾生性<br>　如是大慈悲　　能入妙善地<br>　第一妙淨智　　善觀諸世間<br>　縷練煩惱業　　深曲險難處<br>　為度是等故　　得諸佛法藏<br>　善說第一義　　悉無所違錯<br>　如是次第行　　具足諸善法<br>　乃至到九地　　所修集福慧<br>　欲得諸佛力　　第一深妙利<br>　乃於一切佛　　能得受智職<br>　先得無數定　　智行極廣大<br>　末後得難壞　　諸智職三昧<br>　若能得如是　　一切職三昧<br>　一切寶莊嚴　　大蓮花即出<br>　菩薩稱蓮花　　現身坐其上<br>　餘花諸菩薩　　咸共一心視<br>　爾時大菩薩　　從身放無量<br>　百千億光明　　滅諸世間苦<br>　然後頂上出　　百千億光明<br>　普照十方界　　諸佛大會眾<br>　於上虛空中　　化成光明網<br>　供養諸佛已　　入諸佛足下<br>　時諸一切佛　　及諸大菩薩<br>　各知其菩薩　　得受於智職<br>　如是一切佛　　報以眉間光<br>　名曰一切職　　入此菩薩頂<br>　一切無量佛　　與此菩薩職<br>　猶如轉輪王　　假授太子位<br>　時諸十方界　　普皆大震動<br>　乃至阿鼻等　　諸苦皆除滅<br>　菩薩為一切　　智慧得是職<br>　如是名為到　　無上法雲地<br>　住於是地中　　智慧無邊限<br>　善知度一切　　世間諸因緣<br>　入色無色法　　欲色無色界<br>　能知眾生性　　國土性法性<br>　又能入可數　　不可數法中<br>　乃至能觀擇　　虛空無量性<br>　入此地悉具　　菩薩變化事<br>　諸佛威神力　　微細智密事<br>　又能悉通達　　一切諸劫數<br>　於一毛端中　　觀見世間性<br>　一切諸如來　　於此無上地<br>　初生及出家　　得道轉法輪<br>　示入於涅槃　　皆隨順於智<br>　寂滅妙解脫　　悉於此地得<br>　此地諸大士　　憶念力大故<br>　諸佛大法雨　　皆悉能受持<br>　譬如大海水　　能持龍王雨<br>　諸佛大法雨　　菩薩受亦爾<br>　若於一佛所　　一時聽受法<br>　十方無量土　　微塵數眾生<br>　皆得聞總持　　成於聲聞乘<br>　不如是菩薩　　算數所不及<br>　大智慧力故　　及生大願力<br>　能於一念中　　遍滿無量國<br>　雨甘露法水　　滅諸煩惱火<br>　是故諸佛名　　此地為法雲<br>　大士住此地　　供養諸佛具<br>　過諸天所有　　普示大神力<br>　示眾轉勝力　　過是數無量<br>　若人欲思量　　迷悶不能解<br>　大智住此地　　舉足下足事<br>　及餘諸菩薩　　乃至於九地<br>　皆悉不能知　　何況餘眾生<br>　三世諸聲聞　　及與辟支佛<br>　住此諸佛示　　一切智慧事<br>　亦與令通達　　三世無礙智<br>　亦示法性寂　　亦示種種變<br>　一切諸世界　　所有眾生類<br>　所行一切法　　深微隱妙事<br>　一切佛功德　　次第示令知<br>　菩薩住此地　　能以大供具<br>　供養十方佛　　遍滿一切方<br>　一切諸世間　　所有眾生類<br>　其餘諸供具　　皆所不能及<br>　智者住此地　　皆能破一切<br>　無明諸闇冥　　開示以佛道<br>　如自在天王　　光滅眾熱惱<br>　佛子智光明　　滅眾惱亦爾<br>　住是地皆作　　三界自在王<br>　通達諸智慧　　善以三乘化<br>　能於一念中　　得無量三昧<br>　能見十方佛　　其數亦如是<br>　金剛藏菩薩　　告諸大士言<br>　我今略解說　　十地妙行已<br>　若廣演說者　　千億劫不盡<br>　是則名清淨　　諸大菩薩地<br>　為得佛智故　　住於此地中<br>　安住不移動　　猶如大山王<br>　初地具一切　　經書諸伎術<br>　猶如雪山王　　積聚眾藥草<br>　持戒及多聞　　在於二地中<br>　猶如香山王　　集諸一切香<br>　如軻梨羅山　　多積諸寶花<br>　明地集聞智　　其喻亦如是<br>　焰地多積聚　　道法寶不壞<br>　如仙聖山中　　善寂人不少<br>　五地諸神通　　無能得及者<br>　如由乾陀山　　夜叉神不少<br>　六地善分別　　諸果無窮盡<br>　猶如馬耳山　　諸果無有量<br>　七地中大慧　　無有能及者<br>　如尼民陀山　　諸龍王不少<br>　住於八地中　　自在智無量<br>　如斫迦羅山　　多心自在者<br>　九地心清淨　　說法無障礙<br>　猶如眾相山　　阿修羅不少<br>　十地中諸佛　　功德無窮盡<br>　如須彌山王　　多諸天神眾<br>　又復初地中　　發於廣大願<br>　二地持戒品　　三地行功德<br>　第四地專一　　五地眾妙事<br>　六地甚深相　　七地廣大心<br>　八地中種種　　莊嚴諸神通<br>　九地思妙智　　能過一切世<br>　十地能受持　　諸佛大法雨<br>　菩薩行大海　　難動不可盡<br>　發心出世間　　得入於初地<br>　二地淨持戒　　三地修諸禪<br>　四地道行淨　　五練方便慧<br>　六因緣莊嚴　　七深方便慧<br>　八到琉璃幢　　九地行眾生<br>　一切險難處　　智慧光普照<br>　十地受智職　　猶如國王許<br>　如是次第淨　　菩提心妙寶<br>　十方諸世界　　所有微塵數<br>　可於一念中　　計知其多少<br>　可以一毛頭　　數知於虛空<br>　諸佛大功德　　無量不可盡　</p><p>說是十住經時。自在天王。及諸天眾。解脫月菩薩。及諸菩薩。一切世間。皆大歡喜。信受奉行<p class='juan'>
十住經卷第四</p>
</body></html>
