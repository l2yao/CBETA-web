<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p><b>　　<A NAME="n276"></A>No. 291 [Nos. 278(32), 279(37)]</b><p class='juan'>
佛說如來興顯經卷第一</p>
<p><span class='byline'>　　　　西晉月氏三藏竺法護譯</span><br><p>聞如是。一時佛遊如來建立之土。號歎法身深奧悅豫普見棚閣。為大嚴淨顯曜威宮琉璃之藏如來所行。佛時興出無量之路。為法界宮。觀菩薩身。光明清淨。師子之座。咸受一切菩薩之體。為大法座。諮嗟法界。如來聖旨。緣虛空界。行無罣礙。曉了本際聖慧之界。普解佛慧。分別聖道。去來今佛。一切悉等。為一法身。一切諸佛行。皆平等神通之行。無所罣礙。法身慧體。究竟無相。法度無極。遊于法界。無有二行。玄曠無限。為最正覺。其等如稱。則超度行。無有陰蓋解脫之門。其法界者。普同虛空。常遊十方。諸佛國土無限之故。靡所不睹。億百千垓諸菩薩等。猶如塵數。一切悉已一生補處。各各在於異佛世界。志願無極。奉諸慧行。各各入於無所破壞平等法界。空界無限。無所獲致。無中間行。無有自然。亦無所生。曉了證明一切諸法。亦復如是。眾菩薩身。無所動捨。逮諸通慧。遍諸佛土。而無所念遵如來慧。而於佛道。現在得致顯明之曜。遊大聖行。無所震動。慧以一身。示于無量所行之體。周于無限法界之堣嬪O善人眾生之界。至不退轉。等獲本際。無本法界。除去自大。身常卑順。則無所畏。如來照明。一切德本。以為徒類<p>其名曰普賢菩薩。普稱尊菩薩。如來族姓成首菩薩。金剛幢英菩薩。無蓋月淨菩薩。日光離垢藏菩薩。大神通變動菩薩。離垢光首十方精進王大師子娛樂神通菩薩。如是等類。猶如十方不可計數億百千垓諸佛之土滿中眾塵。眾會菩薩。其數如斯<p>於是有光。號如來聖旨。世尊眉間。演出斯耀。無央數垓億百千明。照於無量無有邊際。無餘世界十方佛土。示現如來威神之變。告無央數億百千垓諸菩薩眾。威神。則令諸佛世界一切惡趣。悉為銷滅。覆蔽一切諸魔宮殿。又諸如來。成最正覺。寤諸未覺。示現諸佛眾會道場。所出光明嚴淨之座。顯曜法界第一空界在所周遍。達諸佛界。尋復來還。皆繞一切菩薩坐場。入如來族姓成首菩薩頂上不現。如是眾會。一切菩薩。怪未曾有。身心踊躍。今日當有無極之變。講說大法。如此光明。自然來現。光明適沒。如來族姓成首菩薩。即從坐起。於蓮花上。而下右膝。長跪叉手。思如來德。以偈頌曰<p class='lg'><br>　寤諸不覺者　　超踰諸德王<br>　其行無罣礙　　所起度無極<br>　其大聖安住　　平等於三世<br>　恭敬今稽首　　明哲之慧上<br>　所行無形相　　則度于彼岸<br>　又復而示現　　善莊嚴身相<br>　光明離眾垢　　演顯百千曜<br>　降伏諸魔事　　以頂歸命禮<br>　震動諸國土　　宮殿之元首<br>　乃至於十方　　諸所有土地<br>　終不令一人　　而使獲恐懼<br>　佛道之威神　　所興如是比<br>　而平等建立　　於虛空之界<br>　其法界如是　　獲逮諸境土<br>　嚴淨於黎庶　　億垓之塵數<br>　蠲除諸眾生　　一切之罪釁<br>　志願甚堅強　　行于億千劫<br>　玩習積累德　　殊勝之佛道<br>　逮得於一行　　聖慧無罣礙<br>　以一之自然　　皆行諸佛道<br>　所演放光明　　導師為若茲<br>　普見於忍界　　一切靡不周<br>　普示現一切　　威神之變化<br>　吾身已得入　　於一自然行<br>　今以是之故　　興發如此念<br>　今為正應時　　稽首於法王<br>　無央數菩薩　　悉來集會斯<br>　而欲得聽省　　所分別法事<br>　今日諸會者　　清淨復清淨<br>　而於諸世界　　親近遵修行<br>　聖慧無限量　　境界無罣礙<br>　逮得於勇猛　　無極之威神<br>　斯等遊世誼　　所行逮神仙<br>　智慧不可計　　超越精進力<br>　而造奮光明　　悉照諸菩薩<br>　今鄙如應問　　殊勝最上法<br>　所堪任境界　　為之大聖通<br>　自恣其威曜　　而普悉示現<br>　導師最上尊　　頒宣諸佛土<br>　孰為人中聖　　至上之真子　</p><p>說此頌讚已。應時世尊從口演光。名不可計億數照明。照於一切無有邊際諸佛世界。繞諸佛土。具足十匝。示現如來聖旨威變。請無央數諸菩薩億百千垓。悉見告敕。動諸佛土。至諸惡趣。悉滅災患。覆蔽一切諸魔宮殿。十方如來平等正覺。覺諸不覺。示現諸佛眾會道場。光明之耀度于法界。一切周遍虛空之界。達諸佛土。尋即復還。繞諸菩薩。入於普賢菩薩面門。普賢菩薩。適遇斯光。尋時如應。功德威顏。師子之座。倍加於前。超越佛身及師子座。又復絕踰諸菩薩體師子之座。普賢菩薩儀觀美德。師子之座。高廣殊妙。而現特為顯麗。爾時如來族姓成首菩薩。問普賢曰。唯佛之子。仁之功德不可思議。一切世界悉遍知之。興大變化悅諸菩薩無極感動。今斯佛子。如來所現。變本瑞應。普賢菩薩。謂如來族姓成首菩薩。如吾所憶。又如往古諸平等覺之所睹現。如斯變化無極感動。當講如來興顯經典。今者大聖。欲演此義。故復示現如是變應。如來族姓成首菩薩。適聞於斯興顯典名。尋時即以佛之威神。地則大動。於是如來族姓成首菩薩。謂普賢曰。善哉佛子。堪任能樂為諸菩薩大士之等。讚揚如來至真等正覺。興顯成乎。今者十方悉皆嚴淨。無央數億百千垓眾。而來集會。往古善修清淨之行。心有所歸。懷抱道德。顯發覺意。演大言辭。超度彼岸。建立一切諸如來行。威儀禮節。心念諸佛。未曾忘捨。興設大哀。普觀眾生。諸大菩薩。決了神通。分別一切如來精進。己身惔怕。聞一切佛所讚道音尊妙之法。如是儔倫。功德名稱。平等蠲除一切憎愛。而無適莫。今斯菩薩。皆來集會。仁為佛子。曾已供養無央數億百千垓佛。稽首諮受。悉已遵修諸菩薩行。獲大神足諸三昧門。娛樂神通。皆入如來祕密之藏。銷諸狐疑。入于如來無畏精進。探睹眾生一切諸根。皆以信於真諦解脫。而說經典。達如來動。聖性所歸。頒宣一切諸佛之法。最為第一得度無極。如是比類。不可稱計。眾德奇特。善哉佛子。願說如來興顯現身。暢演弘音。所可講說。諸心念行境界之處。所歎行者。成最正覺。轉于法輪。宣傳佛教。現大滅度。示於如來一切德本。諸所造行。爾時。如來族姓成首菩薩。重欲解義分別所歸。則為普賢菩薩。而說頌曰<p class='lg'><br>　善歸無合會　　諦曉了悉覺<br>　其慧則無上　　平等離欲塵<br>　稱歎於最勝　　所行無限量<br>　其聞于音響　　一切悉踊躍<br>　菩薩之殊特　　云何興出勝<br>　所以得歸趣　　何因致真實<br>　如來之音響　　何謂為身心<br>　其行之境界　　斯大稱云何<br>　何謂為諸佛　　而因言如來<br>　何故為最勝　　而轉於法輪<br>　願講眾安住　　滅度之道地<br>　當悅可斯等　　無量諸佛子<br>　其在于十方　　安住大法王<br>　一切諸眾生　　功德之所歸<br>　斯等之福慶　　大聖願為說<br>　何緣見道意　　云何至安住<br>　云何得聽聞　　如來之名號<br>　未曾得睹見　　滅度諸大聖<br>　假使發踊躍　　恭敬於尊聖<br>　唯悅豫說之　　何因成大意<br>　今以問於此　　清淨之大人<br>　為說所奉行　　大德之巨海<br>　察斯諸菩薩　　一切悉叉手<br>　問佛并仁者　　及諮于鄙身<br>　當為斯等故　　宣說淨尊法<br>　為斷眾狐疑　　獲無量大慧<br>　因為引譬喻　　示現佛種姓<br>　設眾生聞者　　發清淨道心<br>　悉令諸佛土　　周遍勝無餘<br>　諸佛普示現　　若干種身形<br>　知法清淨者　　則演隨應時<br>　因其族譬喻　　而為示現說<br>　往至垓佛土　　於十方百千<br>　億百那術數　　無量不可計<br>　難可得值見　　如是等菩薩<br>　如今日聚會　　若茲自在勝<br>　是故願說之　　安住行清淨<br>　由斯廣宣闡　　如來之族姓<br>　斯等諸菩薩　　一切叉手立<br>　普悉志求法　　渴仰於經典</p><p>普賢菩薩。緣如來族姓成首所問。普告一切諸菩薩眾。唯最勝子。諸如來處不可思議。至真等正覺。若興出者。演不可量。敘法次第。無能稱計。如來熙隆。巍巍如是。雖以一事。不以一事。而歸於道。所以者何。唯佛之號。又有十事。為無量法歸。不可計百千功德。修習所行。得至如來。何謂為十。道心無量。普護群黎一切之意。往宿積累善行之念。志性無限從本清淨。合集無極。大慈大哀。而以習趣。救濟眾生。願行無底。不斷遵修。福慧無極。習行無厭。而習歸趣。教化眾生。無邊佛藏。亦以習趣。善諦清淨。無量善權。智慧之路。奉無量德。無限之道。所習聖智。合集懷來無際法義經典之藏。是故佛子。十法之行。為法面首。已具足十不可計會。無量百千眷屬枝黨。得歸如來。譬如佛子其千世界。所因得號。不以一事。而合成也。以無數合會成。譬如大陰。不失時節。而以澍雨。有四因緣。諸風習習。飄颻流布。風名執御。其大風場。多有眾水。主導御雨。有枯竭風。其風燒水。有風名曰住立。住立一切所有宮殿。風名莊嚴。為諸三千受體眾生。罪福俱遊。計諸菩薩所成功德。亦復如是。無有限量。不可計會。亦如若干立三千界。乃得諸法。無有能為分別計數。稱量本末。無能睹見盡其原者。如是佛子。如來至真等正覺。不以一事不以一義。而興出也。又從往古諸如來所。先興弘陰法雨。其心奉教。而無厭惓。志性堅強。執持不忘。不有憒亂。觀察寂然。以慧道場。枯竭一切塵勞之欲。誘勸修殖。眾德之本。而善建進。<span class='corr'></span>鎖卻憍慢。分別決了清淨之行。講暢言教。德淨群生。如來功祚。道原無漏。懷來如是。至真正覺。獲致諸法。於彼無有興出之者。是為入于第一之門。菩薩所行。至於如來之所興顯。復次佛子。譬如喻於三千世界。自然興盛。起大陰雲。名不可壞。應時而雨。其餘地者。不能堪任。受於此水。唯有三千世界遭水變時。如是仁者。佛之法界。有弘法澤。名曰無壞。合集如來不斷佛種。及諸聖士。一切聲聞。及與緣覺。所不堪任受持奉行。唯有菩薩。承大勢力。心無恐懼。誓被德鎧。是為二事。於是頌曰<p class='lg'><br>　明聽諸十方　　一切世間上<br>　求比無等倫　　譬之若虛空<br>　導師之所行　　無量無邊際<br>　則為無儔匹　　其德皆周遍<br>　假使思惟佛　　心念之所由<br>　斯諸十方者　　功德無限量<br>　眾人之口辭　　億百千劫歎<br>　雄師子無極　　世俗無有雙<br>　一切諸十方　　諸所有佛土<br>　皆破碎如塵　　如是塵數劫<br>　復如億百千　　諮嗟諸十方<br>　一毛之功德　　而不能盡極<br>　假令有丈夫　　欲稱量虛空<br>　第二人計然　　疾算諸受相<br>　不可計無量　　不能盡虛空<br>　當知諸十方　　如是行無限<br>　假令三世人　　諸在三界者<br>　設計此眾生　　心之所行念<br>　心一時須臾　　悉可知分數<br>　群萌諸思想　　神識之所念<br>　猶譬如法界　　悉無有邊際<br>　而不見一切　　法界之所趣<br>　十力亦如是　　所行無限量<br>　一切無一切　　法界為自然<br>　猶如大雨時　　名曰不可壞<br>　無能任受者　　水災乃能苞<br>　佛演無極澤　　小乘不堪受<br>　唯菩薩能奉　　遍布於一切<br>　無本如無本　　寂寞無二想<br>　永無有生者　　是曰為普等<br>　一切世間上　　境界亦如茲<br>　無本等自然　　已脫於增損<br>　猶如斯本際　　真本際無際<br>　三世為平等　　普解脫一切<br>　愍哀等如斯　　導師之所行<br>　咸周於三世　　一切無罣礙<br>　本際無所造　　無造能自然<br>　本淨如虛空　　無垢無塵勞<br>　最勝顯如是　　一切悉嚴淨<br>　已捨造無造　　棄於有無事<br>　釋放言聲辭　　及一切音響<br>　蠲除於去來　　滅度無所有<br>　諸十方如斯　　於法而自然<br>　一切言無聲　　亦不可受持<br>　如是淨寂然　　曉了一切法<br>　如空中鳥跡　　若石處虛空<br>　緣本所誓願　　而示現色身<br>　自觀諸十方　　最勝所變化<br>　假使欲入斯　　如是最勝界<br>　當志念遵道　　自淨其志性<br>　制捐諸思想　　於念亦無念<br>　猶空中鳥跡　　心所入如是<br>　是故安住子　　省諸導師行<br>　聽我之所說　　精舉諸譬喻<br>　計於諸十方　　名德不可極<br>　況復說其義　　諮嗟講聖尊<br>　如彼群萌類　　自然行致身<br>　不能思念計　　諸導師所行<br>　十方境界果　　佛道自在倫<br>　成就諸德本　　聽說一切德<br>　今現是世人　　思行令無餘<br>　未曾念堪任　　合聚依因緣<br>　百億土有辭　　音合億百千<br>　所以曰言世　　因立三千界<br>　人中上如是　　斯等自然悉<br>　不能計演德　　如其等所周<br>　常可數宣暢　　一切眾生念<br>　不可知人尊　　所行之自然　</p><p>復次佛子。猶如此雨無所從來。無所從去。而致斯潤。是群萌類。因罪福生。如是佛子。斯諸如來。興隆道化。無所從來無所從去。而致法雨。悉是菩薩。眾德本力。是為三事。於是頌曰<p class='lg'><br>　如雨無從來　　去亦無所至<br>　佛化一切然　　無來亦無去　</p><p>復次佛子。譬如大雨三千世界。受體眾人無能計會。知其渧數。設一佛土。所興眾生。思念弘澤。心眼為惑。唯有主知。三千世界。雨尊天子。悉知諸數。不失一渧。悉是宿本德之所致。如是仁者。一切眾生。聲聞緣覺。不能曉了。思惟觀察。如來法澤。不能及念。懷來大心。假使聞之。斯大心者。則當迷惑。唯眾生尊菩薩大人。於過去佛。善修道業。得無上力。能知之耳。是為第四。於是頌曰<p class='lg'><br>　猶如有大雨　　遍三千佛土<br>　唯尊天子知　　其餘無能別<br>　計一切聲聞　　及緣覺之乘<br>　不解佛法雨　　唯菩薩能知　</p><p>復次佛子。興大雲時。又有陰雨。名曰滅除。滅盡於火。有大雨。名曰憒亂。壞於水災。又有大雨。名曰斷絕。斷除於風。又有大雨。名曰壞敗。毀壞大寶。又有大雨。名曰消爛。則以糜爛三千世界。如來如是。興顯于世。有大法雨。名曰滅除。而演法澤。消除一切塵勞之欲。又名積業。而演法澤。積累一切。眾德之本。又名蠲釋。而演法澤。斷除一切六十二見。又名壞敗。而演法澤。令成一切諸法之慧。又名消化。而演法澤。化滅一切心志所行。是為第五。於是頌曰<p class='lg'><br>　如雨滅除火　　有雨壞水災<br>　有雨斷絕風　　毀落大寶山<br>　如來興顯世　　滅一切貪欲<br>　積累眾德本　　除六十二見<br>　法雨於十方　　成就一切慧<br>　化眾生志性　　使順從正道<br>　令不吝四大　　三界無根原<br>　自然無極慈　　三達無罣礙　</p><p>復次佛子。如雨一味。若滋無限。潤悉周遍。如來若斯。以一大哀。咸雨一切。令至無邊。法澤周普。懷致大聖。故曰如來分別顯現無量之法是為六事。於是頌曰<p class='lg'><br>　譬如雨一味　　而悉遍蒙潤<br>　如來亦如是　　行等無偏邪<br>　則以一大哀　　咸雨一切人<br>　法澤至無邊　　普懷來大道　</p><p>復次佛子。猶如三千世界還復之時。先成色界諸天子身所有宮殿。次成欲界世人所居。然後成就眾生之類。如來若斯。興顯現世。先成就於諸菩薩慧。然後次演緣覺慧行。次乃顯示聲聞德本所行之慧。然後示於餘眾生合集善本所當行慧。道法一味。隨眾生樂。所為德本。所居屋宅。宮殿之處。如現一類。或不用者。如來法味。亦復如是。從黎庶器。所殖德本。而顯慧行。自然為現。是為七事。於是頌曰<p class='lg'><br>　猶始立天宮　　色界無色界<br>　然後乃興盛　　欲界之宮殿<br>　已後乃成地　　人民之處所<br>　一切諸萌類　　諸龍揵沓和<br>　十力亦如是　　本已應自然<br>　修行無邊際　　菩薩之風儀<br>　然後寂然寶　　因緣而得立<br>　次於得自在　　分乃及眾生<br>　雨諸渧墮已　　無青亦無黃<br>　水則入于地　　緣是生若干<br>　因其地欲就　　生樹山叢林<br>　其水不若干　　生地種之名<br>　諸導師住諦　　智慧悉聖達<br>　哀慧如虛空　　執持於善權<br>　如最勝之法　　則入斯供養<br>　智慧離眾垢　　其身無所住　</p><p>復次佛子。猶如水災興起之時。等在虛空。斯三千界。現有蓮華。名成德寶。為若干種。而自然生。皆悉覆蔽於水災變。普照世間。假使蓮華。自然出時。大尊天子。及淨居天。得見斯華。則便知之。於此劫中。當有若干平等覺興。彼有自然風。名顯曜。而起遊行。則已成就色界天子宮殿屋宅。又復有風。名淨顯明。安隱淨潔。而以成立欲行天子宮殿屋宅。又復有風。名曰一類。無所破壞。而成立於大鐵圍山金剛之山。又復有風。名曰特尊。而吹成立須彌山王。又復有風。名曰長立。而吹成就七大寶山王。一曰陰塗利。二曰懿此山其利。三曰除害[<a href='javascript:showpic("../fontimg/005311.gif")'>土*屋</a>]。四曰除優陀羅。五曰脫化民隨羅。六曰目鄰大目鄰。七曰香山冰山。又復有風。名曰善住。成立大地。又復有風。名曰嚴淨。成立遊地諸天。天龍揵沓和宮殿屋宅。又復有風。名無盡意。成立三千通流一切海之淵。又復有風。名照明藏。成立普世如意寶珠。又復有風。名堅固根。吹令成就衣服之樹。如是仁者。其大陰雨。則為一味。又其水者。無有想念。獲致諸法自然之數。而使眾生別知德本。如斯諸風。則以諸風。分別了知三千世界如來至真等正覺者。所以懷來一切德本。成就諸法積累無上無極之慧。為世面首。而不斷絕。如來種性。顯耀無極威神光明。普暉世間。靡不周遍。其見光明。皆以至心。向於如來。又是大聖。無所罣礙。及諸菩薩。各自念言。今者如來。所以興顯化諸菩薩。是故現身於斯世矣。分別演說諸佛種性清淨離垢平等之慧。奮此光明。如來所可詠懷合集無漏之慧道光明。名曰普照。令致如來不可思議法界之慧正覺種性。又有光明。名曰總持以。故如來。力不可動。懷來興顯。無能勝者。有道光明。名曰超越。故諸如來。慧無所畏。懷來興顯。莫能及者。有道光明。名一切通。故諸如來。懷來合集。諸通之慧。靡不從教。有道光明。名壞憍慢。故諸如來。令眾聲聞。見功德本。不為虛妄。無所缺減。致無所著。有慧光明。名曰普德。一切眾生。若見佛者。悉令歸趣。無盡福慧身亦如是。有慧光明。名遠中間。如來以斯深妙之智。歸趣合集。至道三寶。而不斷絕。有慧光明。名若干種莊校嚴淨。如來以斯具三十二相。八十種好。懷來合集。一切普備。悅可眾人。有慧光明。名無等倫。如來以斯。度於法典。咸同空界。於佛之土。壽命無量。致無窮極。如是仁者。如來法雨。則為一味。如來慧場。無所想念。顯示菩薩。成致道法。見眾生根。而為說經。如來之慧。悉為一等。聖道光明。等無差特。以故如來。興出現耳。佛子。觀此如來致於一解脫味。分別顯現。無有限量不可思議清淨之德。令眾生類。悉睹知之。皆是大聖之所建立。又復欲令如來無所建立。而顯現法未之有也。若使勸立化於一人。至于無上。則為如來。俱顯德本。若能曉了如來之德。想念智慧。而逮及者未之有也。如來聖旨。超殊諸法。故為眾生。分別顯現。令入此義。使了亮法。不以厭足。如來無想。亦無所念。無所成就。亦不懷來。無所造作。亦無不作。彼無作者。無所從來。乃為興顯。是為八事。於是頌曰<p class='lg'><br>　如蓮華出生　　覺佛興如斯<br>　諸天歡喜者　　曾見過去佛<br>　睹水之所在　　宮殿則清明<br>　今世不復久　　各當有國土<br>　佛真善光明　　斯為本瑞應<br>　菩薩之所念　　覺了靡不達<br>　其慧識清淨　　身鮮潔無垢<br>　十力濟蠕動　　念行諸佛法<br>　曉了世所有　　無量所造業<br>　猶在因地上　　地在於水表<br>　悉處於虛空　　此謂大宮殿<br>　兩足及四足　　眾生皆依仰<br>　人中尊如是　　已達為法王<br>　為一切無餘　　眾生皆戴賴<br>　睹見若聞者　　悉宗共侍之<br>　破壞愛欲塵　　群生所依業<br>　上至于梵天　　然及無邊際<br>　孰為眾生故　　而欲安黎庶<br>　不應光為迷　　而求於智慧<br>　無喻而為喻　　最勝以故見　</p><p>復次佛子。譬如空中而立四風。執持水種。何謂為四。住風起風御風堅周風。是為四。持虛空水。地在水上。不動不搖。是則名曰為地力矣。水在風上。風立於空。空無所住。以是之故。三千世界。而有處所。如是仁者。假使懷集。如來興顯。建立於世。無所罣礙。智慧之明。便有四部。無極慧場。執持一切眾生德本。何謂為四。一時順歡悅群黎慧場。二建立諸法因緣慧場。三護眾德本所御慧場具足諸業。四住無漏界而睹慧場。是為四慧場。以此將育一切黎庶。其大慈者。度脫群萌。其大哀者。執師子吼。以能立此大慈大哀。分別眾生諸所念趣。住權方便。建立慈行。是為綏懷如來興顯。又如來者。無所罣礙。聖達之明。悉無所住。是為九法。於是頌曰<p class='lg'><br>　猶如虛空界　　而無有齊限<br>　受有色無色　　所苞無有量<br>　八維及上下　　佛土諸有身<br>　三界無有餘　　是為虛空界<br>　諸勝身如是　　則普而示現<br>　觀察諸法界　　有無之所處<br>　大聖之尊體　　一切無見者<br>　若睹諸導師　　隨律蒙開化　</p><p>復次佛子。猶如三千世界。彌廣無限。眾生之類。有若干行。若有方便。不離虛空。或在水中。或在地上。或分陀利。不可計量。各行權便。或在諸天宮殿之中。自在天宮。或在虛空。因空自恣。如是仁者。假使如來。綏集顯現。一切眾生。見皆戴仰。若有覲者。歡喜踊躍隨時自恣。則住覺力。繼習禁戒。娛樂弘業。度世賢聖。自由神通。智慧無身。說無罣礙。聖達之門。修行此業。演說顯耀。而自恣成。不失報應。講務光輝。導利諸法。依由大化。無所忘失。是者名曰。綏集如來顯現。一切眾生而悉戴仰。是為十力法。斯為佛子。如來至真等正覺為諸菩薩興顯示現懷來講法。有所歸趣。不可限量。無有放逸。亦不調戲。其心意識。有所興發。歸於無身。自然如空。了解眾生。則為自然。不計吾我。非有崖底。一切佛土。則無有土。諸土盡空。歸無退還而不斷絕。當來之際至無歡豫如來聖慧無有[<a href='javascript:showpic("../fontimg/021948.gif")'>番*去</a>]黨。歸于無二。有形無形。有為無為。諸法平等。假使通達一切眾生遵修大猷自恣之業。乃是往古之所勸助。則能具足斯奇雅矣。是為佛子。無限言辭之徒類也。所言徒類。懷集如來興顯大道。於是頌曰<p class='lg'><br>　一切諸眾生　　依怙於佛土<br>　悉因虛空界　　則順隨法教<br>　或水中平地　　若於諸天宮<br>　鬼神及龍王　　皆為依仰之<br>　空無有斯念　　今吾何所造<br>　已為何所失　　為誰現造義<br>　人中上如是　　身顯諸緣便<br>　隨一切十方　　而造若干行<br>　戒禁自娛樂　　弘業度世聖<br>　以神通慧明　　為益誰利義<br>　順示清白法　　了無有諸身<br>　未曾興想念　　為益誰利義　</p><blockquote class='FuWen'></blockquote><p class='juan'>
佛說如來興顯經卷第一</p>
</body></html>
