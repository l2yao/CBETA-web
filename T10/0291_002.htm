<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
佛說如來興顯經卷第二</p>
<p><span class='byline'>　　　　西晉月氏三藏竺法護譯</span><br><p>何謂佛子。諸菩薩眾。覲見如來。至無限量。菩薩設若親近如來。則為歸道。所以者何。無所見者。為見如來。見如來者。則為一法身。以一法身。若一慈心向於一人。則為普及一切群萌。多所將養。如虛空界。無所不苞。無所不入。或至一切有色無色。有形無形。有處無處。亦無所至。亦無有來。則無有身。以無身故。無所不周。佛身如是。普入一切。群萌之類。悉於諸法。一切佛土。靡所不遍。亦無所去。亦無所從來。所以者何。用無身故。如來身者。欲以開化眾生之故。因現身耳。是為佛子。菩薩入於第一之門歸趣興顯。則謂如來<p>復次佛子。譬如虛空無色無見。無有形類。而不可睹。因分別知。眾生之類其所苞[<a href='javascript:showpic("../fontimg/067044.gif")'>果/衣</a>]。廣普彌遠不以逼迫。空亦無想念。如是若見如來之身。普照世間。及度世事。因別罪福。如來不來。亦無所去。無所罣礙。亦不可得。所以者何。大聖光明。蠲除一切八十顛倒。是為第二所入之門。於是頌曰<p class='lg'><br>　因發起馳逸　　則盡威光焰<br>　悉見於眾生　　增損諸因緣<br>　如空無形色　　如來亦如是<br>　以一等法身　　救脫眾生類<br>　最勝適出現　　化一切冥者<br>　漸漸觀察誼　　興盛遇佛道<br>　道德甚弘廣　　照曜三千界<br>　度脫生死難　　心悉無想念<br>　人尊無等倫　　示現於增損<br>　若有訓己者　　逮得于緣覺<br>　一切眾生知　　親近人中聖<br>　譬如大梵志　　自處清明宮　</p><p>復次佛子。日之光明。照閻浮提。眾生之類。蒙恩無限。而仰得活。輝耀無量。猶如流水出於山川。生長百穀。衣服之具。其有窈冥不明之處。亦復賴之。蜎蜚蠕動。牛馬騾驢。亦復由之。所欲讀說。谿谷樹木。及諸藥草。悉亦因之。諍訟虛無。悉得決了。空中遊行眾生之類。悉復怙之。江河浴池。泉源流水。亦復恃之。蓮華開披。郡國縣邑。州域大邦。悉得其明。展轉睹見若干形色。遊於田野草苗之中。陸地之人。水中品類。悉復仰之。各各修治生活之業。有所興造。便能究竟。所以者何。日之光明。宮殿所照不可限量。饒益眾生。道德如日。群萌若覲如來身。聞其音聲。致無央數不可稱限方便之緣。而依得安。迴惡就善功德之法。蠲除愚戇。滅眾冥事。興隆道慧。巍巍暉曜。其大慈者。普護眾生。其大哀者。救脫黎庶。歸趣諸法。長育成就三十七品道之力也。殖種信淨。猶如濁水。而致清澄。所睹不虛。不失報應有色無色生沒之事。悉見睹之無所傷害。道慧光明。令諸眾生。不失德本。為眾之首。菩薩大士。猶如蓮華。勸化布施一切諸行因緣之便。而為最上。所以者何。聖之道場而無涯底。如來奮震。無量慧光。無限聖場。亦復若斯。是為第三所入之門。於是頌曰<p class='lg'><br>　譬如日宮殿　　悉照閻浮提<br>　於空而垂光　　除闇無蔽礙<br>　本無無處所　　因地生蓮華<br>　眾人而依怙　　若干之土地<br>　勝日亦如是　　眾生悉恃仰<br>　諸天世人民　　善修於德本<br>　降伏於無極　　逮致法光明<br>　得見人中聖　　因成於三乘　</p><p>復次佛子。譬如彼一日之宮殿。照大石帝須彌山王。次復照於諸餘大山。次照黑山。後乃照陵阜丘垤。及地處所。此閻浮提人所遊居。光明隨地。其日宮光。無有想念。言當先照於寶山王。又日演暉。等無差別。是其土地。處所高卑。非日光明而有殊特。不念先後。如來若此。等遊無量忠正法界巍巍道場。則演出於無損光暉。以斯慧明。普有所照。其前云大。帝石山須彌王者。而先遇光。則謂趣于諸大正士。以法光明而為示現。開化度之。然次乃示聲聞緣覺之所慕慧。眾生發志。建立德本。然後化於不善之黨。稍漸教於一切黎庶。長處邪見。悉皆遭蒙如來之光。已蒙光明。便得受決於當來世。得值如來日之慧暉。令無思想。成諸德本。如其志願。逮智慧耀。是為第四所入之門。於是頌曰<p class='lg'><br>　如斯日之曜　　不離諸有形<br>　又及諸天眾　　亦皆得依倚<br>　猶如諸江河　　饒益於眾人<br>　安住光如是　　眾生悉戴仰<br>　其離篤信者　　不見佛日光<br>　何所佛差特　　斯等亦蒙賴<br>　若有聞名者　　遭遇勝光明<br>　緣是漸獲進　　至于成佛道　</p><p>復次佛子。如日宮殿。其生盲者。不見威光。雖無眼目不知晝夜。續因其明。得生活業飲食之具。如是眾生。亡失本淨。見佛不信無極道光。則謂生盲。雖不睹見。如來慧光。縱使如此。續當蒙於大聖日照。如是比類。微妙弘明。暉曜神通。照其身形。為設瑞應。於當來蠲除愛欲塵勞之行。是為第五所入之門。於是頌曰<p class='lg'><br>　如日照天下　　生盲不能見<br>　雖不別晝夜　　續蒙其暉曜<br>　眾生失本淨　　不信如來慧<br>　佛恩慈廣大　　續當蒙得度　</p><p>復次佛子。譬如月殿造立現四未曾有法。何謂四。照諸窈冥。在於眾星。而常弘明。其亡道者。指示處所。普遊天下。有所容受。已見月光。眾生戴仰。立隨方面。有所遊出。不懷狐疑。是為四。如是如來之身。有四難及。自昔未有。示現叵逮。非人所見。何等四。普現一切學與不學。緣覺之乘。所誓願者。從其信樂。如示現之。限礙之事。壽命之節。其損耗者。為示長益。如來道場。不增不減。咸見一切諸佛世界。眾生之類。所可造念。隨力信樂。應為道器。因何光明。則為一切群萌品類。而見瞻戴。觀於佛身。皆蒙曜暉。又如來身。無有想念。便能逮得無所著心。是為第六所入之門。於是頌曰<p class='lg'><br>　其月光明照　　神圍須彌山<br>　光乃至諸山　　然後至丘岸<br>　次照於高土　　乃至於平地<br>　漸曜諸卑下　　所有諸土地<br>　安住光先照　　諸菩薩身形<br>　然後奮暉曜　　緣覺之所行<br>　爾乃照自在　　次照學不學<br>　乃照眾無餘　　佛道無想念　</p><p>復次佛子。如大梵天。名曰三千。悉現身三千世界。靡不周遍。亦不分身。群生品類。敢有形者。隨其色貌。皆現其前無不見像。如來至真。亦復如是。未曾分身。無若干體。普諸世界。隨諸黎庶。志性形體。所可信樂。而示現之。大聖身心。亦無想念。是為第七所入之門。於是頌曰<p class='lg'><br>　梵天名三千　　悉遍自現形<br>　於眾勢各尊　　自在無不睹<br>　又斯梵天者　　而不分其體<br>　諸法之導師　　自在亦如是<br>　佛身普示現　　在十方世界<br>　其像無限量　　亦不分別體<br>　一切人各念　　今現在我前<br>　悉睹佛面像　　聞所講說法</p><p>復次佛子。如大醫王。皆知諸藥。分別好醜所入分部。曉練群籍經典術咒。其閻浮提一切眾藥。人不識知。謂不中用。醫藥本德及醫咒力。表示群黎。適見此醫。病皆除愈悉得安隱。又是其醫。非力所造。現在得立。心自念言。此諸民人。將失救護。若沒之後。得無孤煢。鄙寧可設權善方便。而為示現。採集眾藥。以自塗體。承己術力。已合諸藥。示如壽終。其身不壞。亦不枯朽。亦不毀碎。往來周旋。坐起經行。皆為變現。醫藥所當。而療除眾生之病。聞見其音。亦得安隱。終始無異。如來亦然。則為無上醫王。曉了療治一切眾生塵勞之病。億百千垓諸劫之數。造設醫藥。普歸一切智度無極。方便善學道術法藥。皆是往古為菩薩時。所建奉行。智慧善權術咒食藥。威勢之力。住當來際如是無限。處於眾生。為興救護。療治群萌諸疹疾也。斯則無身。無有事業。其身清淨。一切眾生。適睹見之。愛欲勞病悉為除愈。雖不信者續而得安。一切佛事未曾斷絕。是為第八所入之門。於是頌曰<p class='lg'><br>　猶如假有醫　　皆學諸方術<br>　其見此師者　　眾病悉消除<br>　如人病困厄　　齎藥欲往療<br>　則已塗己體　　現一切威儀<br>　人中尊如是　　醫王無限量<br>　顯揚於聖智　　善學慧醫術<br>　往本宿所行　　故現尊聖身<br>　眾人得睹見　　除欲病無餘</p><p>復次佛子。如巨海中。有大寶珠琉璃之藏。名曰等演諸光。其有見此大寶珠曜。若遭斯珠。形像顏貌。皆變如琉璃藏。設人睹見大寶珠色。眼即清淨。普獲安隱。乃至大珠光明威神。宮殿咸照。群萌蒙光。而永無患。如大寶珠。名曰安眾。所處年歲。若放雨時。眾生即悉而得安隱。休息諸[<a href='javascript:showpic("../fontimg/022525.gif")'>病-丙+(止/(止*止))</a>]。如來影曜亦復如是。為大珍寶一切福會無極慧藏。假使眾生。遭遇如來聖慧光明。皆獲一類。昇于正真道寶形像。若覲如來。則逮五眼。值大聖光。一切貧匱。則獲法珍。便得豐饒無極之財。乃至道安如來之安。佛子且觀正覺威容。無所演說。而普化益。開導群黎。是為第九所入之門。於是頌曰<p class='lg'><br>　譬如無琦珍　　詣海深求寶<br>　致一切明珠　　其光照周普<br>　若人遭斯珠　　便得致自然<br>　其有目睹者　　尋獲清淨眼<br>　勝寶亦如是　　演出慧光明<br>　若人遭此暉　　則致佛容貌<br>　若觀察最勝　　即獲成五眼<br>　蠲去諸塵冥　　便住佛道地　</p><p>復次佛子。有大寶珠。名一切淨念藏王。其大寶珠。功德威神。非十非千。而合集致。又彼大珠。所可著處。斯處眾生。普無諸病。亦無眾患。設令群黎。從摩尼寶。所念誓願。悉令具足。如意皆獲。又彼寶珠。則不照及。無德本者。一切淨念藏王珠者。則謂如來。悅可一切眾生品類。至真正覺。所示現身。三昧定者。嗟歎稱譽。諸聲聞眾。一切眾生。在彼生死。於五苦中。得越殊特。而度終始。又彼佛子。如來之身。無前無後。一切世界。受形眾生。宿有福者。悉為一心。而無亂志。遵修正念。純淑諸行。精進至向。於如來尊。悉獲法願。而皆具足。其罪重者。無有德本。不能睹見如來光明。則建立之。使蒙勸化。示其德本。是為第十所入之門。為菩薩行。至真正覺。入近如來。而至無量心之所念。其罔普周一切十方。行無罣礙。又法界者。觀於諸界。不住本際。又如來者。無起無滅。咸等三世。於一切想而無所想。導利群萌。當來心際。入於此道。令無有餘。周滿一切諸佛世界。具足法身一切如來。悉為一淨。於是頌曰<p class='lg'><br>　譬若如意珠　　能與一切願<br>　設有所求者　　則獲如所志<br>　其無功德者　　斯等不見寶<br>　又其尊妙珠　　永無吝惜想<br>　安住身如此　　惠施一切願<br>　若睹有所遊　　如志悉逮成<br>　其懷凶危心　　此人不見佛<br>　如來無吝想　　亦無有貪嫉　</p><p>佛告普賢菩薩。何謂佛子。菩薩順從如來之音。而等遊達宣正覺聲。不可限量眾響言辭。則從眾生心意所好。而為說法。至令眾會各得所樂。如其志操而現化之。從心所念隨時而入。不失三昧。不終不沒。不起不滅。又而察之猶若呼響。悉無有主。亦無有我。眾生罪福。所積行故。違失深妙。便有歸趣。遐邈難濟。興不潔淨。分別法界。故隨無斷。不捨壞法故。無瞋無恚。無沒究竟。所緣住故。亦無有主。亦無不主。亦無教化。亦無不教。斯則為隨如來音響。所以者何。譬如世遭大災變時。即有自然四大音聲。乃得知法而無有主。則無貪業。何謂為四。世災變起。有一大音。自然而出。諸賢且聽。一禪為安。第一禪者。離愛恚患。度於欲界。已得超越而致自然。於是眾生。聞斯音聲。成第一禪。度於欲界。即生梵天。適逮法已。聞于二音。諸賢且聽。二禪安隱。則無想行。超度梵天而得自在。於時眾生。聞斯二聲。則行二禪無想無行。其內為寂。心無所著。成第二禪。即得生於光音天上。適逮法已。聞于三音。諸賢且聽。三禪最安。離喜所欲。於心寂定。內無所念。第三禪者。隨聖所教。度光音天。於時眾生。聞斯三聲。超光音天。生離果天。這生天上。這逮法已。聞于四音。諸賢且聽。四禪寂然。除苦去安。憂慼喜歡。無苦無樂。清淨具足。為第四禪。度離果天。於時眾生。聞斯四聲。捨離果天。超生清淨難及天上。是為佛子。世災變時。聞四大音。而致弘典自然之聲則無部主。大聖之德巍巍無量。自然音聲微妙柔軟。播越遠震。如是無主。亦無所造。無應不應。無舉無下。若有欲逮如來法者。則有自然四大音聲四大言教。何等四。一聲出曰不造德者。皆為苦患。地獄餓鬼畜生三趣。計吾我人。言是我所。貪著所有一切萬物。亦復為苦。設殖德本。生天人間。受賢聖教。棄八無閑。所生艱難。奉行十善。諸厄乃除。常值佛法。二聲出曰諸賢且聽。萬物皆苦。燒炙然熾。轉相逼迫。思想眾患。身則無常別離之法。無形寂滅。不志利養。便無然熾。尋離眾難。於時眾人。聞此聲已。奉持宣行。稍漸精進。得聲聞乘。以忍度岸。三聲出曰過于羅漢。則有微妙所樂之乘。名曰緣覺。無有師主。而自覺了。於是諸人。聞斯音已。信樂微進逮。緣覺乘。四聲出曰。過於聲聞緣覺之地。而有大乘菩薩所行。所苞含桴筏迴御洪舟。濟于彼岸。不斷道心。所度無極。將護終始眾生患厭。而現有聲聞緣覺。其大乘者。為最尊乘為極殊特乘。一切眾生。所戴仰乘。信樂超絕。正真乘者。聞此聲已。斯等諸根。明達往古宿殖德本。如來至真威神聖旨之所建立。令其志性。含弘光大。自在至誠則發道意。其音說曰。諸如來者。無身無心。亦無所演。無所開化。而令眾生。如得蒙安。是為佛子。第一緣事。為諸菩薩。而得順從如來之音。於是頌曰<p class='lg'><br>　如四無量音　　普宣於世間<br>　眾生界清淨　　本出虛無際<br>　則有四智慧　　寂然安隱禪<br>　眾人聞斯響　　便棄捐欲界<br>　十力亦如是　　普周於法界<br>　為眾生之故　　暢演無量音<br>　其有致斯印　　則超有為相<br>　安住之音響　　未曾有疑想　</p><p>復次佛子。譬如深山巖石之間。因對有聲。世假如是。記是方俗。言而無有。身亦無有。見則因呼。對而有聲矣。一切音聲。言語所由。皆緣對耳。誠諦計之。永無想念。如是仁者。如來音聲。無有言教。亦無所處。眾生之類。心懷念道。因緣出意。究理音聲。亦無有響。亦不可得。是為佛子。第二緣事。為諸菩薩。而得順從如來之音。於是頌曰<p class='lg'><br>　猶如深山中　　因緣而有響<br>　從眾人所呼　　尋報一切音<br>　佛勸化群萌　　以音令開達<br>　雖有言辭說　　未曾有疑想<br>　十力之音響　　法界無著念<br>　分別開導人　　制化諸根原<br>　諸微細眾生　　令其可意悅<br>　有諸十力者　　不懷忘想求　</p><p>復次佛子。如大雷震出音聲時。名曰諸天誠諦之法。假使諸天。遊行放逸。應時虛空。暢法雷震。一切愛欲。皆歸無常。苦惱誑惑。須臾間耳。愚騃所習。覺無放逸。勿務馳騁。若自放恣。當歸惡趣。無得迷謬。放逸諸天。聞斯言教。尋則愁慼。各各棄捨愛欲之樂。詣天王宮。樂於天王無盡之典。遵奉法行。且觀其法雷震之音。而可自然。亦無別異。為諸天人眾。而興因緣。欲建立眾生之故。而有此音。如來音聲。亦復如此。則不可得。隨人所行。而加演暢大法之音。亦無貪愛無業之音。無放逸音。無常苦空非身之音。皆告法界。悉逮無餘。普周眾生。隨其所樂。而勸化之。便得悅可。導以三乘。各令得所。已無有量自在之慧。菩薩所行。令咸遊入不可思議。又如來者。慧無財業。亦無處所。而以誘引。宣告一切。聞此聲已。不可計會。眾生品類。精進奉行。於是德本。或求聲聞緣覺之乘。或志無上無極大乘。又佛道音。普於一切。無所猗著。亦無言說。是為第三為諸菩薩而得順從如來之音。於是頌曰<p class='lg'><br>　假使天放逸　　自然有雷震<br>　發明於諸法　　令樂于道義<br>　則於虛空中　　宣揚說法音<br>　諸天聞此聲　　便改不馳騁<br>　十力亦如是　　雷震演法雨<br>　流溢於十方　　導利諸眾生<br>　具足勝言說　　以開化他人<br>　聞此音響已　　黎庶成佛道　</p><p>復次佛子。喻有天子。名曰自在。又名善門。所向瞻望。則諸玉女。有百千品。而來集會。鼓作琴瑟。歌頌應弦。節奏若干。且觀伎樂。調發妙曲。如來若此。則以一音。隨群生心。依本志性情所慕樂。無量之行因其所信。各各現教。令得開解。是為第四為諸菩薩。而得順從如來之音。於是頌曰<p class='lg'><br>　猶如魔自恣　　興造天伎樂<br>　玉女之姿顏　　節奏互相和<br>　一心而歌頌　　齊音發妙曲<br>　具足億百千　　種種之新聲<br>　諸十力若茲　　常演一聲詔<br>　則以權方便　　音氣暢群萌<br>　黎庶隨信樂　　若得聞言教<br>　這聽塵勞斷　　其音無想念</p><p>復次佛子。猶如大梵處於天宮。發意之頃。敕誡之音。揚溢于外。眾會之表。令諸梵天梵身天子。敬奉音詔。如是仁者。如來正覺演出無上微妙佛音。普告一切眾會。儀默于內。聲達十方。開度群萌。使至道場。如來等哀。無吝眾生。眾生諸根。不純不寂。見聞法化而不愛者。一切悉得。普集道場。各心念言。今者如來。而獨為我。演法音聲。又如來音聲。亦無所御。而造成立所當教化。是為第五為諸菩薩而得順從如來之音。於是頌曰<p class='lg'><br>　假使逮尊處　　梵天之床座<br>　則以一言詔　　悅可梵天心<br>　其梵天之響　　不超逸於外<br>　悉知一切心　　及來眾會意<br>　謂十力之德　　淨處於佛坐<br>　則暢一音響　　普遍于法界<br>　不佹戾眾會　　亦不懷貪吝<br>　其不篤信者　　不聞佛音響　</p><p>復次佛子。猶計如水一切同等。以為一味。若隨器中。為若干變。又分別知。諸味各異。法教若斯。如來道教。為一味者。謂解脫味。眾生之心。志性各異。謂為正覺。所說不同。如來音聲。無有想念。是為第六為諸菩薩而得順從如來之音。於是頌曰<p class='lg'><br>　猶如計諸水　　一切雨自然<br>　味等均清淨　　無穢八種甘<br>　諸佛子如是　　曉了眾生音<br>　若志念一味　　得佛自然道<br>　遭遇因緣故　　隨地各差別<br>　其器各各異　　令水永不同<br>　一切諸群類　　眾生行各異<br>　隨心聞佛音　　所聽故不同　</p><p>復次佛子。如阿耨達大龍王者。若欲雨時。陰雲普遍於閻浮提。然後降雨。長育百穀眾藥樹木。竹蘆叢林。皆得茂盛。華實充滿。諸河源流。悉從無焚龍王身出。令無數物難計眾類。致得滋益。如是仁者。如來普於一切世界。周遍無餘。大哀優渥。而澍甘露大法之雨。悅可眾生。長茂功德。具足備悉十方諸乘。如來之音不從內出。亦不從外。如是無量不可計人。群萌品類。而荷戴仰。是為第七為諸菩薩而得順從如來之音。於是頌曰<p class='lg'><br>　如眾水流行　　周於閻浮提<br>　無所不通徹　　普潤于大地<br>　山陵草眾木　　五穀依因生<br>　有察其水者　　所至無想念<br>　世尊亦如是　　宣揚諸法界<br>　布演正法雨　　眾滿於眾生<br>　長育百千善　　滅除諸塵勞<br>　已曉了佛言　　於外不馳騁　</p><p>復次佛子。如摩奈斯大龍王。假使興大陰雨時。先貯集雲。遍諸天宮。靡不周接。或不演降雨之一渧。觀察眾人農業普備。然後乃雨。所以者何。不欲煩惱眾生之故。心念大龍。設而七日。徐詳而下。則放微渧咸周土田。多所滋茂。如是仁者。如來至真。為大法王。興法重陰。開化眾生。若有所道。雨甘露味。為純淑類。然後乃演無極道化。雨於法澤暢深奧典。不令眾生懷恐懼心。宣於無上諸通慧味。多所充滿。使得成就。是為第八為諸菩薩而得順從如來之音。於是頌曰<p class='lg'><br>　猶如有賢龍　　名曰摩那斯<br>　則雨周七日　　徐澤無所傷<br>　斯龍所以來　　欲成眾生業<br>　然後設愍傷　　安隱降澍雨<br>　十力因黎庶　　雲集布法陰<br>　欲化眾生故　　顯示第一義<br>　從其人之器　　宣奧之法音<br>　聞詔不恐懅　　則入於佛慧　</p><p>復次佛子。譬巨海中。有大龍王。名大嚴淨。一念之頃。便能演出十品之雨。不可計限百千之類。莫不沾洽。雨無想念。又其龍王。無異想念雨之自然。百千眾品。而令差別。如是仁者。如來至真。假使欲演法音雨時。發念之頃。分別十法了其所歸。宣法光曜。出百種音。或復顯暢八萬四千眾生之行。現八萬四千所入之響。至于無量億百千垓言聲之說。悅於無限眾生之心。道教法音。亦無想念。而則裂解一切根原。如來之法。若慈無極若干種變。善妙清淨。巍巍如是也。是為第九為諸菩薩而得順從如來之音。於是頌曰<p class='lg'><br>　猶如大嚴淨　　龍王之嫡子<br>　而先設雲集　　然後乃降雨<br>　佛道則自然　　而主有所度<br>　口出十種音　　二十或至百<br>　或復至百千　　法澤無限量<br>　所尊無所暢　　不毀壞法界<br>　自恣之龍王　　一切龍中尊<br>　蔭雨且普達　　周遍四方域<br>　潤一切有形　　墮雨若干品<br>　其海所有水　　無有若干種<br>　世尊亦如是　　道教等一品<br>　行者心各異　　所獲故不同　</p><p>復次佛子。海大龍王。欲興無極感動變時。必安眾生。令懷欣踊。雨四天下。周遍大地。上達自在清明天宮。雲布覆蔭若干品類。又眾雲同。現如是像。種種別異。或紫金色。或復黃色。或琉璃色。或白銀色。或水精色。或赤珠色。或馬瑙光。或車磲光。或首陀光。如是雜逮。大陰所覆。普遍四嵎及四天下。又其水者。無有別異。而雲霧布若干種像。變出電已。暢大雷音。從其群萌所欲樂雨。或出玉女倡樂之音。或天琴瑟眾伎簫和。或以若干龍妃樂音。或揵沓<span class='corr'>和</span>妃樂音。或阿須倫偶樂音。或以土地所出音。或以海中雷震伎樂音。或以鹿王鳴呦音。或以無壞鳥樂音。或若干種萬舞之伎。其巨雲陰之所覆蓋。如是色像。時節大悅。自然龍風。普有所吹。假其風出。雲霧安詳。先放微渧。後散大雨。上達自在清明之天。下遍地上。虛空天宮。靡所不接。雨於大海。莫所破壞。又至自在諸天遊居。玉女伎。名歡樂。雨諸舞樂。至其不樂慢天。雨諸如意珠。於兜術天。雨珠瓔飾於鹽天上。雨若干種華。忉利天上。雨軟名香。四天王上。雨好衣服。於鬱單曰。雨微妙華。於大龍王宮。雨超等光赤明真珠。為阿須倫。雨於兵仗。名壞怨敵。如是比像。周于四方四天下域。諸天宮殿。所雨彌漫。不可計會。海大龍王。無所吝惜。亦無慳嫉。又諸眾生。所殖德本。各各別異。而不一等。自然變為差特之雨。如是佛子。如來至真。以無上慧。為大法王。常顯法樂。而以自娛。寂然無以普布法界。法身陰雲。靡不周遍。因其眾生所信樂者。而示現之。或為眾生。頒宣暢示最正覺身。而興法雨。現變化身。放法雲雨。現建立身。而降法雨。現色像身。若干品雨。現功德身。而演雲雨。或復示現慧身雲雨。或復隨俗。示現其身。有十種力。或復現身。四無所畏。自然為顯無所損乏。或現法界而無身形。是為大聖法身陰雨。普遍世界。隨其音聲之所信樂。而為眾生演其耀光。除諸垢濁。斯光名曰平等暉曜。或復名曰無量光明。或名普世。或名佛所建立祕奧之藏。或復名曰光照于世。或復名曰無盡之行入總持門。或復名曰其意不亂。或復名曰其心無侶。或復名曰遊步所入。或復光明。名曰悅可眾願。如是比像。法雨所聞。雷震之響。至于正覺。曉了佛道。若淨逮聞平等雷震。尋則暢達離垢之印。三昧雷震自然之聲。一切諸法自在三昧。金剛場三昧。須彌幢幡三昧。日定光三昧。巨海印三昧。可眾庶心三昧。無盡響解脫無瞋三昧。無所志樂三昧。常愍無失三昧。假使揚聲。各令聞此佛法之音。是如來身。而演甘露。出於無數法音雲雨。所聞講法。遊無等侶。悅可眾生。是為正覺一切智門不可思議。悅群萌心。悉得其時。名曰曉了弘慧道場成就往古無垢方便。大慈大悲。究竟無逸。興隆道化。斯則所遵一切菩薩。定厥身心。然後乃演大法之雨。是為佛子。若茲色像顯大法雨愍哀之雨不可議雨。平等之覺。導諸群生。開化身心。如來至真。暢不可暢。無極甘露。若詣佛樹道場之時。為諸菩薩。宣大法雨。名法界無所破壞。最究興成阿維顏地。又名如來祕藏菩薩所樂大法之雨。成諸菩薩一生補處。有大法雨名嚴淨飾普令群生。無所違失。不廢菩薩。如來之地有大法雨。名曰莊校道自嚴飾。合逮法忍諸菩薩等。合集寶慧。有菩薩行。名善化。無所斷截。而闡法雨。行成菩薩。名無慢門。入深奧門。行不懈厭。又有法雨。令初發菩薩意者。遵無上道。名如來行。大慈大哀。將濟群生。興發法雨。化緣覺乘。信樂中行。為眾現說十二因緣之所。或超有解脫果。名入普至際諸見事。而演法雨。開聲聞乘。眾生信樂。以聖達刀。截割一切塵勞之垢。有智慧劍。而布法雨。名欣滅諸害。為眾邪見不可了者。積累德本。而雨諸法。聞音斯名十法暢顯法雨。悉得充滿。周於一切。隨其信樂。應得解脫。如來則為演大法雨。普遍法界。靡所不達。大聖未曾吝惜於法。從其眾生純熟之行。而因根源精進若干。現於法雨。是為佛子諸菩薩行第十之事<p class='lg'><br>　猶如雲霧集　　四方而風起<br>　超過以時雨　　及水之所流<br>　菩薩分別說　　黎庶之德本<br>　故今現在世　　立此三千界<br>　諸十力如是　　善修慧為風<br>　因緣澍法雨　　志性甚清淨<br>　察眾生無等　　勸助以清淨<br>　所謂諸十力　　導師因開化<br>　上於虛空中　　雲集而降雨<br>　無有而堪任　　執持所雨水<br>　唯世遭災變　　乃能堪受耳<br>　言辭諦無著　　身界為廣普<br>　諸十力如是　　自然無所有<br>　大聖有所說　　法界之言辭<br>　而雨法教化　　所潤不可限<br>　無能堪任持　　唯有法淨志<br>　未曾有斯念　　去來之所由<br>　亦復無所造　　永無所遭遇<br>　猶如虛空中　　雲霧而致雨<br>　但假名法耳　　自然而無化<br>　諸十力如是　　法雨無所有<br>　亦無有來者　　未曾見往者<br>　盡菩薩威神　　而興造斯行<br>　覺了法幻變　　獲世而放雨<br>　眾生無所行　　則無有三界<br>　猶如自然蔭　　而降隨水渧<br>　唯有尊自在　　三千之教名<br>　造立得自由　　斯本福果報<br>　安行雨若斯　　遍佛土無餘<br>　思念及限量　　無能計數者<br>　其於眾生上　　一切世間尊<br>　斯而思惟雨　　道寶為手掌<br>　寂滅應澹泊　　自然得解達<br>　又斷除餘事　　所起諸陰蓋<br>　棄捐斯眾瑕　　長益道寶行<br>　品任三千界　　悉曉了一切<br>　十力之所由　　滅盡塵勞欲<br>　思惟念自然　　垓德不可量<br>　又復斷絕去　　一切諸邪見<br>　分別志性行　　最勝寶為富<br>　一味而真諦　　猶空中放雨<br>　所雨無有際　　散渧各有處<br>　又計其水者　　無應不應想<br>　眾人懷歡喜　　猶因生諸法<br>　又復其法者　　不起一不多<br>　其無本味等　　無應不應想<br>　至於無邊際　　成佛及聖眾<br>　斯等為受持　　如是之像法　</p><p>佛言。以十名德。於如來之音。入無限量。何謂十。遊入虛空。則無限量。普至諸法一切境界。而無限量。遊入無餘。分別曉了眾生之界。而無限量。遊入一切悅黎庶心。罪福所趣而無限量。遊入因緣報應萌類。去塵勞結。慧無限量。遊入究竟寂然澹泊無生之音。而無限量。隨眾所樂。而開化之。入於脫心。而無限量。順解脫味。遊入三界。無有邊際。而無限量。處於無底。得無境界。遊入慧行。而無限量。選諸法要。諸佛境界。不復迴還而無限量。入於如來。順法不奏。而無限量。如是。賢目菩薩。為不可計。群生言響。暢如來音。於是頌曰<p class='lg'><br>　以十德之事　　入佛無量慧<br>　至一切諸法　　境界無齊限<br>　大道亦如是　　巍巍無能思<br>　而多所愍傷　　一切悉蒙度<br>　分別生死際　　萌類不可極<br>　化除眾罪福　　悅心令開解<br>　使不求報應　　道慧無崖底<br>　了佛之音聲　　忽入於寂然<blockquote class='FuWen'></blockquote>　</p><p class='juan'>
佛說如來興顯經卷第二</p>
</body></html>
