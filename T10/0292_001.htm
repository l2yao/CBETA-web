<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p><p></li><p><b>　　<A NAME="n281"></A>No. 292 [Nos. 278(33), 279(38)]</b><p class='juan'>
度世品經卷第一</p>
<p><span class='byline'>　　　　西晉月氏三藏竺法護譯</span><br><p>聞如是。一時佛遊摩竭國法閑道場普光講堂蓮華藏師子座。覺了真諦。無有二行。度無想法。如佛遊居。以致平等。一切諸佛。進退遊行。無所罣礙。亦無蔭蔽。法無退還。行無等倫。所見奉敬。不可思議。現等三世。其身所顯。普周世界。分別諸法。慧無猶豫。具足諸法。坐佛樹下。究暢經典。不疑正覺。不想計身。一切菩薩。志願道慧。佛行無二。所濟第一。度於彼岸。不壞如來建立脫門。諸佛土地。不可限量。所遊平等。所修法境。曠若虛空。十方國土。不可計會。億百那術一切塵限諸菩薩數其亦如此。菩薩大士。皆生補處。當成無上正真之道。各各他異。十方佛國。來會此土。皆成開士。皆發慧目。德門無極。開化一切眾生諸界。順律唱道。權方便門。曉了隨時。住菩薩法一切世界講堂樓閣。越昇慧定。而以觀察滅度之地。尊敬道慧。蠲除一切言辭行陰所可釋去。明識因宜。攝取眾生。入於無量道。遊其中一切眾生所作禍福。皆有報應。終不腐朽。分別應時。所試觀察。永無所獲。解知眾生諸界志性。達了諸根。省應可度。從其緣便。應病授藥。去來今佛。所可頒宣。章句議理。輒受奉持。已受其決。執懷平等。解發正藏。所當歸者。入於現世。度世無量法。自所入真正悉已暢解。有為無為。觀之無二。去來今佛。一切如來。所入道場。一時道御。建平解。成平等覺。悉能示現。心閑心懅。已了佛道。不離一切眾生發心。入一人心。則能普入一切眾生。所知所樂。自於其慧。而不動轉。諸菩薩身。逮得普智諸通慧心。住於其地。而不退轉。菩薩所行。力無休懈。周旋往來。慧無所行。一切人故。於無數劫。在於生死。曉了建立。不可計劫。難可值見。諸菩薩寶。真正難遇。常轉法輪。未曾勞廢。開化眾生。令入律品。過去當來。現在如來嚴淨斯處。逮成眾生。具足本行。所誓已具。功行殊特。如是菩薩。及餘學士。十方諸佛。所可諮嗟。劫數無際。所歎無限。其無元底。與眾超異其名曰普賢菩薩。普因(一作目)菩薩。普化菩薩。普智菩薩。普眼菩薩。普光菩薩。普觀菩薩。普明菩薩。普英菩薩。普覺菩薩。如是之等不可稱計億百那術十方諸佛國土塵數。如是普賢。成就所願。其所誓志。志願超殊。若諸佛興。普往求請。曉了隨時。皆持諸佛所化法目。不斷一切如來之教。諸佛興世。速疾受決。成最正覺。名號國土。已淨畢了。所住法輪。見無佛國。示現為佛。嚴治一切凶弊穢濁難化世界。休息滅除諸菩薩眾罣礙禍福。入無陰蓋正諦法界。於是普賢菩薩。即以佛藏三昧正受。這三昧已。應時遍入十方諸佛之所遊居。靡不周暢。皆以通達。無有餘土而不徹者講堂法境。其虛空界。悉至無際。十方剎土。六反震動。其大光明。靡所不照。謦揚洪音。莫不聞聲。普賢菩薩。從三昧興。見諸菩薩。咸來俱會。欣然大悅。普智菩薩。睹諸菩薩皆來雲集。亦復踊躍。前問普賢菩薩大士。善哉佛子。今諸菩薩。十方來會。渴仰經典。瞻戴仁者。如冥思明。唯為解說諸菩薩行。從始至終。令無疑。結者[<a href='javascript:showpic("../fontimg/000262.gif")'>一/旦</a>]然。如病得愈。盲者得目。何謂菩薩有所依怙。而無所著。何謂菩薩未曾有想。何謂為行。何謂善友。何謂精進。何謂勸信。何謂化眾生。何謂禁戒。何謂受決。何謂菩薩不相求短。何謂入如來。何謂得入眾生性行。何謂逮入於諸世界。何謂曉入諸念劫數靡所不達。何謂暢說於三世事。何謂得入三處。何謂無厭。其所發心。無所缺漏。何謂菩薩分別諸辯。何謂菩薩逮得總持。何謂菩薩頒宣佛道<p>普賢菩薩。緣普智問。欲令來者皆得開解。讚言善哉。諸會菩薩。皆共咸聽菩薩有十事法有所依怙。而無所著。何謂為十。依菩薩心令不違失。依於善友常修專精。倚于德本而植福慶。順度無極能奉行故。恃一切法無所歸故。怙誓諸願使親道故。專於諸行習具足故。附諸菩薩一生補故。歸奉諸佛心歡然故。奉諸如來歎如父故。是為菩薩十事法有所依怙為無所著。菩薩住此。疾逮無上如來大慧。至無極依。於是頌曰<p class='lg'><br>　依者無所依　　自歸於諸佛<br>　解法無所望　　乃至於大願<br>　見諸佛歡然　　依之而奉敬<br>　恃怙諸如來　　因具足道行　</p><p>菩薩有十事未曾有想。何謂為十。念諸德本如己無異。身積眾善以施眾生。一切功訓以為道想。解達眾生為道器想。願濟一切如己願想。皆以諸法施不及想。察一切法念如佛法。為一切行如奉身想。一切言辭於諸所行無所妄想。睹見諸佛為父母想。於眾如來為無二想。是族姓子。諸菩薩眾未曾有想。菩薩住此。疾成無上。逮眾德本。於是頌曰<p class='lg'><br>　為一切積德　　念之如己身<br>　觀察於眾生　　亦如道法器<br>　諸眾生造願　　與身等無異<br>　歸命於道法　　令致無從生　</p><p>菩薩有十事為行。何謂為十。講說分別眾生所行。而求一切諸法所行。普學禁戒尋即奉行。積累諸行眾德之本。一心專精奉修三昧。曉了聖慧所當歸趣。慇懃謹敕無所違失。遊於剎土欲莊嚴故。修善知識不離恭恪。奉如來行敬如師子。是為十事。於時頌曰<p class='lg'><br>　一切有所行　　當開化眾生<br>　勤求於諸法　　而奉行禁戒<br>　積累眾德本　　一心歸定意<br>　曉了聖明慧　　所遊淨剎土　</p><p>菩薩有十事為善友。何謂為十。建立道意。能修德本。入度無極。頒宣道法。開化眾生。分別辯才。稱舉群萌。除眾妄想。住無患厭。立普賢行入諸佛慧。則為善友。是為十事。於是頌曰<p class='lg'><br>　心建立於道　　精勤修德本<br>　入諸度無極　　頒宣諸經典<br>　開化度眾生　　辯才決眾疑<br>　稱譽於黎<span class='corr'>庶</span>　　除去眾想念　</p><p>菩薩有十事為精進。何謂為十。講說一切眾生之界。識念經典之所歸趣。嚴淨一切諸佛世界。又當奉行諸菩薩戒。常忍一切眾難之患。為斷地獄餓鬼畜生燒煮之痛。降伏一切眾魔官屬。不令眾生懷瞋恨心。當奉十方諸佛世尊。常遇諸佛歸命諮受。是族姓子。應行菩薩十事精進。於時頌曰<p class='lg'><br>　歸命於諸佛　　嚴淨眾佛土<br>　奉修菩薩行　　忍一切苦惱<br>　斷三塗之難　　降伏魔官屬<br>　能悅於眾生　　常見諸如來　</p><p>菩薩有十事為勸信。何謂為十。常建立意亦勸他人使發道心。仁和第一無所諍訟。亦化他人立於欣悅蠲除愚法。亦化他人令棄邪典使住佛道。務求德本亦勸他人使志善原。歸度無極亦勸他人求波羅蜜。己生佛種亦誘他人令務佛性。身已得入無所有法開進他人使立空法。讚諸佛慧無所譏謗示宣他人不毀正覺。具足普智諸願純備亦導他人成諸通慧。究竟道誓以得嚴淨如來至真無盡之慧。亦當建立一切眾人入如來道。是為十事。於時頌曰<p class='lg'><br>　已建立在道　　亦化於他人<br>　心不懷諍訟　　和悅忿恚者<br>　棄捐眾愚冥　　開化癡邪徑<br>　常求眾德本　　誘之住道義　</p><p>菩薩有十事開化眾生。何謂為十。菩薩布施誘進眾生。和顏悅色而勸進之。班宣經道令其[<a href='javascript:showpic("../fontimg/000262.gif")'>一/旦</a>]然。誘進分別己身無異。所施無量發起人界。顯佛菩薩行誘眾生種。示諸世間如火然熾。訓教眾生無上道法。神足變化若干感動。曉了若干善權方便。隨其習俗度脫眾生。是為十事。於時頌曰<p class='lg'><br>　菩薩行布施　　已用化眾生<br>　常和顏悅色　　誘進諸不及<br>　睹世如然熾　　顯示佛大道<br>　神足現變化　　若干權方便　</p><p>菩薩禁戒有十事。何謂為十。不捨道心。捐聲聞緣覺意。觀察一切眾生愍行。開化群萌令住佛法。奉修菩薩所應學者。解一切法悉不可得。所造德本勸助至道。未曾猗著於諸佛身。能忍諸法亦無所倚。濟護諸根以為禁戒。是為十事。於時頌曰<p class='lg'><br>　常和於道心　　捨聲聞緣覺<br>　愍傷於眾生　　勸使立佛法<br>　學諸菩薩行　　解法無所有<br>　一切所行德　　勸助於佛道</p><p>菩薩有十事受決所見受決能自知之。何謂為十。發仁和心。自然道意。不厭菩薩行。棄捐一切。諸所妄想。而能奉修諸佛之法皆能篤信諸如來身所可宣說。亦以究暢成就德本。化於一切使住佛道。等敬親友而無二心。視諸善友如見諸佛。古昔所願將護佛道。是為十事受決。於時頌曰<p class='lg'><br>　等心敬善友　　利義皆由之<br>　將護古昔願　　清和發道意<br>　不厭菩薩行　　棄捐眾妄想<br>　使住諸佛法　　篤信如來教　</p><p>菩薩有十事不相求短。何謂為十。入於宿世本所誓願。隨時入行導習其便。不失正義皆得通入。諸度無極具足成就。隨其宜便。所可入者順從所願。隨其所樂以開化之。莊嚴剎土勸使入道。神足變化使從其教。普為示現所生之處。是為十事不相求短。於時頌曰<p class='lg'><br>　入於宿世願　　世行隨宜便<br>　遵習不失節　　順諸度無極<br>　因得大成就　　從若干信樂<br>　為莊嚴佛土　　以神足變化　</p><p>菩薩有十事入於如來去來現在一切諸佛所可由成。何謂為十。入於無量平等道教。而轉無限經法之輪。宣傳無量慧義之要。順從無際音聲通暢。開化無底眾生之類。顯暢無數神足變化。隨時遍至若干種形。入於無喻諸三昧定。照耀開悟不可計量。示力無畏顯現無限使入滅度。是為十事如來所入。於是頌曰<p class='lg'><br>　過去來現在　　一切諸如來<br>　入無量道教　　轉無限法輪<br>　順無際道法　　宣無底慧場<br>　開化無數人　　神足不可計　</p><p>菩薩有十事入眾生性行。何謂為十。入於本行眾生所解。隨時開度當來受身。一切人民遍於群萌。現在所作入於眾生。善行本末隨時救濟。諸非法行當宣道眾生。心性所入曉了一切。根原所趣分別若干。隨所愛樂發起諸礙。塵勞愛欲數數說法以度脫之。是為十事入眾生性。於時頌曰<p class='lg'><br>　曉了過世行　　亦復知當來<br>　分別現在事　　眾生所可行<br>　入於眾德行　　亦遊於無德<br>　其心靡不周　　使諸根成就　</p><p>菩薩有十事入於世界。何謂為十。常知止足在於世間。而修清淨無所沾污。處於俗間心存少求。演無極香薰諸迷惑。所入方俗如一土塵。周於無量微妙之義。亦遍曠然無量世界度脫有身四大之患。恭敬自歸於諸佛道。亦復遊人無道天下。是為十事遊入世界。於時頌曰<p class='lg'><br>　在世知止足　　所行常清淨<br>　所入而少求　　周遍無極業<br>　猶如塵世界　　解微妙之行<br>　小大無不達　　入於諸所有　</p><p>菩薩有十事曉入諸念劫數。靡所不達。何謂為十。知過去劫。曉當來對。知現在事。知有限世。識無限礙。入於有限無限之事。了諸有數無數劫事。於諸有數使入無為。令諸無念暢入有念。暢諸有念使入無念。是為十事。曉了諸劫。靡所不達。於時頌曰<p class='lg'><br>　入於過去念　　當來亦如是<br>　遊步在現世　　而皆悉念之<br>　周流無量劫　　有數若無數<br>　無念入有念　　一切想無想　</p><p>菩薩有十事暢說三世而無二言。何謂為十事。以過去而宣說之。往古以沒豫說當來。滅來久遠演現在處。尚未當來豫說過去。尚未欲至輒宣現在。亦復班宣未來生者。傳於現在忽以過去。解於現在謂之未來。目所睹者宣之平等。現了三世一時悉達。是為十事暢說三世。於時頌曰<p class='lg'><br>　能說過去事　　演古如是來<br>　說過為現在　　亦暢當來事<br>　過去今現在　　未至豫演生<br>　解生現以過　　目見今當來　</p><p>菩薩有十事入於三處。何謂為十。入諸有數。至無所念到有所獲。趣諸有教。遊眾想處。歸眾方俗。暢眾言辭。達不可盡。諮嗟寂然。暢眾憺怕。是為十事入於三處。於時頌曰<p class='lg'><br>　入眾有所念　　有所得教授<br>　在想眾方俗　　所念不可盡<br>　宣傳寂然事　　亦入於憺怕<br>　滅除諸惡事　　如是成道意　</p><p>菩薩有十事無厭其所發心無所缺漏。何謂為十。供養諸佛住在眾色而不懈惓。敬順一切諸善親友。求諸經典不以為難。博聞眾經啟受不逮。發意之頃頒宣經道。開化眾生示以法律。發起一切使至佛道。於無數劫住一世界修菩薩行普遊諸國靡不周遍。未曾懷疑佛諸經典問則發遣。是為十事。發心無厭。無所缺漏。於時頌曰<p class='lg'><br>　供養諸佛身　　不以為厭足<br>　亦順眾善友　　務求諸經典<br>　所求不懈倦　　見諸發心者<br>　為說道訓教　　開化諸菩薩　</p><p>菩薩有十事分別諸辯。何謂為十。分別眾生所入辯慧。曉了諸根當可歸趣。了諸罪福諸所報應。睹其所生在於何處。皆知世間諸所有無。睹見諸佛之所遊居。曉了經法義理深淺。暢解法界之所存沒。達於三世去來現事。亦能分別不可計數所行言慈。是為十事菩薩諸辯。於時頌曰<p class='lg'><br>　曉眾生所知　　諸根之所趣<br>　隨所立罪福　　見之當所生<br>　分別諸世界　　亦曉了法品<br>　究暢佛道慧　　三世之本末　</p><p>菩薩有十事逮得總持。何謂為十。博有所聞輒則奉持。懷抱經典悉不忘失。執法錠燎有所宣化。皆從方便解諸經典。曉法自然逮法光明。致諸佛道不可思議。執諸定意現在聞佛。面前啟受尋奉行法。入道場音能隨方俗。演出言辭不可思議。念三世事去來今佛不可計法。隨時宣傳。懷若干辯一切諸佛經典之要。耳所聞誼。不可稱限。所興聖慧。能暢諸聽持諸佛法。建立如來十力無畏。是為十事。菩薩總持。於時頌曰<p class='lg'><br>　博聞輒執持　　不忘一切法<br>　曉了隨時說　　解諸法自然<br>　以法大光明　　不可思議慧<br>　現在得三昧　　目前聞經典　</p><p>菩薩有十事為頒宣佛道。何謂為十。曉了道議。志誓大願。分別罪福之所歸趣。常住正覺。不懷自大。暢達法界。識知定意。明解心本。曉了本淨。隨本而覺。使成佛道。是為十事菩薩班宣佛道。於時頌曰<p class='lg'><br>　曉了於佛道　　解願知罪福<br>　為諸佛所立　　解法無自大<br>　分別心本淨　　定意之所歸<br>　本淨亦自然　　隨本而覺悟　</p><p>佛說是時。三千世界。為大震動。其大光明。普照十方。諸天龍神。皆來散華。以諸音樂。來娛樂佛。歡喜悅豫。皆共欣慶。幸哉吾等宿世其德純厚。得豫此會。服深妙議。無極道慧。何其祿厚。世尊能仁。十方慈恩。開示法藏。療治盲冥。消化五陰六衰。三毒五蓋。十二因緣。六十二見。示以五事。戒定慧解度知見品五眼六通。六度無極。布施持戒。忍辱精進。一心智慧。以成佛道。班宣開示十二部經。開化邪見六十二疑。使發道意。諸佛遙讚。菩薩悅豫。普智菩薩。復問普賢。何謂發菩薩心。何謂行法。何謂大哀。何謂緣發道心以其所緣而興其意。何謂見善友發恭恪心。何謂菩薩逮得清淨。何謂度無極。何謂佛慧。何謂所歷。何謂菩薩力。何謂平等。何謂生覺聖。何謂說法。何謂而行奉持。何謂辯才。何謂無數。何謂為行等心。何謂行慧。何謂菩薩而不自大普賢菩薩答曰。善哉。佛子所問。甚為深妙。何其快哉。諦聽諦聽。今為仁說。普智菩薩。與諸大眾。受教而聽。普賢菩薩言。有十事發菩薩心。何謂為十。發心之時。常懷大慈護持一切眾生之類。所行憐愍。察於人民勤苦之惱。如身自更。一切所有皆能惠施。念一切智。心則為原首。念一切智。故能發意。不毀聖誼。興從嚴心學諸菩薩禁戒之要。其心堅固。亦如金剛。蠲除一切諸惡垢濁。其所生意。若如江海。導御一切諸清白法。其志強固。如須彌山則能堪忍眾庶言辭善惡音聲。其所發心。造立永安。施於眾生。大誠信業。而心獨步。智度無極。曉了諸法。隨便將護。是為十事發菩薩心。於時頌曰<p class='lg'><br>　而發大哀心　　將護於眾生<br>　見之在苦惱　　愍之如己身<br>　思惟一切智　　得志所莊嚴<br>　其心如金剛　　智慧如江海　</p><p>菩薩有十事行普賢法。何謂為十。於當來劫與一切俱。普願行仁奉敬未至。如來至真等處色法。開化眾生立菩薩行。積眾德本而誓普賢。皆能遊入諸度無極。所願和雅具菩薩行。遵修諸法皆欲莊嚴。諸佛世界平等諸議。受生一切十方佛國。曉了方便求眾經典。悉樂現生於諸佛土。逮成無上正真之道。是為十事菩薩行法。於時頌曰<p class='lg'><br>　悉知當來劫　　奉敬諸如來<br>　菩薩等眾生　　所誓普賢行<br>　積累眾德本　　入諸度無極<br>　莊嚴諸佛土　　疾成無上覺　</p><p>菩薩有十事常行大哀。何謂為十。觀於眾生孤獨無種為興大哀。察之無道化以大悲。見貧厄眾令殖德本。將久眠寐使得覺悟。見眾生界無有方便。化之隨時。為諸貪欲所繫縛者而勸護之。瞻於群萌所遭厄難愍之令濟。睹久疾病療之以慈哀。離善法者顯示道議。若見眾生失於佛法愍哀悅豫。是為十事菩薩大哀。於時頌曰<p class='lg'><br>　在世行大哀　　觀察於眾生<br>　久遠遭疾厄　　由斷德本故<br>　為興無蓋哀　　建立於佛道<br>　菩薩行大慈　　以開化眾生　</p><p>菩薩有十事緣發道心。何謂為十。教誨眾生。令順誼律而發道心。欲除一切眾苦惱患。建立人民使意永安。見於群萌在無明地使發道意。好勸眾生使入佛慧。順隨正覺奉敬一切諸佛最聖。皆欲得見如來至真。亦復樂睹諸佛色像相好威容。亦復愛喜入諸佛道故發大意。亦復敬愛十力無畏。是為十事緣發道心。於時頌曰<p class='lg'><br>　見眾生所滅　　為惱患所縛<br>　欲令至永安　　故發菩薩心<br>　人民在無智　　勸示以佛慧<br>　令奉三界將　　常睹諸如來　</p><p>菩薩見善友發恭恪心。菩薩初發正真道意。與善友俱。謙下恭順。欲得務成佛一切智。故習善友。為之屈意。見善友發意有十事。何謂為十。奉敬自歸。心無愛欲。如所聞音。則能奉行。心愛樂之。志不瑕穢。常一其心。以諸德本。合為一業。懷抱一願。發世尊意。其志平等。所行具足。是為十見善親友發恭恪心。於時頌曰<p class='lg'><br>　心常懷恭恪　　如所聞奉行<br>　如喜無瑕穢　　其意常專一<br>　合集眾德本　　自歸於世尊<br>　常尊平等行　　道心乃具成　</p><p>菩薩清淨有十事。何謂為十。淨如虛空。究竟無失。於諸色淨。隨眾生本。而開化之。諸音清淨。演不可誼。言辭眾響。其辯才淨。分別無量佛所說法。其慧清淨皆棄無智。所生亦淨。得諸菩薩。自在由己。眷屬微妙。曉了眾生宿世所行。而開化之。報應亦淨。除去一切罣礙陰蓋。所願解明。解諸菩薩。所生一品。其行皦然出普賢乘。是為十事得清淨。於時頌曰(丹本注云諸本闕頌)<p>菩薩有十事逮度無極。何謂為十。行度無極。一切所有皆能布施。戒度無極。具足佛禁忍度無極。能行仁和逮佛淨力。進度無極。所行勤修而不退轉。寂度無極。使意一定。智度無極觀一切法。本自然諦。慧度無極。入佛十力。願度無極。具足普賢。神足度無極。多所變化無所不現。法度無極。等御一切諸法本末。是為菩薩十度無極。菩薩住此。得歸無上如來正真無極大慧。具足六度。於時頌曰<p class='lg'><br>　布施度無極　　皆能施所有<br>　持戒度無極　　清淨佛諸行<br>　忍辱度無極　　仁和不懷恚<br>　精進度無極　　勤修不退還<br>　一心度無極　　志定無憒亂<br>　智慧度無極　　觀諸法自然<br>　神通度無極　　普入佛道力<br>　所願行平等　　神足道諸法　</p><p>菩薩有十事慧。何謂為十。曉解一切十方世界。其眾生種。不可思議。識別諸宗。曉了諸法。不失時節。若干種形。若以一品。皆令覺知。達諸法界。能班宣慧。曉了一切虛空本末。通使無餘。第一佛慧。十方世界。諸過去事。皆能知之。十方佛土。諸當來事。悉能見之。十方佛國。今現在事。普入教化。曉願如來一切諸行。具入一切慧。解知去來今現在佛。皆同一行。是為菩薩十慧義。菩薩住此。其大光明。自在照耀。具足所願。信諸佛法。則以一慧。解諸佛法。於時頌曰<p class='lg'><br>　能知十方界　　眾生不可計<br>　普令入道慧　　使無若干念<br>　能分別諸法　　平等如虛空<br>　佛慧為第一　　能達三世事　</p><p>菩薩有十事而有所歷。何謂為十。悉解諸法為一品義。一切經典而有節限。曉了諸慧則為一相。分別眾生心念行慧無為無數見諸群黎皆以一等明識眾生所行塵勞。人民志性繫縛在行。明識眾生所行善惡一切菩薩所行志願。樂不自大如來十力。建立無餘而上正覺。是為十事菩薩經歷。於時頌曰<p class='lg'><br>　知諸法為一　　解了際限故<br>　眾慧合一相　　眾生心無數<br>　解見諸人民　　塵勞行所迷<br>　眾結所縛束　　不得普智心　</p><p>菩薩有十事力。何謂為十。一切諸法皆入自然。諸有經典悉如所化。眾義若幻計諸法數皆為佛法。諸所經典悉無所倚。一切所有歸三脫門。見眾善友重事奉敬。心習勢力以眾德本。入無上慧道王之堂。未曾誹謗深微之慧。信樂諸佛一切智心。終不退轉善權力故。是為十事菩薩之力。於時頌曰<p class='lg'><br>　一切法自然　　皆如幻化力<br>　諸法悉佛法　　義歸三脫門<br>　奉敬眾善友　　常積眾德本<br>　入無上慧堂　　篤信佛深法　</p><p>菩薩平等有十事。何謂為十。等心眾生。亦等諸法。普觀佛土。性行無二。因諸德本。等諸菩薩。所願無異。諸度無極。亦無差別。一切諸行。皆歸同像。十方諸佛。悉為一佛。是為十平等。於時頌曰<p class='lg'><br>　等心念眾生　　普觀眾經典<br>　亦等諸剎土　　性行不懷二<br>　皆合諸德本　　菩薩常行慈<br>　所願無若干　　具諸度無極　</p><p>菩薩有十事發覺聖。何謂為十。一切諸法但有音耳。皆歸寂然諸法如幻。經義若影。目所見者悉因緣合。諸義業淨。一切諸法悉假文字。諸事之業因其本淨。道慧無想究盡本原。諸有形者皆由法界。是為十生覺聖。於時頌曰<p class='lg'><br>　諸法悉寂然　　譬之如幻化<br>　假喻若影響　　皆由因緣生<br>　諸法本末淨　　一切無所生<br>　悉因其本際　　無想為真諦　</p><p>菩薩說法有十事。何謂為十。演深妙法。所說義者。隨時得入。講若干事。當多宣暢諸通慧事。亦能分別諸度無極。宣示如來十種力事。解三世義。常說菩薩不退轉法。諮嗟諸佛功訓之德。班宣菩薩。諸佛如來。平等出家。是為十事菩薩說法。於時頌曰<p class='lg'><br>　講說深妙法　　悉使入道義<br>　演若干之慧　　多宣一切智<br>　演諸度無極　　顯示十種力<br>　三世無罣礙　　菩薩不退轉　</p><p>菩薩有十事而行奉行。何謂為十。積累一切諸善德本。聞諸如來講說經典。輒能受持。執一切現。舉喻說之。御導一切奉行法門。懷抱總持道義慧門。皆能斷除狐疑諸著。悉以具足諸菩薩行。一切如來辯才平等。開化說法。演其光輝。言皆受諸佛。所娛樂業。而建立之。使得至於無上正真。是為十事說平等門而奉行之。於時頌曰<p class='lg'><br>　積累眾德本　　諮嗟如來法<br>　觀諸法平等　　奉宣道慧門<br>　棄捐諸疑著　　具足菩薩行<br>　諸法為世門　　皆令入道室　</p><p>菩薩有十事分別辯才。何謂為十。所演諸法永無想念。分別諸經悉無所行。諸義辯才亦無所著。解諸法空班宣無量一切諸法。悉佛所立。一切所有悉無所依。皆能分別諸法章句。宣暢經典真諦之義。常以等心愍於眾生。應意說法。令得悅豫。是為十辯才。於時頌曰<p class='lg'><br>　講經無想念　　一切無想行<br>　不著於諸法　　解之悉為空<br>　辯才無限量　　諸法佛所立<br>　一切無所猗　　解之悉本無　</p><p>菩薩有十事得自在。何謂為十。開化眾生。照耀諸法。修諸德本。行無極慧。不著禁戒。所造善本。勸助佛道。所行精進。而不退還。降伏眾魔。其所愛喜。解了道心。一切佛道。在於邪見。而成正覺。是為十得自在。於時頌曰<p class='lg'><br>　曉開教眾生　　得照耀諸法<br>　奉行眾德本　　自在無極慧<br>　心皆無所著　　精進不懈惓<br>　降伏於眾魔　　道心得由己　</p><p>菩薩有十事所施無數。何謂為十。開化一切諸世間難。眾生本末亦不可計。經典之事亦不可量。一切所作亦無崖底。有計諸法崖際難盡。眾德之本亦無儔匹。一切諸惡悉無能宣。諸所志願亦無邊際。眾行所趣無能為喻。一切菩薩獨步無侶。諸佛正覺獨尊無雙。是為十事。所施無數。於時頌曰<p class='lg'><br>　世計不可計　　眾生無有數<br>　諸法無邊際　　所造亦無限<br>　德本無儔匹　　諸惡無處所<br>　菩薩無等侶　　諸佛無儔匹</p><p>菩薩有十事為行等心。何謂為十。等心積德。志願同等。眾生身意。亦無有二。入於人民。罪福所趣。普遊諸法。視諸佛土淨穢同一。勸化眾生。使入篤信。等心諸行。及眾妄想。皆入諸佛十力無畏。悉由如來平等之慧。是為十等心。於時頌曰<p class='lg'><br>　等心積德本　　興顯一切願<br>　平等眾生心　　罪福無殊異<br>　普入諸經典　　等觀諸佛土<br>　愍念諸眾生　　使入無異行　</p><p>菩薩有十事行慧。何謂為十。曉了眾生當歸解慧。遍入諸國若干剎土。未入者入之。遊諸貪網。除去臭穢所遊諸界。知其增減。曉了諸法。各各有異。或復一品。普能周旋。眾界音聲。解世間眾想。所住顛倒。所念各異。以一言辭。普入一切諸法言教。如來威變。建立法界。一切眾生。處在三世。諸佛入中。訓誨無廢。皆令入道。是為十事菩薩行慧。於時頌曰<p class='lg'><br>　信解眾生界　　普入諸佛土<br>　悉至於十方　　等觀諸世界<br>　諸法無若干　　入不可計身<br>　如來所變化　　開度於三界　</p><p>菩薩有十事而不自大。何謂為十。不輕慢人。蚊行喘息。身心謙下。不輕易人。不以剎土而自貢高。若得奉敬不懷自大。不以好音。而自歎譽。行願備悉。不以綺飾。開化眾生。離於懈怠。成至正覺。常懷哀愍。講說經典。不諮嗟身。有所建立而不自大。是為十事不自大。於時頌曰<p class='lg'><br>　不輕慢眾生　　得剎土不悅<br>　而奉敬不歡　　離於好音聲<br>　無貪諸所願　　開化於眾生<br>　得成最正覺　　頒宣大道慧　</p><p>說是法時。天龍鬼神世間人民阿須倫迦留羅甄陀羅摩[<a href='javascript:showpic("../fontimg/023523.gif")'>目*侯</a>]勒。莫不歡喜。咸發道意。師子虎狼。熊羆鹿黨。魚鱉黿鼉。諸小小蟲。皆有慈心。無相害意。聞所說法。各各歡喜。而發道意。諸天散華。其落如雨。燒眾名香。鬱如雲興。箜篌樂器。不鼓自鳴。當爾之時。莫不喜敬<p class='juan'>
度世品經卷第一</p>
</body></html>
