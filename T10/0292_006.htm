<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
度世品經第六</p>
<p><span class='byline'>　　　　西晉元康元年月氏沙門竺法護譯</span><br><p>菩薩住胎有十事。何謂為十。欲得開化志住小乘。懷怯羸劣眾生之等。菩薩悉見此輩心念。故現入胎。或恐此等。心發念言。菩薩化生。德本自然。不可學得。故現入胎。是為一事。菩薩悉為父母親屬往古宿世同學徒類及餘黎庶。俱殖德本。欲度此黨。故現入胎。或復有人。宿世積德。因其胎中。應受開化。是為二事。菩薩大士。心未曾妄安隱庠序。而意常定。是為三事。菩薩若現在母胎時。講法聖眾。未曾斷絕。十方世界諸菩薩釋梵四天王俱來聚會。示現無數不可稱計無際聖慧。在於胎中。顯其辯才。而有殊持。就度脫之。是為四事。菩薩若在母胎中時。合大眾會及諸開士。悉欲來集。因本所誓。欲度脫之。故為說法。皆使得濟。是為五事。又欲開化世間人民成最正覺。皆備眾德。莊嚴道場故。以示現生於人間。是為六事。菩薩雖處在母胎中。普身示在三千大千世界。猶如明鏡見其面像。其志微妙。大乘學士。諸天龍神。揵沓和。阿須倫。迦留羅。甄陀羅。摩[<a href='javascript:showpic("../fontimg/023523.gif")'>目*侯</a>]勒。諸人及與非人。各心念言。我往稽首歸命供養菩薩。是為七事。菩薩在於母胎中時。有大法門。名曰大慧藏。遊到他方異佛國土。最後究竟。在胎菩薩。俱共論講。由是之故。使其菩薩。現入母胎。是為八事。菩薩現入母胎中時。有三昧名離垢藏。承定意成。不近母胎。在兜術天。入於清淨。住母胎中。亦無所入。是為九事。又如來至真。有大功德。名離垢藏華。而見奉敬供養如來之業。是諸覺佛。在母胎時。菩薩聖旨。皆遍十方。以真大聖。諸菩薩眾有行。名曰法界藏。為講此教。入無極慧。菩薩因是。現十善微妙遊居。而立大安<p>菩薩有十事。現其安詳。何謂為十。於是菩薩。入母胎時。從初發意。乃至現於阿惟顏法。成具佛業。若入母胎。續復自示在兜術天。或復來下。現入母胎。已復出生。故在母胎。或示幼僮。不捨母胎。示現在於宮采女中。顯母胎中。復示出生。固在母胎。示於精進勤苦之行。現詣道場。坐於樹下。得佛正覺。復現在胎。而轉法輪。在於胎中。現取滅度。遊母胎中。庠序勸進。入乎大道。在彼胎止。而普示現諸菩薩行。建立如來無極大道懷來道門。是為菩薩現於十事庠序之行<p>菩薩修生有十事。何謂為十。菩薩悉明。其意安然。現生清和。演大光明。周遍三千大千世界。最後究竟。不復更生。而現所生。無起不滅。故曰為生。思惟三界。所生受者。猶如幻化。現身出生十方世界。其身顯示。致一切智如來至真。皆演威耀。告敕一切諸有身者。積累大慧三昧正受。然後乃生。菩薩適生。動諸佛國。令眾生類心懷歡然。消諸惡趣。蔽眾魔事。各各驚言。今者菩薩。從某處來。是為菩薩十修所生<p>菩薩忻笑有十事。何謂為十。察其世俗。縛在貪欲。而自纏綿。無能拔者。獨吾身力。乃能堪任。潰於斯黨。是故而發笑耳。俗人多為塵勞之所迷惑。自謂智慧無能逮者。是故菩薩。而發忻笑。自大遊逸。我身名號。如此無上。如來。便以法身。顯示大要。遍於三世。令各生意。求欲致是。諸菩薩眼。無所罣礙。從十方土。至梵天宮。乃復至於大神妙天。皆觀本末。便自念言。是眾生黨。乃爾瑕穢。菩薩智力。悉睹見之。又見人民。宿積德本。還復墮落。見殖少福。望無量報。睹平等覺正真之道。無有侵欺。觀古親友。本時同學。志菩薩道。各各修淨。未具佛法。己己為達。察本所居諸天人民。及在愚地。不解正法。心不動搖。不以為勞。如來至真。有演光明。名大搖安。放此大耀。是為菩薩十事忻笑<p>菩薩行七步有十事。何謂為十。菩薩爾時。自現幼僮。舉足七步。示有七財。顯有殊異。欲使地神所願具足。自示其德超於三界獨步無侶。遊如龍王。住若象王。舉動進止。如師子步。諸有往反所至到處。菩薩行步。周旋舉動。皆越一切。當時天地。變為金剛。其餘凡地。不動堪任。載持菩薩。撫育一切諸地眾生。是故菩薩。舉足七步。又一切人。不解道義。故復菩薩。舉足七步。應七覺意。覺諸不覺。以逮正法。無所依仰。吾於世尊。豪無有上。口自發言。天上天下。吾當度之。是為菩薩十事行步<p>菩薩現幼僮地復有十事。何謂為十。悉知書疏算術計校。所當應宜。答報言辭。無所不通。故以是事。顯示眾人。又復示現上馬騙象。乘車往反。神仙咒術。與眾超異。摴蒱博掩。伎樂歌戲。超群越眾。其身口意。示有罪福。而無殃釁。以無憍慢。三昧正受。遍於無量諸佛世界。現在眾生。而開化之。菩薩顯德。其慧過於天龍鬼神。阿須輪。迦留羅。甄陀羅。摩[<a href='javascript:showpic("../fontimg/023523.gif")'>目*侯</a>]勒。釋梵四天王。咸來歸命。又復自示釋梵四王。色貌形像。復以菩薩。容貌自示。顯其道業。菩薩現於人民各異。若有貪樂。愛欲調戲。或復愁憂憒亂眾生。為現歡悅。令愛樂法。常以法會。有所長益。奉敬如來。遍見十方。以法光明如來威神。現其安詳。清和默然。因化眾生。是菩薩。現其幼僮。在於後宮。多所救濟。菩薩現在中宮處采女中<p>復有十事。何謂為十。與其宿世。俱共同學。菩薩因欲化此眾生。顯示德本。故在後宮。菩薩又以殖德本者。應當勉濟。故現後宮。諸天人民。憍豪自恣。富貴自綺。因此菩薩。現大豪貴尊。因而降化。在五濁世。隨時誘進。化度佛土。雖在中宮。不廢三昧。勢力無雙。往古眾生。興立誓願。菩薩欲使如意悉得。故現後宮。欲令父母家室親屬。本願備悉。以大法音伎樂歌頌。箜篌樂器。奉敬供養如來至真。僉令效之。于時菩薩。在於後宮。了成佛道。定意不動。從初至終。成最正覺。而轉法輪。至大滅度。所以示現。以法護之。救濟危厄。使入大道。是為菩薩現在後宮。最末究竟。棄國捐王。入山得道<p>菩薩捨國復有十事。何謂為十。示厭塵欲。故現出家。見於世俗多所染著。欲使眾人不猗瑕疵。顯現賢聖正真履跡柔順之義。菩薩居業。欲暢道化。歎出家德。以權方便。現於二際。墮在諸疑六十二見。拔之令出。眾生貪欲。勤勤為安。為顯眾難。使棄所猗安樂之想。為著三界。馳逸眾類。示現先應。故出家耳。其意興盛。無所依仰。猗不可計。故現出家。又示逮得如來十力。四無所畏。隨時而教。最後究竟。臨當成佛。法應當然。是為菩薩十事棄國捐王<p>菩薩現勤苦行復有十事。何謂為十。欲得開化小學之士。故現六年進一麻米。又欲勗勉猗著諸邪六十二見。為諸失德眾生之黨。指示其業罪福之報。亦為雜穢迷惑世界。隨時勸導。現己勞患。能伏情欲。示二等業。緣是之故。受真諦法。諸貪受欲。重自安己。馳逸眾生。令淨其心。又復示現菩薩精進。勤苦志道。最於後世。臨欲成佛。示不更生。用精進故。諸天人民。根不純淑。及外異學。使從訓誨。是為菩薩示十苦行<p>菩薩詣道場復有十事。何謂為十。演大光明。照於十方。使眾知之。故詣樹下。亦欲感動諸佛國土。顯示己身。使普佛土。皆共見之。又復暢示諸菩薩等及諸眾生前世所行。悉來從斯。稽首受學。現其道場。所坐樹下。莊嚴清淨。隨眾人本。應時現身。威儀禮節。佛樹靜然。使諸世界如來至真。各自現身。諸可經行。舉足下足。常修三昧。不離定意。覺了聖道。不犯須臾。諸天龍王。揵沓和。阿須倫。迦留羅。甄陀羅。摩[<a href='javascript:showpic("../fontimg/023523.gif")'>目*侯</a>]勒。釋梵四王。現來奉敬。眾人見之。莫不發意。大慧無礙。菩薩所行。普觀十方。念諸如來。曉了方面。在諸國土。現成正覺。是為菩薩現詣佛樹<p>菩薩坐佛樹下復有十事。何謂為十。以無數事。動諸佛國。故坐樹下。皆欲照耀十方世界。而悉消除一切惡趣。亦復建立一切境土。咸為金剛。觀諸如來處師子床。心所思念。等如虛空。現身威儀。咸以隨時。歸趣金剛道場三昧。其諸如來所止之處。受於清淨。自承勢力。以趣德本。勸立一切群生之類。是為十事坐佛樹下<p>菩薩坐尊樹下有十致未曾有。何謂為十。坐佛樹時。致未曾有自然之法。十方世界諸如來至真等正覺。各現面像。伸其右掌。各自讚歎。當使導師得勝。得勝則是第一未曾有法。菩薩若復坐佛樹時。一切諸佛。皆共念之。遣威神往。是為二事。坐佛樹時。古昔同學。諸菩薩等。僉俱來至。周匝宿衛。住定意門。以若干物。而供養之。是為三事。在樹下時。十方世界。草木華實。及諸藥樹。雖無神識。自然屈形。悉共曲躬。向於佛樹。而稽首禮。是為四事。有大定意。號積法界。超越一切諸菩薩行。假使逮得此定意時。其功德明。越眾開士。是為五事。于時菩薩。立身海藏離垢光曜總持之場。使諸如來。闡大法雨。是為六事。則以柔軟頂之度去。供養如來。菩薩坐於樹下。普遊諸國。無所不遍。是為七事。菩薩若坐佛樹下時。其行亦如慧上開士。普見一切眾生根本心念所奏。是為八事。坐佛樹時。自然善致佛聖覺定。適得斯定。普周無量三世之事。猶如虛空。是為九事。坐佛樹時。則以己身。明識三世。其大聖慧。而無等倫。演離垢光。是為十事未曾有法<p>菩薩何謂降魔官。有十事降魔官屬。何謂為十。眾生同塵。著於世俗生死之患。不樂戰鬥。是故菩薩。現大勢力降魔官屬。諸天人民。貢高求名。欲為除斷自大之難。佛欲開化魔及兵眾。諸天人民。僉共娛樂。俱來聚會。因是化之。菩薩力勢。無有雙比。亦復顯現。欲使人知。亦欲勸悅一切眾生。顯其利議。亦欲愍傷將來世人。在佛樹下。降魔官時。悉已越度諸魔境界。無有塵欲無力不力。見諸薄力。而現德本。示慈心力。降魔官屬。隨時勸悅。愛欲塵勞貪欲之世。化以道法。觀此十義。是故菩薩。降魔官屬<p>菩薩成最正覺示如來力亦有十事。何謂為十。能伏諸魔業塵勞之穢。具菩薩行。樂諸菩薩一切定意。而以自娛上眾開士聖慧之堂。究竟成就諸清白法。一切行義。為諸世間。善思惟行。其身普遍十方世界。演其音嚮。等心眾生。皆暢威神。而建立之。過去當來今現在佛。如來至真。身口心等。無所望想。一時之間。普達三世。有三昧名善覺覺意。得是定時。入佛十力。以能興此。處處有力。至漏盡慧。是為菩薩如來十力成最正覺。住是力時。諸佛普至。故曰如來已成正覺<p>如來至真。則以十品而轉法輪。何謂為十。致四無畏。入清淨慧。而暢慧音四分別辯。又善曉了。越於四諦遊居無礙正覺脫門。曠意愍念一切群生。消除不順侵枉苦惱悒慼之患不閑之難。不違往昔無蓋之哀。清淨和辭。周十方界。無央數劫。頒宣經法。不以勞懈。善分別解根力覺意一心悅門禪定正受。是為十品成正覺時。以無量義而轉法輪。已成如來至真等正覺轉於法輪。十清白法。觀眾生心。憒憒無閑。歡悅其志。令得[<a href='javascript:showpic("../fontimg/000262.gif")'>一/旦</a>]然。何謂為十。前世宿命。所願力勢之所致也。不違本誓。威神建立無極大哀不捨眾生而救濟之。興顯聖慧而為說法。隨時建立而宣傳之。應時令解使無缺漏。明識解了三世之慧。其身所行永無所造。其意所宣無有形想。所暢慧者隨音輒解。是為十事。清白之法而轉法輪<p>如來至真以作佛事。觀見十義現大滅度。何謂為十。常為示現。審諦非常。一切有為。顯如呼[<a href='javascript:showpic("../fontimg/004310.gif")'>口*翕</a>]。普詣安處無為之真。除諸恐懼。諸天人民。著於色身。故現色身如是無常。法身常存。而為分別。合有別離。諸所有為。彈指已過豪無堅強。一切三界猶如幻化。眾想危脆無為最堅。為現道法。無有毀壞。諸習離別。悉無所成。為示碎散。法自應然。諸佛世尊。所作佛事。皆已具足。善轉法輪。決狐疑。令隨律教。授菩薩決。無有進退。修大滅度。是十觀義如來至真取滅度矣。無有沒化<p>普賢復白。是為佛子名菩薩行淨大法道門。吾今所演法門之要。粗舉都較。如來至真。所<span class='corr'>頒</span>宣義。不可限量。悅眾明智諸菩薩行。皆承大願。未曾斷絕。假使人聞。歡喜信者。心以懷信。則習奉行。成就此義。皆當疾成無上正真之道為最正覺。所以者何。計菩薩道。以行為要。未曾離行。是故菩薩大士。當住於行。以能行此菩薩功勳。入分別義。好如蓮華。輒能得入一切法門無極聖室。度世徑路。離於聲聞一切緣覺之徑路也。化諸眾生。無所懷俠<span class='corr'>。咸</span>照一切法經法門。勸諸群黎。使得長益。度世法門。當至心聽度世法品。受持諷誦。一心思惟。修道目門。奉遵所願。行如是已。菩薩所求。終不難得。疾成無上正真之道。說是經時。宣說法門。演度世法品。十方無量不可計會諸佛世界。為大震動。皆佛威神之所興化。宣致此法。得是經典。一切佛土。自然動者。而大光明。靡所不耀。十方諸佛。皆各現身。而遙讚歎普賢菩薩。善哉善哉。最勝之子。隨時講說菩薩大士功勳之德。分別正義。一何快乎。開闡班宣度世法品。如汝佛子。本學真諦。解達斯法。今者善說承經威德光明清淨經典之要。我等悉解。諸佛亦然。吾等亦共稱譽此經。於今現在十方諸佛。為諸當來諸菩薩。學未聞者。施慈恩廣大。乃如是乎<p>於是普賢菩薩大士。承佛聖旨。十方眾聖之所接護。觀於十方。察諸眾會。普瞻法界。而說頌曰<p class='lg'><br>　修千億兆劫　　勤奉難限量<br>　歸千載垓佛　　因生諸法子<br>　開化於眾生　　立道無崖底<br>　咸共一心聽　　歎佛無等倫<br>　供佛不可限　　已不著佛道<br>　解群黎庶欲　　不想計有人<br>　見佛之功德　　不依其名勳<br>　嗟歎彼尊行　　歡悅世巍巍<br>　已除罪塵魔　　普現於三世<br>　其德超眾聖　　顯殊異力行<br>　燒盡癡愛行　　志性在寂寞<br>　現行眾齊限　　今當歎功勳<br>　最聖所過度　　眾生趣如幻<br>　為示若干變　　令人除自大<br>　適發心之頃　　普能悉曉了<br>　今歎彼功勳　　眾生所奉敬<br>　睹苦惱眾生　　五徑生老患<br>　終亡憂慼危　　愛欲所傷害<br>　愍欲度此等　　故建廣尊慧<br>　當<span class='corr'>歎</span>此功勳　　且共一心聽<br>　施戒忍精進　　一心以自娛<br>　權慧度無極　　施以無極慈<br>　悲喜樂於法　　百千劫護行<br>　今當歎此行　　聽所說功德<br>　以求佛道故　　消千億垓身<br>　不貪惜軀命　　是為殊道真<br>　精勤為眾生　　常覆欲安己<br>　歎能仁超行　　志懷愍哀慈<br>　無數千億載　　劫數歎名稱<br>　以一毛取水　　尚可盡大海<br>　所行精進德　　過是不可喻<br>　且聽佛境界　　所現愍群庶<br>　為眾生之故　　長清白德本<br>　志性不卒暴　　不厭道法樂<br>　建立眾生處　　慧江淵智樹<br>　世尊如天地　　群黎常戴仰<br>　慈濡愍為根　　護禁仁為莖<br>　尊勳慧華葉　　戒香甚清淨<br>　悟諸不覺意　　眾生愛敬行<br>　無著等蓮華　　眾生見歸命<br>　解脫為種稷　　身本性懷慈<br>　智慧善權術　　五枝度彼岸<br>　禪葉神通華　　一切智慧實<br>　神足尊法樹　　弘覆於三界<br>　本修清淨跡　　長育廣慧義<br>　師子頸頤念　　智慧淨繒首<br>　空慧義第一　　慈愍度世明<br>　無我如師子　　能吼降眾魔<br>　得越生死曠　　眾民邪塵欲<br>　度所有家業　　奉要行除愚<br>　迷惑示正路　　顯佛無上道<br>　立志無恐畏　　為殊勝導師<br>　眾生婬怒癡　　冥塵若干弊<br>　長夜隨有為　　苦父母所惱<br>　見群黎出生　　以哀療愛欲<br>　講八萬四千　　用治棄眾病<br>　此降伏魔塵　　以法訓眾生<br>　棄惡無所習　　求嚴淨佛德<br>　解法兩足帝　　一切智慧尊<br>　以賢聖之財　　實廣覺冥眾<br>　戒三昧自娛　　以聖淨智慧<br>　用明達刀刃　　度塵無恐懼<br>　作變於法幻　　因轉最法輪<br>　亦不退迴還　　一切異學意<br>　曉了深盡慧　　普生其法味<br>　覺意寶神足　　開難化民庶<br>　住千通慧力　　嚴淨三為君<br>　斯為大慧海　　無雙說無盡<br>　以越度世俗　　不著三處眾<br>　以成禪神通　　慧如山不動<br>　其有比清淨　　無及智慧明<br>　德聖超須彌　　愍住眾生仰<br>　性強若金剛　　所修皆要固<br>　其心不可毀　　重法奉普智<br>　遊眾魔塵欲　　在世住無畏<br>　消恩愛然熾　　總攝俗群黎<br>　普布於慈雨　　演愍哀光[<a href='javascript:showpic("../fontimg/019475.gif")'>火*僉</a>]<br>　四神足雷鳴　　能仁寂暢音<br>　雨四分別辨　　清和八品道<br>　以此大陰雨　　清滅眾塵勞<br>　智垣牆恥塹　　[<a href='javascript:showpic("../fontimg/025762.gif")'>立*寺</a>]法幢為幡<br>　聖如牆解門　　意念守門者<br>　四諦成徑路　　淨神足嚴跡<br>　法幻為城郭　　主三界降魔<br>　樹心一切智　　堅住足飛行<br>　如鳥獨遊行　　慈愍為明曜<br>　教化如鳳凰　　眾生無能逮<br>　拔度生死海　　立志上泥洹<br>　以戒定道場　　興慧華鬘淨<br>　以明消塵勞　　枯竭恩愛流<br>　增長藥根力　　淨眾佛上道<br>　則奮法日光　　以照眾生界<br>　法境場等淨　　不捨等眾生<br>　一切照諸學　　聲聞緣覺乘<br>　心普見三世　　消念所增損<br>　意聖慧超異　　暢眾生如空<br>　於法得自在　　在眾嚴德像<br>　興明執金剛　　常立在法地<br>　身相若干好　　清淨超諸世<br>　為眾積經典　　群黎最尊法<br>　以越於三世　　愛網眾塵勞<br>　慈愍諸世俗　　樂法作慈護<br>　現身於三<span class='corr'>界</span>　　法音告一切<br>　清淨猶如梵　　濟邪見無樂<br>　清淨度生死　　境界法豪尊<br>　不復重退還　　大意攝蠕動<br>　法尊超於世　　以慧懷來眾<br>　一切功勳最　　大稱普流世<br>　自然如虛空　　除一切顛倒<br>　在眾造超異　　永不著諸界<br>　普入清淨行　　亦建立眾生<br>　其智極玄妙　　斯慧淨復淨<br>　權便曠如地　　普遍五眾生<br>　其慈猶如水　　洗除眾塵欲<br>　以慧消愛欲　　拔濟眾穿漏<br>　世尊無崖底　　遊三界如風<br>　斯黨猶如寶　　濟諸貧乏道<br>　如金剛無侶　　棄三處諸見<br>　其音若干品　　普德嚴三界<br>　尊如夜明珠　　其行立首頂<br>　功勳如眾華　　覺意以自娛<br>　斯等如華鬘　　超世誓正願<br>　其戒香清淨　　完具無缺漏<br>　以淨塗法香　　慧布於三處<br>　其行如高蓋　　覆去塵勞欲<br>　以跱立慧幢　　執意無二跡<br>　以行雜幡綵　　修慧而懸智<br>　諦羞恥衣服　　以德覆眾生<br>　無量界居乘　　馳遊於三世<br>　調定如龍象　　其心常堅住<br>　神足遊三世　　越度大重擔<br>　亦如大龍王　　所布雲法水<br>　亦如靈瑞華　　眾人所難遇<br>　斯等如勇好　　降魔拔塵勞<br>　亦如無轉輪　　導師所頒宣<br>　現群黎終始　　如冥中火炬<br>　其德如江河　　順路如流水<br>　斯等如橋梁　　常執載一切<br>　如嚴淨舟船　　以慧願度淵<br>　亦復如船師　　住眾明地最<br>　遊觀夜娛樂　　為眾顯真樂<br>　以慧法脫門　　嚴慧淨宮殿<br>　亦復如眾藥　　消除塵勞病<br>　如雪山雜藥　　妙慧為屋宅<br>　其行如正覺　　慧寤諸睡寐<br>　其道平等覺　　等心了眾生<br>　斯所從來處　　如勝行誠信<br>　猶若一切智　　入普門慧室<br>　斯等多所化　　濟若干眾生<br>　以自在佛慧　　遊一切智界<br>　其力不可量　　一切莫能當<br>　其慧無所畏　　解慧曉眾生<br>　一切民庶像　　顏貌名無濟<br>　諸色皆平等　　字類諸音聲<br>　悉度眾色像　　離名音能現<br>　一切眾生類　　不任宣德耀<br>　其修此功勳　　捨非建立法<br>　現在為慧父　　以遠有無際<br>　則為一切智　　於慧第一明<br>　嗟入無著行　　遵敬歡悅世<br>　解了諸法門　　如幻常空寂<br>　往古願行哀　　亦承佛聖旨<br>　離慢顯惠門　　而現若干變<br>　皆共一心聽　　菩薩之功勳<br>　則以一身形　　廣現無數德<br>　無心意境界　　眾生不見心<br>　演出一音聲　　越諸辭境界<br>　隨一切群黎　　言語而班宣<br>　以捨眾生身　　欲報所行體<br>　解音無所有　　而暢眾聲教<br>　心寂寞顯耀　　覺諦如虛空<br>　黎庶世各異　　亦為示若干<br>　究竟無有身　　尚復現有形<br>　隨眾之所生　　得立報應果<br>　皆入諸所生　　不著於所生<br>　己身如虛空　　不想若干人<br>　其身不可量　　明智悉能現<br>　奉敬天人尊　　歸世一切智<br>　華香雜擣香　　妓樂繒幡蓋<br>　身命自投地　　供養上聖尊<br>　住一最勝下　　皆立諸佛前<br>　睹見諸眾舍　　常問無等倫<br>　聞法逮三昧　　一臺無量門<br>　從本所學住　　意勇現無量<br>　善權智慧業　　以度于彼岸<br>　曉眾生如幻　　自致得佛道<br>　遍見別異心　　無量色音聲<br>　入於求望想　　無著普現眾<br>　或復現第一　　為眾生顯心<br>　或有行道者　　見無量黎庶<br>　布施戒忍辱　　精進禪智惠<br>　或受梵跡行　　或現上妙行<br>　或有行成滿　　得忍示瞋恚<br>　一及生究竟　　或阿惟顏佛<br>　或顯聲聞像　　或復為緣覺<br>　億載國現滅　　亦復不滅度<br>　或斯刀利釋　　須倫梵天王<br>　玉女諸眷屬　　或復獨遊步<br>　比丘心寂寞　　或復為國主<br>　入法網慧界　　或顯妙色像<br>　從天而沒來　　或現女人像<br>　所度於無極　　或現在露精<br>　或在廣欲禪　　若積忍辱業<br>　曉逮真諦地　　現目見心行<br>　或示入胞胎　　於胎成正覺<br>　而復轉法輪　　或生顯滅度<br>　或復學技術　　女人中三昧<br>　眾業已備悉　　現棄國捐王<br>　或復佛樹下　　逮成最正覺<br>　或現轉法輪　　顯現若干品<br>　或佛化眾生　　遍億千國土<br>　示現不退行　　佛亦無寂業<br>　入想度無極　　遊於億千劫<br>　一心所顯現　　境界百千劫<br>　諸想無有想　　為眾現劫數<br>　無疑無所說　　而現有周旋<br>　見有作寂業　　普降於眾生<br>　皆由降伏勝　　彼處為澹泊<br>　佛國眾生界　　入諸法報應<br>　究竟百億劫　　所宣不可窮<br>　入眾生如是　　廣智曉黎庶<br>　則以一人身　　報無量變形<br>　亦以一幻術　　常悉周一切<br>　此說度無極　　教諸不學者<br>　解諸根通利　　中間調定本<br>　諸根得自在　　眾生無有業<br>　一根入諸根　　各各懷貪猗<br>　禪滅甚微妙　　所住諸入根<br>　是脫信施性　　不止塵欲行<br>　過去當來心　　現在亦如是<br>　眾生度彼岸　　無去亦無來<br>　盡曉真諦行　　為眾演上法<br>　心如此若干　　心行塵無漏<br>　一心入正道　　甚解一切智<br>　心在佛無心　　住第一上慧<br>　一發心之頃　　解別自然慧<br>　神足度無極　　識別一切聖<br>　神通發念頃　　至無量載國<br>　普遊亦如是　　億百那術劫<br>　宣智不可量　　不動普徹力<br>　幻師求財業　　眾中見諸像<br>　無色見諸色　　幻者無所有<br>　權慧亦如是　　入於廣法幻<br>　現若干種變　　普遍於世間<br>　如日在虛空　　清淨無微翳<br>　猶如清淨水　　見底之所有<br>　法界場淨然　　慧明為遠照<br>　見人界清淨　　心不住邪見<br>　如夢種種思　　覺則無所有<br>　無數億載歲　　長夜不可盡<br>　自然法等然　　普現一切義<br>　竟住百千劫　　一時須盡慧<br>　處世間方俗　　如山頂門閫<br>　一切所暢音　　不想己說慧<br>　菩薩曉了此　　諸法自然爾<br>　隨眾生言嚮　　現法音無想<br>　譬如春夏日　　野馬人起想<br>　馳走謂有水　　虛渴益更甚<br>　眾生欲興如　　志求立解脫<br>　得慧無人想　　慈愍益更興<br>　佛說色如沫　　痛痒如水泡<br>　想悉如野馬　　行者譬芭蕉<br>　其心猶如幻　　識現若干變<br>　演五陰如此　　達者無所著<br>　諸入空自然　　隨己有所作<br>　以等於法界　　現離眾生土<br>　六事寂真諦　　說若干不定<br>　是為分別解　　諸法所猗著<br>　無來無去處　　亦無常住處<br>　恩愛之報應　　罪福轉三世<br>　分別因緣生　　無住而拔者<br>　至成求本末　　依猗無所有<br>　了三世一等　　一時現若干<br>　在欲無色界　　普能顯境土<br>　從行致三護　　濟脫於三處<br>　諮嗟宣三乘　　歸一一切智<br>　剖判法處處　　令度諸根原<br>　已解塵勞界　　自在普遊居<br>　識念過去事　　明眼滅塵勞<br>　曠慧佛十力　　亦不得諸力<br>　覺一切空意　　現觀眾生法<br>　無愛欲穿漏　　亦不得盡儻<br>　入於諸所生　　慧廣不失眾<br>　勝子勇住此　　善施撰釋行<br>　不缺不動道　　其意不忽忘<br>　好精進定意　　智慧消諸穢<br>　悉造慧法護　　今現於三世<br>　慈法眾生侶　　無為無所得<br>　其行此法門　　逮致宣揚德<br>　粗舉其功勳　　莊嚴諸至義<br>　嗟歎其所行　　億載劫無盡<br>　粗舉其要惠　　如取地一塵<br>　依猗佛聖慧　　住未曾想念<br>　精進堅慈心　　超遵一切業<br>　勸眾而教化　　禪戒不可動<br>　逮得正決行　　皆號為佛子<br>　通入佛功勳　　念國眾生行<br>　入於無二想　　惠超無厭難<br>　得辨力總持　　度以真諦義<br>　讚無等倫心　　逮成最正覺<br>　普思賢功稱　　誓願尊妙行<br>　愍哀緣修慈　　近尊淨妙道<br>　解淨度無極　　究竟權滅度<br>　識別得勢力　　逮成最上道<br>　解致普等惠　　頒宣最上法<br>　超德執聖鎧　　在道遵法位<br>　究竟住聖旨　　等心除雷音<br>　御慧化慢跡　　得致和佛道<br>　智建立無想　　致撫育之堂<br>　住深猗勇猛　　蠲除眾生疑<br>　思慧次第法　　善報度無極<br>　下入平等跡　　慧部覺普智<br>　以度雜碎智　　神通自娛樂<br>　明照脫塵勞　　為眾生苑囿<br>　清淨行宮殿　　現若干妙行<br>　示眾無所淨　　其心不動搖<br>　究暢志性明　　善說度無極<br>　嚴淨道見中　　奮慧光明曜<br>　無雙無怯弱　　其意如太山<br>　德行至無極　　智如海無盡<br>　若寶室金剛　　堅住大德鎧<br>　所設極廣大　　善解莫能壞<br>　授決當至道　　由住廣大心<br>　得佛無盡藏　　覺成一切智<br>　常護慧自在　　曉了現變化<br>　眾生國法界　　住慧顯權變<br>　身願建遊行　　慧變亦如是<br>　現億載無量　　以悅樂黎庶<br>　顯力神通飛　　究暢娛樂力<br>　逮致覺境界　　難化眾生類<br>　勇猛無所畏　　嚴智無言辭<br>　一切為佛子　　其身大清淨<br>　體業甚廣長　　口言亦清淨<br>　樂建慧至成　　最勝造十業<br>　心心發其心　　顯遍最為上<br>　定意教諸根　　勝諸原堅住<br>　清淨除諛諂　　性行常質直<br>　以致入解脫　　現眾若干變<br>　棄捐所止處　　執懷上品業<br>　成其所當善　　解達一切智<br>　不捨住寂然　　住於上澹泊<br>　出生號功勳　　善學於大道<br>　求心無量業　　奉行無所著<br>　現道庶流淵　　堅立入眾生<br>　所行以為手　　腹強慧最上<br>　其意如金剛　　愍鎧聖淨狀<br>　智慧首觀法　　識道行博聞<br>　戒香為清淨　　動靜為最上<br>　身心遊言辨　　心慧為最勝<br>　所行至佛道　　坐於師子床<br>　梵行跡臥寐　　最空行無為<br>　明為往安界　　光所照若斯<br>　觀察知眾生　　行若干頻伸<br>　布施離慳貪　　不輕慢禁戒<br>　忍辱捨瞋恚　　精進最第一<br>　禪智得自在　　慈心等眾生<br>　愍哀無厭法　　清淨盡塵勞<br>　義寂順道法　　以福施眾生<br>　聖慧利如犀　　明智照廣遠<br>　博聞無厭足　　無畏拔妄想<br>　制己立在行　　得脫魔徑路<br>　所修佛慧業　　志性稽首奉<br>　棄捐于貢高　　常遵為道義<br>　勗勉魔所困　　從佛之威神<br>　大意隨法教　　總義至無上<br>　所作後追身　　趣嚴度無極<br>　所生現豪尊　　初生行七步<br>　普顯諸伎術　　示現處後宮<br>　棄家無所慕　　修道至止本<br>　近空光明耀　　習廣至誠業<br>　降魔逮上道　　轉法輪之跡<br>　示在佛道地　　大師無等倫<br>　此行無崖底　　粗現或廣遠<br>　積行億載劫　　以是為娛樂<br>　億百千眾生　　精修住佛德<br>　法者無有人　　及著一切行<br>　此行合慧義　　神通以自娛<br>　億千諸國土　　萬百千載劫<br>　手掌擎周行　　億載國不勞<br>　尋能還復處　　不逼惱眾生<br>　諸佛國嚴淨　　現之如有限<br>　皆令眾生類　　入於一毛孔<br>　使其四大海　　在于一毛孔<br>　不增亦不減　　益眾無迫惱<br>　掌捉大鐵圍　　億垓如一塵<br>　移億江沙土　　還復著故處<br>　取國并其土　　或有破壞者<br>　以無心降伏　　所入不可盡<br>　假令百千日　　一切月照眾<br>　明珠大炎光　　及諸天須倫<br>　演一毛之光　　其耀超億載<br>　演無上法已　　皆消世惡趣<br>　若干種言音　　眾生無餘辭<br>　暢一音教已　　皆周入諸訓<br>　得聞柔軟音　　巨億眾忻然<br>　佛所講法音　　咸共悉聽之<br>　計其過去劫　　而睹當來事<br>　若當來現在　　為顯過去行<br>　示限諸佛土　　危壞復還復<br>　以諸眾生億　　悉具入一毛<br>　十方佛威神　　建立得越度<br>　皆己身真現　　感動現變化<br>　明者住無慢　　曉了眾生心<br>　隨其身示現　　離垢不貪己<br>　一切諸人身　　口言所歸趣<br>　釋梵四天王　　諸天及世人<br>　聲聞緣覺乘　　皆從佛身出<br>　示奉行佛道　　至於一切智<br>　皆入思想罔　　清淨中瑕穢<br>　建立於普智　　常現佛道國<br>　念分別思想　　總世自在智<br>　從其本行道　　國為現所修<br>　所感動如此　　善廣極現上<br>　世俗所不及　　為現如斯教<br>　所現無所現　　復能有過者<br>　因黎庶性行　　為顯真諦業<br>　其身等如空　　其名聞三世<br>　戒香衣自勳　　寂然德莊嚴<br>　被法離垢繒　　普智如意珠<br>　明智已備悉　　功勳住普智<br>　逮度無極輪　　常施最神通<br>　慧神足無礙　　至智上明珠<br>　其行淨妙女　　殊勝攝四恩<br>　唱導以善權　　德善本法輪<br>　居空定意尊　　慈愍鎧為城<br>　弓弩智惠意　　諸根明為箭<br>　建立為世蓋　　聖慧[<a href='javascript:showpic("../fontimg/025762.gif")'>立*寺</a>]幢幡<br>　因降諸魔勢　　伏以忍辱力<br>　土地攝總持　　行慧淵智樹<br>　覺意華三昧　　神足嚴娛樂<br>　解空為浴池　　脫門要淨妻<br>　曉法甘露食　　樂戲以三乘<br>　是行為最尊　　殊妙不過此<br>　億垓百千劫　　未曾興懈惓<br>　恭敬聖淨土　　曉眾樂無住<br>　立慧諸妙樂　　具足一切智<br>　勇猛計諸國　　天雨消諸穢<br>　眾妙尚可盡　　虛空亦可度<br>　須臾一時間　　可曉眾心念<br>　嗟歎諸佛子　　百千劫無盡<br>　欲致淨功勳　　慧無能過者<br>　濟度眾苦患　　令立於永安<br>　至無盡平等　　安住身口意<br>　當堅固其心　　造行如金剛　</p><p>普賢菩薩。說是語時。三千大千世界。六反震動。其大光明。普照十方。箜篌樂器。不鼓自鳴。諸天人民。莫不欣慶。聲聞弟子。皆來歸命。諸菩薩等。皆言其誠。一切眾會。皆共歡然。悉發無上正真道意<p>普智菩薩。復白佛言。道從有言。無言致乎。佛言。亦從有言。亦從無言。墮在五趣生死之難。五陰六衰。所見羈絆。十二因緣六十二見。擾擾不安。或十二海。不度彼岸。此諸事業。百千種病。故佛設教。施以法藥。戒定慧解。度知見品四等四恩。三十七品。六度無極。十二部經。空無想願。四諦三脫。及以三寶。以用療治此諸穢病。藥為病施。無病無藥。三毒眾穢。皆為重病。至正真慧。而曰不病。因緣所縛。不解道者。故佛為暢。曉喻文說聚沫水泡。芭蕉野馬。影嚮幻化。夢月荒忽。以解其意。此事皆虛。因或而生。不貪世俗。習道法藥。六度四等。四恩眾事。奉行此業。得至於道。解諸言教。本皆無言。或有佛土。無有五陰六衰三毒因緣之縛。故無文說。無身無言。虛靜寂寞。解無三界。不住有為。不處無為。不處中間。是為名曰從無言致<p>普智復問。今者眾會。來集於此。或有深解。諸根明徹。或有中人。可進可退。或有下士。不智所趣。達者無疑。中間下士。皆懷猶豫。所以者何。聞吾向者問二百事。普賢菩薩。答以二千。各心念言。事物煩鬧。不知何事。可奉可捨。願佛分別。開解其意。以何等故。事有二百。答以二千。佛言。善哉善哉。所問一何快乎。決將來疑。令諸學者不挾經罔。佛言諦聽。善思念之。當為汝說是義所趣。答言受教。佛言用有二故。故問二百。何謂為二。有神貪身計。有吾我。有內有外。在有在無。故問二百又復問曰。用有此計。故有生死。何故復鄭重。問二百事。世尊告曰。其二百事。所諮問。皆除吾我內外有無。則以權慧。開化無際。不得內外。乃得至道。開化一切<p>普智復問。普賢菩薩。何故復重二千事答。世尊告曰。十方一切皆來集會。其心各異意行不同。達者聞要。則以至道。不能達者。為演多辭。曉喻文說。牽攀義旨。目所睹形。以喻其意乃得解慧。如衣多垢以淳灰浣。若干反數。乃得淨耳。然後染之。其色乃鮮。譬如有人欲。起屋宅。其地高下。不能平正。多有溷廁蛇虺毒虫。高下平之。徙去不淨。擯棄蛇虺。築牆園基。乃起屋宅。菩薩如是。除去五陰六衰十二因緣吾我諸蓋。行大慈哀智慧善權。為眾法舍。為世間護。為世間臺。普智復問。何謂法舍。世尊告曰。教化一切。皆入空慧。無增無愛。心無妄想。度脫眾生。是為法舍。普智復問。何謂為臺。世尊告曰。以六神通。徹視睹見十方心念。徹聽有形。亦察無形。身遍十方。無有去來。道心睹見一切根原。本無處所。見已本際。不處有無。不處生死。不住滅度開心一切。皆至大道。是曰為臺。何謂為護。世尊告曰。隨時開化。入於五道。而淨五眼。何謂為五。一曰肉眼。處於世間。現四大身。因此開化。度脫眾生。何謂天眼。諸在天上。及在世間。未識至道。示以三乘各令得所。何謂慧眼。其不能解智度無極。皆開化之。使入大慧。何謂法眼。其在褊局。不能恢泰。悉開化之。解法身一無去來今平等三世。何謂佛眼。其迷或者。不識正真。陰蓋所覆。譬如睡眠。示以四等四恩之行。布施持戒。忍辱精進。一心智慧。善權方便。隨時而化。進退隨宜不失一切。各令得所。皆發無上正真道意<p>普智復問。何謂此經。名度世品。佛言。一切眾生。閉在世間。何謂為閉。五陰六衰。之所覆蓋。纏綿生死。不能自拔。以權方便智度無極。消去五陰。捐棄六衰。不計吾我。不在生死。不住滅度。譬如日月晝夜演光。權慧如是。忽然無跡。德如虛空。無有譬喻。是故號曰度世品<p>佛說如是。普智菩薩。普賢菩薩。諸來會者。天龍鬼神。阿須輪。聞佛所說。莫不歡喜。為佛作禮<p class='juan'>
度世品第六</p>
</body></html>
