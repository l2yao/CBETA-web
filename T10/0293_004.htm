<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
大方廣佛華嚴經卷第四<p><span class='byline'>　　　　罽賓國三藏般若奉　詔譯</span><br><p><b>　　<A NAME="n296"></A>入不思議解脫境界普賢行願品</b></p>
<p>爾時文殊師利童子。從善住樓閣出。與無量同行大菩薩眾。及常侍衛諸金剛神。普為世間。現大威力身眾神。久發堅誓供養諸佛足行神。念昔大願樂聞正法相續不斷主地神。深淨大悲莊嚴法界普潤眾生主水神。智慧威力光明遍照主火神。摩尼寶冠以嚴其首主風神。光照十方差別儀式主方神。專勤除滅無明黑闇主夜神。一心開現如來智日主晝神。普遍莊嚴虛空法界主空神。能勤方便拔濟眾生出生死海主海神。常勤積集出過心量趣一切智勝幢善根主山神。發大誓願運度眾生稱讚諸佛勇猛無倦主河神。常勤守護一切眾生菩提心城主城神。常勤守護一切眾生諸大龍王。常勤守護一切智城諸夜叉王。常令眾生增長歡喜乾闥婆王。常勤除滅一切餓鬼所有飢渴鳩槃茶王。矬@拔濟一切眾生度生死海迦樓羅王。願諸眾生普得成就超諸世間如來力身阿脩羅王。曲躬恭敬樂見諸佛種種功德摩[<a href='javascript:showpic("../fontimg/023523.gif")'>目*侯</a>]羅伽王。深厭生死常樂瞻仰諸佛相好諸大天王。尊重於佛恭敬供養稱揚讚歎諸大梵王。文殊師利。與如是等種種色像威德莊嚴大菩薩眾。及諸世主。前後圍繞。從自住處來詣佛所。右遶如來。經無量匝。以諸供具種種供養。供養畢已。頂禮辭退。右遶而出。往於南方<p>爾時尊者舍利弗。承佛神力。見文殊師利菩薩。與如是等諸大菩薩。及諸世主種種神通威德自在眾會莊嚴。從逝多林。安詳而出。作是思惟。我今當與文殊師利。俱往南方。時舍利弗。即與眷屬六十比丘。前後圍遶。出自住處往詣佛所。到已頂禮。一心觀佛。具白世尊。世尊聽許。右遶三匝。作禮辭退。往文殊師利童子所此諸比丘。皆舍利弗之所化度。出家未久。自所同住。所謂海覺比丘。妙德比丘。福光比丘。大悲比丘。電德比丘。淨行比丘。天德比丘。實慧比丘。梵勝比丘。寂慧比丘。與如是等六十人俱。曾於過去。供養諸佛。深種善根。於甚深法。悉能悟解。深信趣入最極清淨。志行寬博。等佛境界。於佛教法。能正修行。悉能了知諸法本性。能大饒益成熟眾生。常樂勤求諸佛功德。皆是文殊師利童子之所教化<p>爾時尊者舍利弗。將諸比丘。隨路而行。觀諸比丘。告海覺言。汝可觀察文殊師利清淨相好莊嚴之身。諸天及人莫能思議。汝可觀察文殊師利圓光映徹普照十方能令眾生心生歡喜。汝可觀察文殊師利放光明網。微妙莊嚴。除滅眾生無量苦惱。汝可觀察文殊師利眾會威德。皆是菩薩往昔善根之所攝受。汝可觀察文殊師利所行之路。左右八步清淨平坦。眾寶莊嚴。汝可觀察文殊師利所住之處。周迴十方常有道場。顯現莊嚴隨逐而轉。汝可觀察文殊師利所行之路。具足無量福德莊嚴。左右兩邊。皆有伏藏。種種珍寶自然而出。汝可觀察文殊師利。由昔供養諸佛善根。隨其所在有雜寶樹。於其樹間寶藏開敷。出莊嚴具。汝可觀察文殊師利。隨其所在一切世主興供養雲。雨諸供具。周布陳列。以為供養。汝可觀察文殊師利。十方諸佛將說法時。悉放眉間白毫光明。來照其身。從頂上入。爾時尊者舍利弗。為諸比丘。稱揚讚歎開示演說。文殊師利如是無量種種功德具足莊嚴。時諸比丘聞是讚已。心意清淨。信解堅固。踊躍歡喜。不能自持。形體柔軟。諸根和悅。垢障咸盡。憂苦悉除。常見諸佛。睇D正法。迴向趣求一切智智。成就菩薩無礙善根。逮得菩薩無量諸力。出生無盡圓滿大悲。發起無邊廣大誓願。深入諸度。究竟彼岸。十方佛海。皆悉現前。於佛境界。深生信樂。即白尊者舍利弗言。唯願和尚。將道我等。親近於彼勝妙丈夫。時舍利弗。即與俱行詣文殊師利童子所。見已頂禮白言。仁者此諸比丘。願得奉覲。爾時文殊師利童子。與無量自在神通菩薩圍遶。并其大眾。種種眷屬。如象王迴。觀諸比丘。時諸比丘。頭面禮足。恭敬合掌。白如是言。唯願。大聖文殊師利。和尚舍利弗。世尊釋迦牟尼。悉當證知。我等今以得見大士勝妙丈夫。奉覲瞻禮。恭敬信樂。所有善根。及以我等過去所集福智善根。以此善根。願令我等。於仁所有如是色身。如是相好。如是音聲。如是自在。一切功德。悉當具得<p>爾時文殊師利菩薩。告諸比丘言。若善男子善女人。成就十種趣大乘法。無疲厭心。則能速疾深入如來究竟之地。況菩薩地。何等為十。所謂見諸如來。以廣大心。親近供養。心無疲厭。積集成就。一切善根。究竟不退。心無疲厭。勤求一切諸佛正法。心無疲厭。勤行一切菩薩殊勝諸波羅蜜。心無疲厭。普遍修習一切菩薩甚深三昧。心無疲厭。次第趣入三世流轉一切諸法。心無疲厭。莊嚴十方一切剎海。悉令清淨。心無疲厭。教化調伏一切眾生。皆令成熟。心無疲厭。於一切剎。行菩薩行。經一切劫。心無疲厭。為欲成熟一眾生故。修一切剎極微塵數波羅蜜門。成就圓滿如來一力。如是次第。為一切眾生。成就如來一切智力。心無疲厭。比丘當知。若善男子善女人。成就深信。發此十種無疲厭心。則能長養一切善根。捨離一切生死流轉。悉能超出一切世間。不墮聲聞辟支佛地。成就如來一切種性。滿足菩薩清淨大願。積集一切如來功德。修行一切菩薩諸行。獲得如來力無所畏。摧伏眾魔及諸外道。滅除一切煩惱習氣。入菩薩地。近如來地。時諸比丘聞此法已。即時同證廣大三昧。名見一切佛境界無礙眼。得此三昧威神力故。悉見十方一切世界諸佛如來。及其所有道場眾會。亦悉見彼一切世界所有眾生種種趣類各各差別。亦悉見彼一切世界同異染淨各各差別。亦悉見彼一切世界所有極微塵相差別。亦悉見彼諸世界中一切眾生所住宮殿。種種莊嚴。種種成就。及所受用。種種資具。各各差別。及聞彼佛。諸音聲海。演說諸法。種種名句。文詞訓釋。性相祕密。悉能解了。亦能觀察彼世界中一切眾生心行根欲各各差別。亦能憶念彼世界中一切眾生過去未來各十生事。亦能憶念彼世界中過去未來各十劫事。亦能憶念彼諸如來十本生事。十成正覺。十轉法輪。十種神通。十種記心。十種教誡。十種說法。十種辯才。又由得此三昧力故。即時獲得十千真實菩提之心。成就十千甚深三昧。具足十千諸波羅蜜。圓滿十千智慧光明。發起十千自在神力。以得如是菩薩三昧種種威神無礙勢力所莊嚴故。令其身心。柔軟微妙。增長信樂。住菩提心。堅固不動。爾時文殊師利菩薩。具足安住真實吉祥微妙功德普賢勝行。勸諸比丘。令其安住勝普賢行。住勝行已。入於甚深廣大願海。入願海已。普遍成就甚深大願。以得成就大願海故。得心清淨。心清淨故得身清淨。身清淨故得身輕利。身輕利故則得廣大不退神通。以得如是大神通故。不離文殊師利足下。普於十方一切世界諸如來所。悉現其身。具足成就一切佛法<p>爾時文殊師利菩薩。勸諸比丘。發阿耨多羅三藐三菩提心已。漸次南行。經歷人間城邑聚落。至福生城。於其城東。住莊嚴幢娑羅林中。往昔諸佛曾所止住。教化成熟一切眾生大塔廟處。亦是世尊毘盧遮那。於往昔時。行菩薩行。能捨無量難捨之處。是故此林。名稱普聞無量佛剎。此處常為天龍夜叉乾闥婆阿脩羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽人非人等。恭敬供養。時文殊師利。與諸眷屬。到此林已。即於其處。坐師子座。說修多羅。名普照法界圓滿光明。百萬億那由他修多羅。以為眷屬。說此經時。有無量百千億那由他諸大龍王并其眷屬。聞此法已。自厭龍趣。於佛功德。深生愛樂。咸捨龍身。生人天中。一萬諸龍。於阿耨多羅三藐三菩提。得不退轉。獲有無量無數眾生。於三乘中。各得成熟<p>時福城人。聞文殊師利住莊嚴幢娑羅林中大塔廟處。皆從城出。來詣其所。有優婆塞。名曰大慧。與其眷屬五百人俱所謂須達多優婆塞。寶德優婆塞。圓光優婆塞。名稱天優婆塞。月吉祥優婆塞。月喜優婆塞。月智優婆塞。大智優婆塞。賢護優婆塞。賢吉祥優婆塞。如是等眾。前後圍遶。來詣文殊師利童子所。到已禮足。右遶三匝。卻坐一面<p>復有優婆夷。名曰大慧。與其眷屬五百人俱。所謂妙圓光優婆夷。梵德優婆夷。吉祥優婆夷。妙臂優婆夷。賢光優婆夷。賢吉祥優婆夷。月光優婆夷。星宿光優婆夷。賢德優婆夷。妙眼優婆夷。如是等眾。前後圍遶。來詣文殊師利童子所。到已禮足。右遶三匝。卻坐一面<p>復有童子。名曰善財。與其眷屬五百人俱。所謂善禁童子。善戒童子。善威儀童子。善行童子。善思惟童子。善智童子。善慧童子。善眼童子。善臂童子。善光童子。如是等眾。前後圍遶。來詣文殊師利童子所。到已禮足。右遶三匝。卻坐一面<p>復有童女。名曰妙賢。與其眷屬五百人俱。所謂大慧童女。善賢童女。端嚴面童女。堅善慧童女。吉祥賢童女。吉祥智童女。供養德童女。吉祥圓光童女。妙覺童女。如是等眾。前後圍遶。來詣文殊師利童子所。到已禮足。右遶三匝。卻坐一面<p>爾時文殊師利童子。知福城人悉已來集。普遍觀察。隨其心樂。即以神力。現自在身。威光赫奕。蔽諸大眾。以大慈力。令其眾會。皆得安隱清涼快樂。以大悲力。起說法心。普遍成就。以大智力。令其開悟。滅除一切煩惱心垢。以無礙辯。將說甚深廣大佛法。復於是時。觀察善財。以何因緣。而立此名。知此童子初入胎時。於其宅內。自然而出七寶樓閣。其樓閣下。有七伏藏。於其藏上。生七寶芽。所謂金銀琉璃。玻璃赤珠。硨磲碼瑙。善財童子。處胎十月。然後誕生。形體端正。肢分具足。其七伏藏。縱廣高下。量各七肘。忽自開現。光明照耀。內外家族。視之無厭。復於宅中。自然而有五百寶器。珍奇雜寶。各各盈滿。所謂金剛器中。盛滿諸香。於香器中。盛種種衣。美玉器中。盛滿飲食。摩尼器中。盛滿雜寶。黃金器中。盛滿銀粟。白銀器中。盛滿金粟。金銀器中。盛滿琉璃。琉璃器中。盛滿金銀及摩尼寶。玻璃器中。盛滿硨磲。硨磲器中。盛滿玻璃。碼瑙器中。盛滿赤珠。赤珠器中。盛滿碼瑙。星幢摩尼器中。盛滿水精摩尼。水精摩尼器中。盛滿星幢摩尼。如是等五百寶器。自然出現。復於宅中。遍雨種種珍寶財物。及諸資具。一切庫藏。悉皆充滿。以此事故。父母親屬。及善相師。共呼此兒。名曰善財。又知此童子。已曾供養過去諸佛。深種善根。信解廣大。常樂親近諸善知識。身語意業。皆無過失。勇猛精進。淨菩薩道。求一切智。成佛法器。心行清淨。猶如虛空<p>爾時文殊師利菩薩。如是觀察善財童子殊勝相已。熙怡微笑。安慰開諭。廣為演說一切佛法。所謂說一切佛積集法。說一切佛相續法。說一切佛次第深入法。說一切佛眾會清淨法。說一切佛法輪化導法。說一切佛色身相好清淨法。說一切佛法身普遍成就法。說一切佛無礙辯才法。說一切佛圓滿莊嚴法。說一切佛平等無二法<p>爾時文殊師利童子。為善財童子。及諸大眾。說此法已。復以種種善巧方便。慇懃勸諭。令其開覺增長勢力。生大歡喜。發阿耨多羅三藐三菩提心。又令善財。憶念過去所種善根。復為福城一切人眾隨其根欲。顯現神通。如所應度。廣為說法。然後而去<p>爾時善財童子。從文殊師利童子所。聞說諸佛如是種種勝妙功德大威力已。勤求愛樂阿耨多羅三藐三菩提。隨逐文殊師利。瞻戀不捨。一心歸向。合掌諦觀。而說偈言<p class='lg'><br>　有大智慧威神力　　行菩提行利眾生<br>　無量境界誓當求　　唯願仁尊哀聽許<br>　愛水深濬為池塹　　憍慢高舉為垣牆<br>　諸趣出入為門戶　　三有難超作城郭<br>　癡闇無明常所覆　　貪恚熾盛火睊N<br>　魔王自在處其中　　愚童凡夫依止住<br>　諂誑忿恨惑亂戲　　貪欲所纏如罥索<br>　疑惑所蔽若生盲　　琣磍I趣諸邪道<br>　常為慳嫉之所縛　　入於三塗八難中<br>　五趣輪迴不覺知　　琩生老病死苦<br>　滅惑大悲清淨日　　智光普照圓滿輪<br>　能竭生死煩惱海　　願降慈光少觀察<br>　圓滿大慈清淨月　　福德光明無垢輪<br>　一切眾生咸施安　　願賜清涼少觀察<br>　一切法界功德王　　白業成就為輪寶<br>　所向導前無所礙　　願順我心垂教敕<br>　廣博福智大商主　　勇猛不退求菩提<br>　普利一切諸眾生　　唯願垂悲拔濟我<br>　身被最勝忍辱甲　　手提明利智慧劍<br>　常能自在破魔軍　　願雄猛者守護我<br>　安住妙法須彌頂　　遶以三昧諸天女<br>　摧滅業惑阿脩羅　　真實帝釋願觀我<br>　三有昏闇凡愚宅　　煩惱輪迴地趣因<br>　仁尊永滅盡無餘　　照世真燈示我道<br>　眾生惡趣行已除　　修治善道咸清淨<br>　度諸有海橋梁者　　示我真乘解脫門<br>　常樂我淨顛倒想　　厚重邪執常迷覆<br>　明利智眼悉能除　　開我真乘解脫路<br>　善了真諦無迷惑　　於諸法中無所畏<br>　調伏眾生自在人　　願示於我菩提道<br>　安住如來正見地　　增長諸佛功德樹<br>　雨一切佛妙法華　　願速示我菩提道<br>　去來現在一切佛　　如日光明出世間<br>　為眾能開甘露門　　彼所得道願宣說<br>　能善解除諸業縛　　巧轉諸乘妙法輪<br>　智慧決了自在人　　示我普焰摩訶衍<br>　大悲為轂行願輪　　信轄深固堅忍軸<br>　淨功德寶真實轅　　令我載此菩提乘<br>　一切總持圓滿箱　　慈愍普覆莊嚴蓋<br>　妙辯才音鈴震響　　令我載此最上乘<br>　清淨戒品為茵蓐　　諸妙三昧為采女<br>　法鼓洪音警有情　　令我載此摩訶衍<br>　具足四攝無盡藏　　莊嚴瓔珞功德寶<br>　自他慚愧為羈鞅　　令我載此無上乘<br>　常放大捨圓滿光　　痗豰b戒真實香<br>　永滅煩惱瘡疣者　　令我載此最勝乘<br>　三業調伏不退輪　　六根寂靜三昧箱<br>　最勝智慧方便軛　　令我載此妙法乘<br>　大願迴向善御者　　總持諸法堅固力<br>　智慧周旋常遍轉　　令我載此速疾乘<br>　交絡普賢諸行網　　悲心廣運能徐轉<br>　所行無畏得安詳　　令我載此無上乘<br>　任持堅固等金剛　　妙智巧成如幻事<br>　一切障礙皆能斷　　令我速載普賢乘<br>　大慈無垢等群生　　普與世間賢聖樂<br>　淨智如空照法界　　願速令我載此乘<br>　能淨一切業惑塵　　亦斷世間流轉苦<br>　摧伏諸魔及外道　　令我載此妙法乘<br>　智慧境界等虛空　　行力莊嚴遍法界<br>　普滿一切群生欲　　願速令我載此乘<br>　志樂清淨量難窮　　無明愛見皆除滅<br>　利益一切心無盡　　願速令我載此乘<br>　願力如風速疾行　　定心安住痤L動<br>　普運一切諸含識　　願速令我載此乘<br>　堅誓如地永無傾　　大悲如水矬ヵq<br>　勇健荷擔無疲倦　　願速令我載此乘<br>　普照眾生智慧日　　四攝光明圓滿輪<br>　總持勝妙清淨光　　願示於我咸令見<br>　能於劫海勤修學　　一切種智圓滿因<br>　摧滅堅執有為城　　與我如是金剛智<br>　仁於諸佛大智海　　獲是智海廣無涯<br>　一切佛德靡不充　　善哉大聖當宣說<br>　已入法王妙法城　　已冠智王大智冠<br>　已繫諸佛離垢繒　　最勝智眼願觀察　</p><p>爾時文殊師利菩薩。如象王迴。觀察善財。作如是言。善哉善哉。善男子。汝已能發阿耨多羅三藐三菩提心。復欲親近諸善知識行菩薩行。問諸菩薩所行之道。善男子。親近供養諸善知識。是集一切智。最初因緣。由樂親近善知識故。令一切智疾得成滿。是故於此。勿生疲厭。善財白言。聖者唯願慈悲。廣為我說。我應云何學菩薩行。應云何修菩薩行。應云何起菩薩行。應云何行菩薩行。應云何滿菩薩行。應云何淨菩薩行。應云何轉菩薩行。應云何深入菩薩行。應云何出生菩薩行。應云何觀察菩薩行。應云何增廣菩薩行。應云何成就菩薩行。應云何令普賢行速得圓滿。爾時文殊師利菩薩。為善財童子。而說偈言<p class='lg'><br>　善哉清淨功德海　　佛子能來至我所<br>　發起廣博大悲心　　勇猛志求無上覺<br>　為欲度脫諸有情　　一切世間流轉苦<br>　已發大願深如海　　勤修一切菩薩行<br>　若有菩薩心堅固　　久處生死無疲厭<br>　彼當具足普賢行　　得佛功德無能壞<br>　福德威光福德星　　福德生處福德海<br>　汝能普為諸眾生　　誓修普賢清淨行<br>　汝見無邊諸佛土　　去來現在一切佛<br>　亦聞所轉妙法輪　　念力憶持無忘失<br>　汝於十方一切剎　　普見無量諸如來<br>　願海清淨悉皆成　　具足菩薩塵沙行<br>　汝入方便大法海　　安住如來功德地<br>　導師勝行汝當修　　當成一切無師智<br>　汝於一切廣大剎　　所有剎土微塵劫<br>　於中修習普賢行　　成就最勝菩提道<br>　汝於無邊劫海中　　普遍十方一切剎<br>　為欲成滿諸大願　　修行普賢諸妙行<br>　此中無量諸眾生　　聞汝願已皆歡喜<br>　悉發廣大菩提意　　專心願學普賢乘　</p><p>爾是文殊師利菩薩。說此偈已。告善財童子言。善哉善哉。善男子。若有眾生。能發阿耨多羅三藐三菩提心。是事為難。能發心已。復欲勤求行菩薩行。倍更為難。善男子。汝今發心。求菩薩道。為欲成就一切智智。應當勤求真善知識。善男子。求善知識。勿生疲懈。見善知識。勿生厭足。於善知識。所有教誨。當念隨順。不應違逆。於善知識。善巧方便。但應恭敬。勿見過失。善男子。於此南方。有一國土。名為勝樂。其國有山。名曰妙峰。彼有比丘。名吉祥雲。汝可往問。菩薩云何學菩薩行。菩薩云何修菩薩行。乃至菩薩云何。於普賢行。疾得圓滿。善男子。彼善知識。當為汝說具足圓滿普賢行願。時善財童子。聞是語已。心生歡喜。踊躍無量。於彼比丘。深生渴仰。於文殊師利。慇懃戀慕。頂禮雙足。遶無數匝。悲泣流淚辭退而去<p>爾時善財童子。漸次南行。往勝樂國。登妙峰山。於其山上。東西南北。四維上下。周遍求覓。經于七日。竟不能見。由為勤求善知識故。捐捨身命。無飢渴想。正念觀察。心安無退。過七日已。見彼比丘。在別山上徐步經行。即前往詣。頂禮雙足。右遶三匝。合掌而住。白言。聖者。我已先發阿耨多羅三藐三菩提心。而未知菩薩云何學菩薩行。云何修菩薩行。云何起菩薩行。云何行菩薩行。乃至云何於普賢行。疾得圓滿。我聞聖者。善能誘誨。唯願慈哀。為我宣說。云何菩薩。速得成就阿耨多羅三藐三菩提。時吉祥雲比丘。告善財言。善哉善哉善男子。汝已能發阿耨多羅三藐三菩提心。是事為難。復能請問行菩薩行。難中之難。所謂勤求菩薩道。勤求菩薩境界。勤求菩薩廣博淨行。勤求菩薩出現神變。勤求菩薩示現廣大諸解脫門。勤求菩薩示現世間種種作業。勤求菩薩隨順眾生種種心行。勤求菩薩示現入出生死涅槃。勤求菩薩於為無為心無所著。勤求菩薩除斷眾生種種煩惱微細過失。善男子。我得自在決定解力。信眼清淨。智行照耀。普眼明徹。具清淨行。慧眼遍觀一切境界。善巧方便離一切障。以清淨身。普詣十方一切國土。恭敬供養一切諸佛。以信解力。常念十方一切諸佛。以總持力。受持十方一切佛法。以智慧眼。常見十方一切諸佛。所謂見於東方。一佛二佛。十佛百佛。千佛百千佛。億佛百億佛。千億佛百千億佛。那由他億佛。百那由他億佛。千那由他億佛。百千那由他億佛。乃至見無數無量。無邊無等。不可數。不可稱。不可思。不可量。不可說。不可說不可說佛。乃至見閻浮提極微塵數佛。四天下極微塵數佛。小千世界極微塵數佛。中千世界極微塵數佛。大千世界極微塵數佛。十佛剎極微塵數佛。百佛剎極微塵數佛。千佛剎極微塵數佛。百千佛剎極微塵數佛。億佛剎極微塵數佛。百億佛剎極微塵數佛。千億佛剎極微塵數佛。百千億佛剎極微塵數佛。那由他億佛剎極微塵數佛。乃至見不可說不可說佛剎極微塵數佛。如見東方一切諸佛。南西北方。四維上下。所見諸佛。亦復如是。隨其所見。一一方中。所有諸佛。種種色相。種種形貌。種種神通。種種受用。種種遊戲。種種眾會莊嚴道場。種種光明無邊照耀。種種宮殿莊嚴國界。種種壽量示有修短。隨諸眾生種種心樂。示現種種成正覺門。於大眾中。廣現神變。作師子吼度脫眾生。善男子。我唯得此憶念一切諸佛平等境界無礙智慧普見法門。如諸菩薩摩訶薩。無量智慧具足圓滿清淨行門。豈能了知所有邊際。所謂智光普照差別境界念佛門。常見諸佛種種國土宮殿莊嚴悉現前故。令安住種種增上意樂念佛門。隨諸眾生心之所樂。皆令見佛得清淨故。令安住究竟佛力念佛門。令入如來十種力中隨順行故。令安住種種如來究竟正法念佛門。見一切佛。演說正法。咸聽聞故。遍照十方無差別藏念佛門。普見一切諸世界中等無差別諸佛海故。入不可見極微細處念佛門。徹見一切微細境中如來神變自在事故。住種種劫念佛門。於一切劫。常見諸佛。施作佛事。咸親近故。住一切時念佛門。於一切時。常得見佛。與佛同住。不相離故。住一切剎念佛門。一切剎土。咸見佛身。超過世間。無等比故。住一切世念佛門。隨於自心所有樂欲。普見三世諸如來故。住一切境念佛門。普見一切諸境界中。諸佛相續。咸出興故。住一切性寂滅念佛門。於念念中。見一切剎一切諸佛示涅槃故。住一切時處念佛門。於一日中。見一切佛。從其住處。而往化故。住一切境廣大念佛門。見一切佛結跏趺坐一一佛身滿法界故。住一切法微細念佛門。於一毛孔。見不可說諸佛出興。咸至其所。而承事故。住剎那際莊嚴念佛門。於一念中。見一切剎皆有諸佛成等正覺現神變故。住一切法念佛門。見一切佛出興於世以智慧光轉法輪故。住自在心念佛門。隨其自心所有欲樂。一切如來。現其影像。咸得見故。住一切業念佛門。能隨法界一切眾生所修行業。為現其身令覺悟故。住一切神變念佛門。見一切佛住於廣大香水海中。坐蓮華臺。普現神變。滿十方故。住等虛空界念佛門。觀察如來所現身雲莊嚴法界虛空界故。如是等無量無數念佛門。而我云何能知能說彼功德行。善男子。南方有國。名曰海門。彼有比丘。名為海雲。汝往彼問。菩薩云何學菩薩行。修菩薩道。海雲比丘。能善分別開發廣大善根因緣。當令汝入廣大助道位。當令汝成廣大善根力。當為汝說發菩提心因。當令汝生廣大乘光明。當令汝得廣大波羅蜜。當令汝入廣大諸行海。當令汝轉廣大誓願輪。當令汝淨廣大莊嚴門。當令汝起廣大慈悲力。時善財童子。禮吉祥雲比丘足。遶無數匝。慇懃瞻仰。戀慕而去<p class='juan'>
大方廣佛華嚴經卷第四</p>
</body></html>
