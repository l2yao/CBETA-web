<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
大方廣佛華嚴經卷第十二<p><span class='byline'>　　　　罽賓國三藏般若奉　詔譯</span><br><p><b>　　<A NAME="n312"></A>入不思議解脫境界普賢行願品</b></p>
<p>時婆羅門。復告善財言。我王圓滿如上種種法式清淨威儀。先入道場。禮敬賢聖。上祈福祐。澤潤含生。或祠祭祖宗。思報恩德。教人孝敬。冥益萬方。或出遊巡狩。撫俗省方。御眾班師。功成告謝。水旱災祥。省躬慶祐。祀祭之時。一心專念。恭敬無怠。如對目前。想其儀形。思其教誨。感涕薦奉。罄志無私。國內輔臣。有功有德。賢良節行。在家出家碩德高年人所宗事。設命終已。圖畫形容。隨其行業。建諸塔廟。我王如是日日之中。內盡誠心。外精供事。飲食財寶。上妙珍奇祠敬禮拜。曾無懈廢。如上十種首嚼齒木乃至祠祭。於晝初時前二分畢日初出時。先召良醫。候其安否。晝夜時分。服食量宜。次召曆算。占候陰陽。風雨日辰。星月運數。行度差正。隱現災祥。<span class='corr'>福</span>慶禳除。靡不誠告。中外款候。可以密聞。於此時中。一以言聽。所為既訖。正坐臨朝。十千大臣。前後圍遶。共理王事。出納王言。聽事畢來。盡晝初時。為後二分。次第二時。進御王膳。奏妙音樂。種種歡娛。以悅王意。於第三時。沐浴遊宴。十億采女。內奏樂音。容止殊麗。周匝環遶。軟意承旨。痚_慈心。清淨園林。處處嚴飾。若聞若見煩惱銷除。盡第四時。於王正殿。敷置眾寶莊嚴論座。於王國內。處處請求有大智慧沙門婆羅門得道果者。演說正法。聽聞其義。合掌恭敬。禮拜問訊。盡恭敬心。盡尊重心。請令安坐。然後諮問。何等善法。何等惡法。何正何邪。何損何益。可行則行。可止則止。復應數集宿舊智臣高道隱逸。諮承不逮。以達聰明。詢問國政。評其德失。由斯王德漸盛漸圓。國內眾生。展轉安樂。能令世化為解脫因。所以者何。一切菩薩諸所施為。無非佛事。譬如白月初出漸明至十五日。光明圓滿。流照十方。亦如海潮月初漸起至十五日。大起潮波。洄澓萬里。法王政化亦復如是。王德增長。若無國王智臣耆舊。如船無主漩洄覆沒。又如眾生渴乏時。雨求天帝釋。釋天護念。設不降雨。經於十年。是諸眾生。亦不必死。若無國王。一日之中。萬姓荒亂。相殘害盡。以是當知。覆護眾生。王勝帝釋。復次我王。由聞勝法。常自省誡。以化群生。每至臨朝。力勢雄猛。王德增上。威伏彊鄰。外設朝儀種種嚴衛。奏妙音樂。肅敬侍王。王與內宮眷屬圍遶。就師子座。身心無畏。如日出雲光顯自在。猶天帝釋。處眾天中。置四大人於殿四角。身被金甲。如四天王。左右侍衛。執諸兵仗。顯示我王巍巍威德。王志含容。心卑萬姓。不聽不視。瓻銇隋獢C如海吞流。如山蘊寶。樂音靜息。內外一心。爾時我王遍觀輔相種種威儀珍嚴妙飾。知如幻化。自堅其心。以慈軟音。而說偈言<p class='lg'><br>　合會須臾散　　榮貴盡無常<br>　人命如電光　　強力皆歸死<br>　死魔虧盛滿　　無常壞寶山<br>　勝法痚磻c　　應修不放逸　</p><p>王說偈已。宣令群臣。各歸常位。理王政事。利益眾生。心無懈廢。仁者當知。如是名為我王內德。善財白言。云何復名王德外化。答言仁者。一切眾生。及器世間。安立護持。皆是眾生自業果報。及諸國主德力任持。劫初成時。此器世間。人皆化生。肢體圓滿。不藉衣食。形相充盈。照耀身光。無有晝夜。宿惑既勝。地味隨生。乃至漸生自然香稻。後立田主。遐邇同歸。覆育均平。為剎帝利。自是至今。王化不絕。有欲之人。無主則亂。國有君主。一切獲安。故名王力能護眾生。仁者當知。人有四姓。一婆羅門種。多修口業。二剎帝利種。多修手業。三吠舍種。多修田業。四戍達羅種。修馳逐業。其餘雜類旃陀羅等。多皆修習惡律儀業。然此四姓。及餘雜類業習不同。居處亦異。從少至老。所務雖殊。皆崇四事。云何為四。一修持藝業。二營<span class='corr'>辦</span>資財。三共受欲樂。四各求解脫。言藝業者。並從髫齔以至壯年。各於其倫。習學其事。若婆羅門業。修智慧。圖書印記。緯候陰陽。身相吉凶。圍陀典籍。剎帝利種。增修射御。政在養人。功存禁暴。絃歌悅眾征罰不庭。吠舍田業。播種耕耘糧聚倉儲人天國本。戍達羅種。通商有無。興販往來。務滋貨殖。言營財者。業藝既成。咸務自事。各於其黨。競構資生。言受樂者。既豐財利。卜定厥居。婚樂宴遊恣娛聲色。言解脫者。要言二類。一婆羅門剎利王種。髮既斑白。年逾五十。力邁色衰。厭世求道。情深出要。咸謂真修。所習既殊。師承自異。九十六種。各業本宗。或求生天。或計解脫。二者釋種如來弟子。三乘學人。服甘露味。修習慈悲。利益群品。如是種種邪宗正宗。在家出家。精心道檢。皆依王國。而得住持。並因我王演化流布故。諸學者。如世輪繩。藝業所修。如聚泥土。王行正化。如匠埏埴。巧益自他。如成眾器。若無王力。功行不成。法滅無餘。況能利濟。又彼所修一切功德。六分之一。常屬於王。王之福山。崇固難壞。其餘外境。正化不行。國內之人。恣情積惡。令修善者。無以暫安。如是障修及造不善所有罪業。六分之一。還屬彼王。王之罪山。牢峻難壞。是故我王福慧殊勝。時婆羅門。復告善財。仁豈不聞地神語耶。地神常言。我負大地。一切所有。及須彌山。不以為重。亦無厭心。於三種人。我盚蔬癒C不欲勝持。何等為三。一心懷叛逆。謀害人王。二念棄恩親。不孝父母。三撥無因果。毀謗三尊。破法輪僧障修善者。如是三人。我極患重。乃至一念不欲任持。復次我王。宣流正化。諸佛護念。何況龍神。以是正心。能制諸惡。如執鉤策。邪法不生。能與世間作無利者。感化調伏。正見修行。亦如牛王。王若行時。一切諸牛悉皆隨從。王亦如是。正化流行。一切有情悉皆隨順。又如鐵鉤能制狂象。王治正化。能伏惡人。究竟令其同歸解脫<p>復次我王建國體人。琣b三事。一念除五怖。二慎擇三臣。三精修御膳。所以者何。樹君養人。事先除怖。臣德允備足以弼諧。御膳精羞。愛身及物。教人忠孝親長尊嚴。善財白言。云何五怖。此國獨無。答言。仁者。一王德簡儉。財賦均平。無國王貪奪怖。二王族貞賢。不貪為寶。無近臣侵抑怖。三宰官循職。惠恕充懷。無酷吏傷殘怖。四人皆義讓。國無欺枉。無盜賊偷劫怖。五鄰境雍和。承風向化。無外境寇難怖。餘國五怖。人必不安。是故我王聖化無外。善財白言。云何三臣王所慎擇。答言。仁者。如日天王。高居日殿。去地四萬二千由旬。四天下人。不睹形色。但蒙光照。瞻仰日輪。咸知所在。我王聖德。如彼日輪。大明御宇無幽不燭。開物成務。辯別除昏。十千大臣。一億猛將。皆王照使。為國之光。慎擇三臣。統茲百辟。何等為三。一者輔臣。二者將帥。三者使臣。言輔臣者。弼諧王化。代王理政。上佐王德。下恤王人。進賢任能。清心奉職。如日照曜。類辯群分。二將帥者。主兵大臣。必在忠淳。深仁厚義。德行兼茂。勇略無虧。為護眾生。除惡務本。如日照曜。滌闇除昏。初自七月至十月終。嚴鼓戒兵。順天肅勵。乘便逐宜。安營相地。如是主將。受命臨戎。攻守以時。戰無不利。仁復應知。我國五城。云何為五。一者山城。憑高據嶮。斷岸周圍。二者水城。塹以江河。沿流四遶。三者沙城。曠磧懸遠。外無水草。四者土城。堅壁高壘。內實兵儲。五者人城。主聖臣賢。深謀遠略。如是五城。量宜相敵。人城最勝。我國所尊。故我大王。住不思議神通妙化。三使臣者。所謂行人。受使四方。往復王命。如日照使流光原濕幽谷無私。所以者何。王德精微。王居深密。萬方不睹。四海莫知。皆由使臣宣布王澤。殊方款塞。八表欽承。未安者安。已安不退。是故我王。與諸耆舊宰輔大臣。精選良能。慎擇其事。要言王使十德乃堪。一資忠奉信。二愛敬君親。三強記博聞。四識量宏達。五才辯縱橫。六精閑內外。七謙卑仁讓。八剛正無<span class='corr'>瑕</span>。九儀範出群。十通王密意。具茲十德。受命宣威。凡所經遊。清身潔獨。不惛酒色。不寢眾居。醉後眠中。慮泄樞密。奉使鄰國必達王言。不以利遷。不以威變。行藏進退。靡不合時。風俗土宜。任物成化。於王權變。了達無疑。務顯得能。以慰殊俗。由此三臣成王德化。變惡顯善。威被萬方。如日流光。照物除暗。遠近皆明故。我國中稟王聖化。多諸善眾。動靜合宜。或所遊止。不狎惡人。所謂撥無因果。棄背君親。性少慈悲。好見他過。庸賤卑猥。不畏罪違。多欲多瞋。無慚無愧。心頑性怯。忌勝嫉能。如是等人。皆不親近。亦不乘御。[<a href='javascript:showpic("../fontimg/011460.gif")'>怡-台+龍</a>]悷不調。諸惡象馬亦不馴養。無益禽獸亦不經遊。深山大澤。空聚塚間。曠野山嶮。惡獸非人之所住處。亦不正視酒肆屠坊婬穢之處。若或遭遇勝吉祥事。右旋禮敬。為護福故。曾不履踐佛法眾僧父母師長大人之影及所行跡。於可尊崇有德人所。恭敬禮拜。心無輕慢。見諸佛塔靈廟僧坊仙聖所居勝人住處。自勸勸他。遵崇修葺。令其成就。以是天龍咸生歡喜。風雨以時。五穀豐登。兆庶安樂。王之左右。所使忠良。佞媚兇殘。不能親近。如栴檀林。栴檀圍遶。不雜伊蘭。如無熱池。香流德水。無諸鹹味。王遠惡人。亦復如是。非如甘果猛獸所藏。善財復言。何等之人。堪典御膳。答言仁者。典御膳人。應具十德。何者為十。一種姓清淨。二三業調柔。三忠孝備足。四信讓謙和。五知王食性。六妙閑食禁。七善調體味。八知王食時。九體食甘毒。亦善解除。十知所應食晝夜月時。具此十德。可典王廚。量所使人。及治食處。清淨香潔。監守無違<p>婆羅門言。仁復應知。我常思念。天上人間。若聞若見。凡諸勝類。一切功德。觀我聖王。靡不咸具。是義云何<p>仁者當知。師子獸王一德最勝。謂無二心。如殺大象盡其勢力。殺餘小獸盡力亦然。我王亦爾。不畏大事。不輕小事。盡悲智力。究竟無遺<p>仁者當知。諸水鳥王皆具二德。一審諦其心。如取魚時。入水翹立。一心覘視。嶷然不動。二靜觀水族。所欲皆從。我王亦爾。高居俯視。聽政萬方。寂然不動。感通無礙。言不虛發。一切自成<p>婆羅門言。仁復應知。我王三德。聖化流行。如金輪世調善馬王。有三功德。何等為三。一心性和柔。力能致遠。二不畏寒暑。涉險能安。三調怨易事。常無不足。我王亦爾。一言必柔實。以法利人。教化眾生。畢竟成就。二克勤庶政。心無險易。能捨珍財。調給一切。三大智勇健。調諸怨敵。賦稅量宜。琲黎謒活C具此三德。扇以和風。他國畏威。自境懷惠<p>婆羅門言。仁復應知。我王四德。聖化流行。如摩伽國妙音雞王有四功德。何等為四。一立信司晨。二守義均食。三對敵賈勇。四不隨牝雞。我王亦爾。一賞罰應時。二萬方均濟。三義伏彊禦。四內言不聽。具茲四德。化洽無圻<p>婆羅門言。仁復應知。我王五德。聖化流行。如欲天上善時鵝王有五功德。何等為五。一染合有時。二呼鳴無畏。三量宜求食。四心無放逸。五不受諸鳥諂佞言辭。我王亦爾。一清心寡欲。不縱內宮。二發言審諦。外無違命。三取與不差。務充衣食。四調心道檢。離過精勤。五成就正心。不親諂佞。具茲五德。惠及八荒<p>婆羅門言。仁復應知。我王六德。聖化流行。如摩伽國勝德犬王有六功德。何等為六。一隨得而食。二少得知足。三趣安便睡。四草動易覺。五貧富一心。六勇防盜賊。我王亦爾。一萬方貢獻。任土無違。二儉時少奉。矞h慚愧。三所作吉祥。易得安眠。四正見在懷。動念便覺。五重德尊親。愍哀貧賤。六思存庶品。念護無時。威勇自在。無諸寇難。具茲六德。億兆同心。以是思惟。觸類成德。仰歎我王名稱高遠。善攝眾生。精勤匪懈。如是增數二十一種殊勝功德。我王能行。一切怨敵自然散滅。所有外寇不能入國。仁復應知。若有闕此二十一德。但有三德。亦善治化。一能散珍財。賙給一切。二寧捨身命。無虛誑言。三具大勇猛。能制怨敵。設無此三。但有一德。亦能政化。謂有大福德。如是仁王。最為第一。譬如八萬四千法門終歸勝義。王亦如是。種種奇謀。終歸福德。王若有福。王之國土。休泰和平。無為無事。眾生富樂。化及萬方。近益身心。遠同解脫。由王慈福仁惠所成。廣說我王妙行無盡<p>時婆羅門。為善財童子。如是稱讚甘露火王內外功德。令欣敬已。欲重宣此義。以偈讚曰<p class='lg'><br>　眾生於世界　　三毒風所吹<br>　將墜惡趣中　　非王不能制<br>　含生著五欲　　貪暴由是生<br>　王依正法持　　令趣真常道<br>　傾奪於財色　　由無王法持<br>　譬如河池魚　　大小相吞食<br>　王法持自他　　現未常安樂<br>　正化廣流布　　咸為解脫因<br>　人以王為命　　王以法為身<br>　世道既和平　　佛法由茲始<br>　政暴人思亂　　刑疏於不行<br>　恩威不爽時　　萬國常休泰<br>　多生事多佛　　福德勝為王<br>　悲深惠益深　　億兆同康樂<br>　我王生盛族　　威光同日輪<br>　忘己濟群生　　率土無貧乏<br>　知身本不淨　　無常之所侵<br>　調心大丈夫　　守正非餘事<br>　蒸人如旱草　　惠化洽油雲<br>　慈心降德音　　澤潤諸含識<br>　王者順人心　　愛恤人穌息<br>　威行肅貪暴　　賞罰稱其宜<br>　或有妙形聲　　含毒人非愛<br>　或具大聰叡　　染欲蔽其心<br>　我主勝端嚴　　懲忿誡諸欲<br>　心如淨明鏡　　鑒物未嘗私<br>　明鏡唯照形　　不鑒於心想<br>　我王心鏡淨　　洞見於心源<br>　左右無佞邪　　耳目唯良善<br>　諂媚及殘暴　　本所不能親<br>　或有肆姦意　　欲害於王人<br>　王心鑒未形　　悉使歸忠正<br>　芳林伏猛獸　　鹹海毒清流<br>　蠹政害良人　　兇邪敗君德<br>　香河流德水　　甘果茂甘林<br>　八表同歡康　　臣賢由主聖<br>　王持防患戒　　濟眾潔其源<br>　富壽利群生　　拔出貪瞋海<br>　慈悲既深廣　　正法亦遐宣<br>　老幼與孤惸　　護育令安樂<br>　尊賢貴有德　　重齒敬其親<br>　戚屬與妃嬪　　內外咸雍穆<br>　溫言調萬姓　　和色奉師尊<br>　祠敬無惰容　　福流千萬代<br>　古先無道主　　驕侈慢宗親<br>　<span class='corr'></span>徇己不憂人　　惡稱甯y布<br>　我王知幻境　　利物以忘身<br>　有道庇眾生　　具吉祥名稱<br>　貪瞋與慳嫉　　皆為諸苦因<br>　愚惑常不知　　感報猶影響<br>　王以人為本　　億兆同一身<br>　役使如四肢　　勞逸無過分<br>　我王鏡前躅　　垂範為元龜<br>　動作順人心　　捨惡而從善<br>　愛人如愛己　　率己以隨人<br>　九族既從風　　百辟遵王政<br>　八方歸聖化　　端拱以無為<br>　推功因理心　　心靜曾無事<br>　忠臣輔我主　　順動如股肱<br>　萬國達聰明　　四海稱君德<br>　諦承諸佛教　　以法悟眾生<br>　令其了自心　　日照蓮華發<br>　國人護我主　　猶王護國人<br>　如林衛獸王　　獸護於林藪<br>　餘國多五怖　　王貪及寵臣<br>　酷吏陷非辜　　盜賊公偷劫<br>　自境有四患　　外寇必來侵<br>　我王內外清　　國人無五怖<br>　世間有四業　　一智二珍財<br>　三受五欲樂　　四求於解脫<br>　諸王多未具　　歿世人莫稱<br>　如風持[<a href='javascript:showpic("../fontimg/043198.gif")'>糒-米+韋</a>]囊　　風息命隨絕<br>　我王備四法　　智德瑩其身<br>　富有妙珍財　　賙濟於窮乏<br>　五欲無倫匹　　不染如蓮華<br>　但為引眾生　　後令入佛智<br>　住如幻解脫　　示現處貪瞋<br>　變化治惡人　　皆令向佛道<br>　不久汝當見　　種種方便門<br>　究竟利眾生　　是故聲遠震<br>　妙慧以為風　　常命痤L盡<br>　汝應速瞻詣　　勿生懈慢心<br>　一見勝智人　　過住百千歲<br>　有或壽千歲　　畯馱H所棄<br>　不知三世事　　亦寡法財寶<br>　飽腹資欲心　　人形畜無別<br>　少學或心高　　易滿如牛跡<br>　如鼠手持物　　自謂己能多<br>　智海廣難量　　不測反增謗<br>　牛飲水成乳　　蛇飲水成毒<br>　智學成菩提　　愚學為生死<br>　如是不了知　　斯由少學過<br>　是故我國人　　多聞無厭怠<br>　我王多輔臣　　國城亦險固<br>　豐財饒士馬　　鄰國皆親好<br>　如是具七支　　勇智琩怞<br>　人間與天上　　種種勝功德<br>　利益諸眾生　　如上所宣說<br>　智人聞一義　　觸類廣無涯<br>　要言為法王　　調身安萬姓<br>　世榮琱ㄟh　　出世妙難思<br>　如海納川流　　包容益深廣　</p><p>時婆羅門。偈讚王已。告善財言。仁者當知。諸眾生身。毛及毛孔。各三俱胝。今我大王。有三俱胝內行功德。外行功德亦三俱胝。以是德化。惠育含生。我向為仁纔說大王一毛功德。其餘王德深廣難陳。我智微淺。何能思說。況我緣務無暇久言。我王今者正殿施化。汝應往詣一心瞻見。爾時善財。聞婆羅門說是語已慇懃禮足。辭詣王宮。遙見彼王處於正殿。坐那羅延金剛妙寶大蓮華藏師子之座。阿僧祇眾摩尼寶以為其臺。阿僧祇日光明寶以為其足。阿僧祇妙寶形像以為莊嚴。金繩為網彌覆其上。阿僧祇摩尼寶聚光明照耀。阿僧祇天妙寶衣。敷置其上。種種天香而用普熏。種種寶華布散其地。無數寶幢四面行列。無數寶幡周遍垂布。孔雀尾色種種光明天摩尼寶以為其帳。而覆其上。爾時大王。壯年盛色。尊重可畏。相好具足。微妙莊嚴。如意摩尼以為寶冠。莊嚴其首。閻浮檀金以為半月。莊嚴其額。帝青摩尼無垢寶王以為耳璫。莊嚴其耳。無價摩尼如意寶王以為瓔珞。莊嚴其頸。無垢光照天妙摩尼如意寶王以為印釧。莊嚴其臂。閻浮檀金以為傘蓋。眾寶間錯以為輪輻。光味摩尼以為其臍。百千鬘網交絡嚴飾清淨藏寶以為其鈴。琤X妙音。演無盡法。夜光摩尼。放大光明。周遍十方。以為照耀。具足圓滿。毘琉璃寶以為其竿。人痚鶣虪H覆其上。甘露火王王德增上。有大力勢。威伏遠方。鄰國諸王。靡不欽奉。以離垢繒。而繫其頂。十千大臣。前後圍遶。十萬猛卒。左右行列。形貌可畏。如閻羅使。攘臂瞋目。咬齒虯眉。執持器仗。見者惶怖。國內眾人。有犯王法。或奪他命。或盜他財。或侵他妻。虛妄離間。麤惡無義。貪瞋邪見。作如是等種種惡業。身被五縛。將詣王所。隨罪治之。或以火燒。或以湯煮。或投煻煨。或灌沸油。種種焚炙。令其糜爛。或驅上高山。推令墮落。或斬其首。或斷其腰。或截耳鼻。或刖手足。或挑雙目。或剝身皮。或解其體。肢節分離。聚骨成山。流血為池。復見血中人頭手足骸骨遍滿。復有無數豬狗野干烏鷲之類。競趣池中。飲血噉肉發大惡聲。人聞恐怖。池中死屍。種種形色。或有青瘀。或有膿流。臭穢縱橫。[<a href='javascript:showpic("../fontimg/029820.gif")'>月*逢</a>]脹爛壞。<span class='corr'>腸</span>胃藏腑。悉皆出現。爪髮筋脈散布池中。或有輕罪。苦楚鞭笞。斷截肢解。種種刑害。呻吟號叫。出大怖聲。或呼父母。或呼眷屬聲如雷震。酸切人心。有如是等無量苦毒。譬如眾合大地獄中。善財見已。作如是念。我為利益一切眾生。發阿耨多羅三藐三菩提心。修菩薩道。求菩薩行。問善知識。云何修習菩提善根。云何遠離諸不善根。今見是王。捨善根法。作大惡業。逼害眾生。乃至斷命。曾不畏懼未來惡道苦業。現前臨欲顛墜。云何於此。而欲求問。行菩薩行。學菩薩道。能生具足廣博大悲。救護眾生。以如是心。種種思念。作是念時。於虛空中。有天告曰。善男子。汝不憶念普眼長者善知識教。及向所見諸婆羅門讚歎此王種種功德微妙法耶。善財仰視。而白之曰。我深憶念。曾無忘失。諸天復言。善男子。汝若常念慎莫生疑。善男子。汝莫厭離善知識語。善知識者。琤H正法引導於汝。豈令汝墮險惡處乎。善男子。菩薩巧行方便智不可思議。攝受眾生智不可思議。護念眾生智不可思議。利樂眾生智不可思議。治罰眾生智不可思議。清淨眾生智不可思議。成熟眾生智不可思議。深入眾生智不可思議。度脫眾生智不可思議。知眾生時智不可思議。知眾生根智不可思議。愍念調伏諸眾生智不可思議。善男子。汝詣王所。深心請問學菩薩行修菩薩道。爾時善財。聞天語已。前詣王所。頂禮王足。遶無數匝。合掌白言。聖者我已先發阿耨多羅三藐三菩提心。而未知。菩薩云何學菩薩行。修菩薩道。我聞聖者。善能誘誨。願為我說。時甘露火王。理王事已。執善財手。將入內宮。命之同座。而告之言。善男子。汝當觀我所住宮殿。及諸資具。善財如語。即遍觀察見彼宮殿。廣博無比。眾摩尼寶之所合成。百千眾寶以為樓閣。赤真珠寶以為其柱。種種色寶間錯廁鈿。不思議摩尼寶。騰光普照。種種摩尼寶隨處莊嚴。以牟薩羅孽磨妙寶。以為茵蓐。莊嚴其地。無數百千種種色寶。以用莊嚴師子之座。毘盧遮那摩尼寶王而為其帳。以覆座上。如意寶王種種色網。周匝垂覆。師子王光味摩尼微妙寶幢周迴建立。復有種種妙寶池沼。池水清淨具八功德。碼瑙寶王砌壘其岸。種種色寶以為欄楯。處處寶樹行列莊嚴。一一寶牆周匝圍遶。侍從采女具足十億。妙色端嚴令人喜見。容止美麗儀範可觀。凡所施為。無非巧妙。軟意承旨。常起慈心。善財見已。生希有想。王時告言。善男子。於意云何。如汝所見。諸可愛果。如是色相。如是眷屬。如是榮樂。如是富饒。如是自在。豈是惡業而能感耶。白言不也。善男子。我得菩薩如幻解脫。善男子。今我國土所有眾生。多行惡業如旃陀羅我於如是不受善教諸惡眾生。作餘無量種種方便。不能令其捨離惡業迴向善道。善男子。我為調伏彼諸眾生令成熟故。大悲先導。化作惡人。於惡人前。示造諸惡。及變化作忍害之人。逼惱責罰。種種苦治。令其國內作惡眾生。見是事已。心生惶懼。心生恐怖。於諸欲樂。心生厭離。心生怯弱。便能永斷一切惡業。發菩提心。得不退轉。善男子。以是當知。汝向所見造惡眾生受諸苦者。及彼能治暴惡眾生。皆是變化。善男子。我以如是種種方便。令諸眾生斷其所作十不善業。具足修習住十善道。究竟利樂。究竟安隱。究竟圓滿。永斷諸苦。住於如來一切智地。善男子。我身語意憶想。未曾於一眾生而行惱害。善男子。如我意者。寧盡未來。受無間苦。終不發起一念瞋心。於一蚊一螘微細眾生。起惱害想。何況造作如是惡業。善男子。我自憶念。乃至夢中。未曾一念心生放逸。況於覺悟而殺人耶。所以者何。人是福田。能生一切諸善果故。譬如此中十六大國乃至一切地居眾生。依於大地。安立生長。而得住故。如是一切賢聖道果。皆依於人而能修證。善男子。我唯得此如幻解脫變化法門。如諸菩薩摩訶薩得無生忍。知諸有趣悉皆如幻。知菩薩行悉皆如化。知諸世間悉皆如影。知一切法悉皆如夢。入真實相無著法門。隨順法界。修諸妙行。猶如帝網。以無著智。行於境界。無有障礙。平等普入。三昧法門。已得自在旋陀羅尼。住佛境界。如影隨形。而我云何能知能說彼諸菩薩行智功德。善男子。於此南方。有城名妙光。王名大光。汝詣彼問。菩薩云何。學菩薩行。修菩薩道。時善財童子頂禮王足。遶無數匝。慇懃瞻仰。辭退而去<p class='juan'>
大方廣佛華嚴經卷第十二</p>
</body></html>
