<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p class='juan'>
大方廣佛華嚴經卷第二十<p><span class='byline'>　　　　罽賓國三藏般若奉　詔譯</span><br><p><b>　　<A NAME="n328"></A>入不思議解脫境界普賢行願品</b></p>
<p>爾時寶華燈城北。有菩提樹。名普光遍照法雲聲幢。以念念顯示一切如來莊嚴道場金剛堅固摩尼寶王。而為其根。一切摩尼以為其幹。眾雜妙寶以為其葉。枝條華果。次第分布。並相稱可。四方上下。圓滿莊嚴。放種種色寶焰光明。出妙音聲。演說一切諸佛如來自在神通甚深境界。於彼樹前。有一香池。名寶華光法雷聲。香水盈滿。妙寶為岸。百萬億那由他寶樹圍遶。一一樹形如菩提。樹。眾寶瓔珞周匝垂下。復有無量宮殿樓閣。眾寶所成。周遍道場。以為嚴飾。彼香池內。出大蓮華。名普現三世一切如來莊嚴境界雲。須彌山極微塵數如來。於中出現。其第一佛。名普智寶焰吉祥威德王。於此華上。最初得阿耨多羅三藐三菩提。無量千歲。演說妙法。成熟眾生。其彼如來。未成佛時。十千年中。菩提樹王。放大光明。顯現神通。成熟眾生所謂十千年前。放淨光明。名一切眾生離垢燈。若有眾生遇斯光者。心自開悟。知十千年後。佛當出現。九千年前。放淨光明。名具足無垢吉祥藏。若有眾生遇斯光者。得清淨眼。見一切色。知九千年後。佛當出現。八千年前。放大光明。名一切眾生業果音聲。若有眾生遇斯光者。悉能自知業海差別。種種果報。知八千年後佛當出現。七千年前放大光明。名生一切善根音聲。若有眾生遇斯光者。一切善根悉皆圓滿。知七千年後佛當出現。六千年前。放大光明。名佛不思議境界音聲。若有眾生遇斯光者。其心廣大。普得自在。知六千年後佛當出現。五千年前。放大光明。名嚴淨一切佛剎音聲。若有眾生遇斯光者。悉見一切清淨佛土。知五千年後佛當出現。四千年前。放大光明。名一切如來境界無雜亂燈。若有眾生遇斯光者。悉能深入如來境界。遍一切處。往覲諸佛。知四千年後佛當出現。三千年前。放大光明。名一切眾生普照三世現前燈。若有眾生遇斯光者。悉能現見一切如來諸本事海。知三千年後佛當出現。二千年前。放大光明。名三世智電燈。若有眾生遇斯光者。則見一切如來過去相應行海。知二千年後佛當出現。一千年前。放大光明。名如來無翳智慧燈。若有眾生遇斯光者。具足普眼。能見諸佛神通變化。淨一切剎。知一千年後佛當出現。一百年前。放大光明。名令一切眾生皆得見佛集諸善根。若有眾生遇斯光者。則得成就見佛三昧。知百年後佛當出現。次七日前。放大光明。名一切眾生大喜愛樂音。若有眾生遇斯光者。則得見佛能生愛敬。知七日後佛當出現善男子。如是種種無量無邊清淨光明。十千年中。乃至七日。調伏眾生。令其成熟。滿七日已。一切世界。悉皆震動。純一清淨。無諸穢雜。念念普現十方一切清淨佛剎。亦現彼剎種種莊嚴。若有眾生。根性淳熟。應見佛者。咸詣道場。爾時彼世界中。一切輪圍。一切須彌。一切諸山。一切河海。一切大地。一切城邑。一切垣牆。一切宮殿。一切音樂。一切資具。一切瓔珞。一切語言。皆出音聲。讚說一切諸佛如來神通境界變化莊嚴。又出一切香雲。一切燒香雲。一切末香雲。一切塗香雲。一切香摩尼形像雲。一切摩尼衣雲。一切寶焰雲。一切焰藏雲。一切瓔珞雲。一切妙華雲。一切音樂雲。一切如來光明雲。一切如來圓光雲。一切如來願聲雲。一切如來言音海雲。一切如來種種相好色光明雲。顯示如來出現世間不思議相。善男子。此普現三世一切如來莊嚴境界大寶蓮華王。有十佛剎極微塵數妙寶蓮華。以為眷屬。周匝圍遶。其諸蓮華一一臺上皆有摩尼寶師子座。一一座上皆有菩薩結跏趺坐。善男子。彼普智寶焰吉祥威德王如來。於此成阿耨多羅三藐三菩提。時即於十方一切世界。成阿耨多羅三藐三菩提。隨眾生心。悉現其前。為轉法輪。於一一世界。令無量眾生離惡道苦。令無量眾生生人天中。令無量眾生住於聲聞辟支佛地。令無量眾生成就出離菩提之行。令無量眾生成就無垢勇猛幢菩提之行。令無量眾生成就清淨法光明菩提之行。令無量眾生成就威德清淨根菩提之行。令無量眾生成就隨順平等力菩提之行。令無量眾生成就現前入法城菩提之行。令無量眾生成就遍至一切處不可壞神通力菩提之行。令無量眾生普於十方一切如來應正等覺。生希有心。安住平等菩提之行。令無量眾生安住三昧門菩提之行。令無量眾生成就緣一切清淨境界菩提之行。令無量眾生發菩提心。令無量眾生住菩薩道修菩薩行。令無量眾生安住清淨波羅蜜道。令無量眾生住菩薩初地。令無量眾生安住菩薩二地三地乃至十地。令無量眾生入於菩薩殊勝行願。令無量眾生安住普賢清淨行願。善男子。彼普智寶焰吉祥威德王如來。現如是等佛不思議自在神力轉法輪時。於彼一一諸世界中隨其所應。念念調伏。教化成熟無量眾生<p>時普賢菩薩。知寶華燈王城中眾生。自恃色貌。及諸境界。放逸昏醉。而生憍慢。為欲調伏彼眾生故。化現妙身。端正殊特。往詣彼城。放大光明。普照一切。令彼聖王及諸妙寶。日月星宿。寶樹寶衣。摩尼瓔珞。眾生身等。一切光明。威德端嚴。悉皆不現。譬如日出眾景奪曜。亦如聚墨對閻浮金。時諸眾生各心念言。此為是誰。為天為梵。今放此光映蔽一切。令我等身所有威德光色端嚴皆不顯現種種思惟。無能解了。爾時普賢菩薩。在彼輪王宮殿之上虛空中住。而告之言。大王當知。今汝國中。有佛出興。在普光遍照法雲聲幢菩提樹下。時輪王女普喜吉祥蓮華眼。見普賢菩薩所現色身光明自在。及聞身上種種瓔珞諸莊嚴具所出妙音。生愛敬心。生歡喜心。生深信心。作如是念。願我所有一切善根。得如是身。如是莊嚴。如是相好。如是威儀。如是神通。如是威德。今此大聖。能於眾生生死長夜黑闇之中。放大光明。顯示如來出興於世。願令於我亦得如是。為諸眾生。作智光明。破彼所有無知黑闇。願我所在受生之處。常得不離此善知識。善男子。時毘盧遮那寶蓮華藏妙吉祥髻轉輪聖王。與其寶女千子眷屬。大臣<span class='corr'>輔</span>佐。七寶四兵。及其城內無量人眾。前後圍遶。以王神力。俱昇虛空。高一由旬。放大光明。照四天下。普使一切咸得瞻仰。欲令眾生俱往見佛。以偈讚曰<p class='lg'><br>　佛今已出於世間　　普救一切諸群品<br>　汝等宜應速發心　　往詣最勝導師所<br>　經於無量俱胝劫　　乃有如來興出世<br>　開示甚深微妙法　　普為利樂諸眾生<br>　佛觀一切諸世間　　顛倒無明常翳惑<br>　生死逼迫輪迴苦　　而起救護大悲心<br>　無數千萬俱胝劫　　修習種種菩提行<br>　成就最勝大悲心　　普滅一切眾生苦<br>　頭目耳鼻身手足　　如是一切皆能捨<br>　為證甘露佛菩提　　經於無量無邊劫<br>　過於無量俱胝劫　　出世導師難可遇<br>　見聞供養及親承　　一切獲益無空過<br>　我今與汝俱往詣　　觀彼最勝調御師<br>　為轉無上大法輪　　道樹降魔成正覺<br>　汝應觀佛妙色身　　放無邊際光明網<br>　種種妙色咸清淨　　除滅眾生惑苦暗<br>　從於一一毛孔中　　普放無數光明雲<br>　遍照一切諸群生　　咸令愛敬心歡喜<br>　汝等各各應思念　　發起廣大精進心<br>　即時同詣彼如來　　親近至誠而供養　</p><p>爾時轉輪聖王。說偈讚佛。開悟國內一切眾生已。從輪王善根。出十千種大供養雲。往詣道場。向如來所。所謂出一切寶蓋雲。一切華帳雲。一切寶衣雲。一切香海雲。一切寶座雲。一切寶幢雲。一切宮殿雲。一切妙華雲。一切寶鈴網雲。一切莊嚴具雲。於虛空中。周遍嚴飾。到已<span class='corr'>頂</span>禮普智寶焰吉祥威德王如來足。右遶無數百千萬匝。即於佛前坐普照十方光明摩尼寶蓮華座。時輪王女普喜吉祥蓮華眼。即解身上一切瓔珞諸莊嚴具。持以奉散。時莊嚴具。於虛空中。變成大摩尼寶蓋。有種種色摩尼寶網。周匝垂下。一切龍王共所執持。一切宮殿於中間列。十種寶蓋眷屬圍遶。形如樓閣。內外清淨。諸瓔珞雲。遍覆其上。及諸寶樹香海摩尼種種妙飾以為嚴好。於此蓋中。有菩提樹。枝葉榮茂。普覆法界。念念示現無量莊嚴。毘盧遮那如來。坐此樹下。有不可說不可說佛剎極微塵數菩薩。前後圍遶。一切皆從普賢菩薩行願出生。住諸菩薩不可思議無差別住。亦見一切諸世間主。合掌瞻仰。圍遶如來。亦見一切如來自在神通之力。又見一切諸劫次第世界成壞。又亦見彼一切世界一切諸佛出興次第。又亦見彼一切世界。一一皆有普賢菩薩。種種供養一切如來。種種調伏一切眾生。又亦見彼一切菩薩及其自身。莫不皆在普賢身中。亦見自身在一切如來前。一切普賢前。一切菩薩前。一切眾生前。又亦見彼一切世界。一一各有佛剎極微塵數世界。種種際畔。種種任持。種種形狀。種種體性。種種安布。種種莊嚴種種清淨。種種莊嚴雲。而覆其上。種種劫名。種種佛興。種種三世。種種方處。種種住法界。種種入法界。種種住虛空。種種菩薩莊嚴。種種菩薩住處。種種如來菩提場。種種如來神通力。種種如來師子座。種種如來大會海。種種如來眾差別。種種如來巧方便。種種如來轉法輪。種種如來妙音聲。種種如來言說海。種種如來契經雲。既見是已。其心清淨。生大歡喜。時彼如來為此女人。說修多羅。名一切如來轉法輪音。十佛剎極微塵數修多羅。而為眷屬。時彼女人聞此經已。即得成就十千三昧門。身心柔軟。無有麤強。如初受胎。如始誕生。如娑羅樹初始生芽。彼三昧心。柔軟可愛。亦復如是。所謂現見一切佛三昧。普照一切剎三昧。深入一切三世門三昧。演說一切佛法輪三昧。了知一切佛願海三昧。開悟一切眾生令出生死苦三昧。常願破一切眾生闇三昧。常願滅一切眾生苦三昧。常願生一切眾生樂三昧。教化一切眾生不生疲厭三昧。一切菩薩住一切地自在莊嚴三昧。一切菩薩無障礙幢三昧。普詣一切清淨佛剎三昧。得如是等十千三昧已。復得微細等引。謂不動心。歡喜心。安慰心。普光照心。順善知識教心。緣甚深一切智心。隨順慈無量教行心。捨離一切執著心。不住一切世間境界心。深入如來境界心。普照一切佛色相海心。不散亂心。不飄動心。無障礙心。無高下心。無疲倦心。無退轉心。得自在心。離懈怠心。正念諸法自性心。安住一切法門海心。修行一切法門海心。了知一切眾生海心。救護一切眾生海心。普照一切世界海心。普生一切佛願海心。悉破一切障礙山心。積集廣大福聚心。現見如來十力心。普照菩薩境界心。增長菩薩助道心。遍緣一切方海心。一心思惟觀察普賢所有大願。發一切如來十佛剎極微塵數平等願海。所謂願嚴淨一切佛國。願成熟一切眾生。願遍知一切法界。願普入一切法界海。願於一切佛剎盡未來劫。修菩薩行。願盡未來際劫不捨一切眾生。願得親近一切如來。願得承事一切善友悉令歡喜。願得供養一切如來悉令遍滿。願於念念中修菩薩行增一切智無有間斷。發如是等十佛剎極微塵數願海。成就普賢所有大願。時彼如來。復為其女。開示演說。發心已來。所種善根。所修妙行。所得大果。令其開悟。甚深信解。成就如來圓滿廣大所有願海。一心趣向一切智位<p>善男子。復於此前。過十大劫。有世界。名日輪光照摩尼王。佛號因陀羅幢吉祥相。時此蓮華眼女。於彼如來遺法之中。普賢菩薩勸其修補蓮華座上故壞佛像。既修補已。而復彩畫。既彩畫已復寶莊嚴。發阿耨多羅三藐三菩提心。善男子。我念過去。由普賢菩薩善知識故。種此善根。從是已來。不墮惡趣。常於一切天王人王種族中生。一切生處。身形殊妙。端正可喜。色相圓滿令人樂見。常見於佛。常得親近普賢菩薩。令我憶持所得法門。乃至於今示導開悟成熟於我。令生歡喜。善男子。於意云何。爾時毘盧遮那寶蓮華藏妙吉祥髻轉輪王者。豈異人乎。今彌勒菩薩是也。是時王妃具足圓滿吉祥面者。具足功德寂靜音海夜神是也。今所住處。去此不遠。時普喜吉祥蓮華眼童女者。即我身是。我於昔時。身為童女。普賢菩薩。勸我修補蓮華座像。以為無上菩提因緣。令我發阿耨多羅三藐三菩提心。我於彼時。初始發心。次復引導。令我得見普智寶焰吉祥威德王如來。解身瓔珞。散佛供養。見佛神變。聞佛說法。即得菩薩普現一切世間調伏眾生解脫門。從是得見須彌山極微塵數佛。我皆尊重恭敬供養。聽彼如來種種說法。聞法歡喜。依教修行。於念念中。常得見彼一切如來。及彼佛剎菩薩大會。善男子。過彼毘盧遮那威德吉祥世界無垢圓滿劫已。次有世界。名摩尼輪種種妙色莊嚴。劫名大光。有五百佛。於中出現。我皆承事恭敬供養。令其歡喜。其最初佛。名大悲雲幢。我為夜神。見佛出行。恭敬供養。次有佛出。名金剛那羅延幢。我為輪王。親近承事。恭敬供養。時佛為我說修多羅。名一切佛出現。十佛剎極微塵數修多羅以為眷屬。我皆受持。次有佛出。名金剛無礙德。我於彼時。為轉輪王。恭敬供養。其佛為我。說修多羅。名普照一切眾生根。須彌山極微塵數修多羅而為眷屬。我皆受持。次有佛出。名火焰山吉祥莊嚴。我於彼時。為長者女。供養恭敬。其佛為我。說修多羅。名普照三世藏莊嚴。閻浮提極微塵數修多羅而為眷屬。我皆受持。次有佛出。名一切法海高勝王。我為天王。恭敬供養。其佛為我。說修多羅。名分別一切法界智。五百修多羅而為眷屬。我皆受持。次有佛出。名甚深法吉祥海光。我於彼時。為龍王女。雨如意摩尼寶雲。而為供養。其佛為我。說修多羅。名速疾增長歡喜海。百萬億那由他修多羅而為眷屬。我皆受持。次有佛出。名寶峰光焰燈。我為海神。雨寶蓮華雲。親近承事。恭敬供養。其佛為我。說修多羅。名法界方便海光明。佛剎極微塵數修多羅而為眷屬。我皆受持。次有佛出。名功德海光照圓滿吉祥。我於彼時。為五通仙現大神力。六千諸仙。眷屬圍遶。雨妙香華高山峰雲。而為供養。其佛為我。說修多羅。名無著法燈。六千修多羅而為眷屬。我皆受持。次有佛出。名毘盧遮那吉祥藏。我於彼時。為主地神。名平等利益。與無量地神俱。雨一切寶樹雲一切寶藏雲。一切寶瓔珞雲。一切寶莊嚴雲。而為供養。其佛為我。說修多羅。名出生一切如來智藏。無量修多羅而為眷屬。我皆聽聞。憶持不忘<p>善男子。如是次第五百如來。其最後佛。名法界虛空寶山圓滿吉祥燈。我於彼時。身為妓女。名可喜吉祥面。遇佛入城。歌舞供養。承佛威力。踊在空中。以千妙偈。讚歎於佛。佛為於我。放眉間光。名普照法界光明莊嚴。光照我身。一切遍滿。我蒙光觸。即得解脫。名法界方便不退藏門。善男子。此世界中。有如是等佛剎極微塵數劫。一切如來。於中出現。我皆承事。恭敬供養。令其歡喜。彼諸如來。為我演說種種正法。我皆憶念。如法受持。乃至不忘一文一句。於彼一一諸如來所。稱揚讚歎一切佛法。為無量眾生。廣作利益。於彼一一諸如來所。得現三世法界藏住廣大法界身。得入一切智光明。入一切普賢行。善男子。我依一切智光明故。於念念中。見無量佛。既見佛已。先所未得。先所未見。先所未聞。普賢菩薩所有妙行。悉得成就。何以故。以得一切智光明故。差別顯示無量無邊法界門故。爾時普救眾生夜神。欲重明此解脫門義。承佛威力。為善財童子而說偈言<p class='lg'><br>　善財汝應聽我說　　甚深難入難見法<br>　普光遍照於三世　　一切差別智明門<br>　如我初發菩提心　　勤求佛智諸功德<br>　所證無邊解脫門　　為汝宣揚應諦聽<br>　憶昔過剎極微劫　　時有劫名無垢輪<br>　剎號勝幢遍照燈　　莊嚴廣大無諸垢<br>　於中十力出世間　　量與須彌塵數等<br>　初佛寶焰吉祥光　　第二法王功德幢<br>　第三法幢福須彌　　第四無畏自在王<br>　第五佛名寂靜王　　第六佛名寂靜城<br>　第七如來名稱山　　第八導師須彌德<br>　第九佛號吉祥光　　第十名為月面佛<br>　於此十佛世尊所　　令我開悟最初門<br>　此後次第有十佛　　相續出興於世間<br>　最初佛號虛空住　　第二如來名普光<br>　三名出生住諸方　　第四如來正念海<br>　第五佛名高勝光　　第六世尊須彌雲<br>　第七如來法焰光　　第八如來名稱山<br>　第九出生蓮華王　　第十大悲法界華<br>　此十佛海光明照　　令我悟入第二門<br>　此後相續時無間　　次第復有十佛出<br>　第一如來光幢王　　第二佛名智慧光<br>　第三佛名利益心　　第四如來帝吉祥<br>　第五如來名天智　　第六佛號尊慧王<br>　第七佛名智吉祥　　第八佛號光照王<br>　第九勇猛天行佛　　第十法界蓮華尊<br>　此十能顯廣大法　　令我成就第三門<br>　此後無間復值遇　　次第相續十佛出<br>　最初寶焰山吉祥　　第二功德吉祥佛<br>　第三佛號法光明　　第四佛名蓮華藏<br>　第五智月妙眼佛　　第六如來香寶光<br>　第七善逝須彌德　　八名乾闥婆光明<br>　第九摩尼藏王佛　　第十具足威德佛<br>　此後次第有十佛　　相續出興於世間<br>　最初佛號廣大智　　第二佛號寶光明<br>　第三如來功德雲　　第四佛名最勝相<br>　第五苦行圓滿光　　第六佛號那羅延<br>　第七世尊須彌德　　第八功德輪圍王<br>　第九如來無勝幢　　第十佛名大樹王<br>　此後次第有十佛　　相續出興於世間<br>　初名帝德娑羅王　　二名普現世主身<br>　第三佛號高顯光　　第四佛名金剛光<br>　第五世尊地威德　　第六甚深法德王<br>　第七法海大智音　　第八佛號須彌幢<br>　第九如來智光照　　第十妙寶吉祥王<br>　此後次第有十佛　　相續出興於世間<br>　初梵光佛虛空音　　第三法界像吉祥<br>　第四圓滿光明輪　　第五諸方智光幢<br>　六虛空燈七妙德　　第八遍照吉祥光<br>　第九福光寂靜德　　第十大悲雲吉祥<br>　此後次第有十佛　　相續出興於世間<br>　初真諦力智光明　　二現一切眾生前<br>　第三名為高顯光　　第四佛號光明身<br>　第五善逝法出生　　第六名為速疾風<br>　第七世尊吉祥相　　第八如來勇猛幢<br>　第九佛名寶肢節　　第十普現三世光<br>　此後次第有十佛　　相續出興於世間<br>　初佛願海吉祥燈　　二佛吉祥金剛山<br>　第三堅固須彌德　　第四佛名念幢王<br>　第五如來法智尊　　第六佛名般若燈<br>　第七佛號德光幢　　第八佛名廣大智<br>　第九智行法界門　　第十法海智吉祥<br>　此後次第有十佛　　相續出興於世間<br>　最初福山功德王　　次佛名為智吉祥<br>　第三如來法駕輪　　第四寶王吉祥佛<br>　第五功德輪吉祥　　第六普智焰光佛<br>　第七佛號須彌燈　　第八世尊迅疾光<br>　第九如來大寂聲　　第十佛名寂靜幢<br>　十一眾生吉祥燈　　十二大願速吉祥<br>　十三無能勝力幢　　十四世尊智焰海<br>　皆於世間為上首　　普利一切諸眾生<br>　此後次第有十佛　　相續出興於世間<br>　第一佛名法自在　　第二無著智如來<br>　第三世尊海慧音　　第四眾密音調御<br>　五名具足言辭佛　　第六妙音大吉祥<br>　第七佛智自在轉　　第八普現眾生前<br>　九等眾生吉祥身　　十名德賢自性山<br>　如是須彌塵數劫　　所有上首諸如來<br>　普為眾生作世燈　　我皆供養無空過<br>　復過佛剎極微數　　劫中所有諸如來<br>　我於一切咸供養　　入此甚深解脫海<br>　我於如是無邊劫　　修行得此解脫門<br>　汝今聞已速修行　　不久亦當如我得　</p><p>善男子。我唯知此菩薩普現一切世間調伏眾生解脫門。如諸菩薩摩訶薩。集無邊行海。發種種解心。現種種身。具種種根。滿種種願。入種種三昧。起種種神通。成就種種方便。能作種種利益。遊入種種智藏。照種種法門海。得種種法光明。往種種佛剎海。受種種佛灌頂。事種種善知識。悟種種解脫門。證種種自在心。起種種無作行。現種種難思色。順種種眾生心。起種種變化身。入種種菩薩地。知種種法因緣。離種種妄分別。依種種菩薩願。持種種佛遺教。安住出生普賢妙行。而我云何能知能說彼功德行。善男子。去此不遠。菩提場中。有主夜神。名具足功德寂靜音海。坐星宿光幢摩尼王莊嚴寶蓮華藏師子之座。百萬阿僧祇夜神。以為眷屬。前後圍遶。汝詣彼問。菩薩云何學菩薩行。修菩薩道。時善財童子。頂禮其足。遶無數匝。慇懃瞻仰。一心戀慕。辭退而去<p class='juan'>
大方廣佛華嚴經卷第二十</p>
</body></html>
