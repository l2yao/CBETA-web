<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T10 </TITLE>
</head>
<BODY>

<p><p></li><p><b>　　<A NAME="n388"></A>No. 296 [No. 297; cf. 293(Fasc. 40)]</b><p><b>　　<A NAME="n389"></A>文殊師利發願經</b><p><span class='byline'>　　　　東晉天竺三藏佛陀跋陀羅譯</span><br><p class='lg'><br>　身口意清淨　　除滅諸垢穢<br>　一心恭敬禮　　十方三世佛<br>　普賢願力故　　悉睹見諸佛<br>　一一如來所　　一切剎塵禮<br>　於一微塵中　　見一切諸佛<br>　菩薩眾圍遶　　法界塵亦然<br>　以眾妙音聲　　宣揚諸最勝<br>　無量功德海　　不可得窮盡<br>　以普賢行力　　無上眾供具<br>　供養於十方　　三世一切佛<br>　以妙香華鬘　　種種諸伎樂<br>　一切妙莊嚴　　普供養諸佛<br>　我以貪恚癡　　造一切惡行<br>　身口意不善　　悔過悉除滅<br>　一切眾生福　　諸聲聞緣覺<br>　菩薩及諸佛　　功德悉隨喜<br>　十方一切佛　　初成等正覺<br>　我令悉勸請　　轉無上法輪<br>　示現涅槃者　　合掌恭敬請<br>　住一切塵劫　　安樂諸群生<br>　我所集功德　　迴向施眾生<br>　究竟菩薩行　　逮無上菩提<br>　悉供養過去　　現在十方佛<br>　願未來世尊　　速成菩提道<br>　普莊嚴十方　　一切諸佛剎<br>　如來坐道場　　菩薩眾充滿<br>　令十方眾生　　除滅諸煩惱<br>　深解真實義　　常得安樂住<br>　我修菩薩行　　成就宿命智<br>　除滅一切障　　永盡無有餘<br>　悉遠離生死　　諸魔煩惱業<br>　猶日處虛空　　蓮花不著水<br>　遍行遊十方　　教化諸群生<br>　除滅惡道苦　　具足菩薩行<br>　雖隨順世間　　不捨菩薩道<br>　盡未來際劫　　具修普賢行<br>　若有同行者　　願常集一處<br>　身口意善業　　皆悉令同等<br>　若遇善知識　　開示普賢行<br>　於此菩薩所　　親近常不離<br>　常見一切佛　　菩薩眾圍繞<br>　盡未來際劫　　悉恭敬供養<br>　守護諸佛法　　讚歎菩薩行<br>　盡未來劫修　　究竟普賢道<br>　雖在生死中　　具無盡功德<br>　智慧巧方便　　諸三昧解脫<br>　一一微塵中　　見不思議剎<br>　於一一剎中　　見不思議佛<br>　見如是十方　　一切世界海<br>　一一世界海　　悉見諸佛海<br>　於一言音中　　具一切妙音<br>　一一妙音中　　具足最勝音<br>　甚深智慧力　　入無盡妙音<br>　轉三世諸佛　　清淨正法輪<br>　一切未來劫　　悉能作一念<br>　三世一切劫　　悉為一念際<br>　一念中悉見　　三世諸如來<br>　亦普分別知　　解脫及境界<br>　於一微塵中　　出三世淨剎<br>　一切十方塵　　莊嚴剎亦然<br>　悉見未來佛　　成道轉法輪<br>　究竟佛事已　　示現入涅槃<br>　神力遍遊行　　大乘力普門<br>　慈力覆一切　　行力功德滿<br>　功德力清淨　　智慧力無礙<br>　三昧方便力　　逮得菩提力<br>　清淨善業力　　除滅煩惱力<br>　壞散諸魔力　　具普賢行力<br>　嚴淨佛剎海　　度脫眾生海<br>　分別諸業海　　窮盡智慧海<br>　清淨諸行海　　滿足諸願海<br>　悉見諸佛海　　我於劫海行<br>　三世諸佛行　　及無量大願<br>　我皆悉具足　　普賢行成佛<br>　普賢菩薩名　　諸佛第一子<br>　我善根迴向　　願悉與彼同<br>　身口意清淨　　自在莊嚴剎<br>　逮成等正覺　　皆悉同普賢<br>　如文殊師利　　普賢菩薩行<br>　我所有善根　　迴向亦如是<br>　三世諸如來　　所歎迴向道<br>　我迴向善根　　成滿普賢行<br>　願我命終時　　除滅諸障礙<br>　面見阿彌陀　　往生安樂國<br>　生彼佛國已　　成滿諸大願<br>　阿彌陀如來　　現前授我記<br>　嚴淨普賢行　　滿足文殊願<br>　盡未來際劫　　究竟菩薩行　</p>文殊師利發願經</body></html>
