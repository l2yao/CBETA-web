<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
大寶積經卷第八</p>
<p><span class='byline'>　　　　西晉三藏竺法護奉　詔譯</span><br><p><b>　　<A NAME="n21"></A>密跡金剛力士會第三之一</b><p>聞如是。一時佛遊王舍城靈鷲山。與大比丘眾俱。四萬二千菩薩。八萬四千一切大聖。神通以達。各在十方異佛國會。故來集此。皆得法忍。至不退轉一生補處。逮致總持。辯才無礙周流十方無數佛土。神通自娛。棄諸外學。降伏眾魔消諸怨敵。等心眾生睹一切原。曉了三界眾生根本。普入一切諸度無極。常處閑靜。善權方便靡所不通。諸佛諮嗟宣揚其德。修無數劫奉開士行。積功累德億載兆垓。從無限世心平如地。諸佛土境不可限量。所行清淨。棄眾罣礙除諸陰蓋。其身堅強猶如鉤鎖。得金剛志致道聖性。大師子吼獨步眾會。體解所入得無所畏。光蔽日月闡曜真法。等于三世。去來今得寤惑決疑。深入微妙下於緣起開化剛強。捐捨斷滅有常之想。一切禪思三昧正受。將護暢達處處所入。十方聞聲受無重問。不斷三寶訓誨言教。積德無量興隆道寶。過諸聲聞緣覺之地。行無盡慈遵無極哀。攝四梵行四恩普濟隨時開度。過三脫門至三達智。周旋三界猶如日月。往來四域如轉輪聖王。以勇猛慧度生老死。出入五趣如炬照冥。心無所著猶如蓮華生於污[<a href='javascript:showpic("../fontimg/005204.gif")'>泥/土</a>]。行無增損猶如虛空無所增愛。頒宣三藏如國明君賜報印綬拜與官號。超俗八法不以慼忻。遊入八難化眾危厄。以慧成就轉不退輪。解眾廢亂顯示正真本無之法。發訓超分至一切智三界為震。佛十八法。誨諸愚冥。離於三毒如吹浮雲。以道法舟往度眾生。勸十二海脫生死輪。往來三處濟十二因。諸會菩薩具足功勳。其名曰月施菩薩。月英菩薩。寂英菩薩。首英菩薩光英菩薩。光首菩薩。首積。首寂。鉤鎖。龍忻。龍施。執像蜜天。緣勝。緣手。常舉手。常下手。寶印手。寶掌。普世。宿王。金剛意。金剛步。不動行跡。過三世度。無量跡。無量意。海意。堅意。上意。持意。增意。常慘。常笑。喜根。善照威。離垢。棄惡趣。去眾蓋。極精進。智積。常觀。光世音。大勢至。山頂。虛空藏。不眴。不慕樂。寶上。寶心。善思。善思義。珠結總。豪王。淨王。嚴土。寶事。恩施。帝天。水天。帝罔。明罔。喻天。積快。臂善。白象。香手。眾香手。師子。英普。利意。妙御。大御。寂意。慈氏。普首。童真。其八萬四千菩薩號各如是。爾時於是三千大千佛土。大尊巍巍。釋梵四天王。諸天龍神。阿須輪。迦留羅。真陀羅。摩休勒。揵沓和。諸王官屬咸來集會。阿耨達龍王。和輪龍王。摩那斯龍王。多朱龍王。雪色龍王。無量色龍王。須深龍王。及餘無數百千龍王。并其官屬皆來在會。閑居阿<span class='corr'>須</span>輪。須摩質阿須輪。決河阿須輪。順樹阿須輪。瓔珞阿須輪。狂惑阿須輪。斷絕阿須輪。執鬼阿須輪。各與無數眷屬。圍旋皆來在會。摩竭國王萍沙。及宮人眷屬皆來在會諸比丘比丘尼。清信士清信女。主天。地神。欲行天。色行天。淨居天。悉來在會。彼時世尊。與無央數百千之眾眷屬圍旋而為說經。頒宣菩薩諸大士業。其法名曰淨濟廣布道義。何謂菩薩業。以行布施。開化眾生救濟危厄。修禁戒業。周滿所願十善之事。行忍辱業。備悉諸相八十種好嚴飾己身。行精進業。所造德本一切具足無所缺漏。行禪思業。志性和安成無思議。行智慧業斷眾塵勞。成就聖明化諸不達。行博聞業致無礙辯。所說如流聽者輒受。行功德業。勸益眾生無限之福。行聖明業。緣致無量至真辯才。行寂然業。所興發眾不可思議。行正觀業。棄捨邪行無益之事。行慈心業。常修仁和未嘗懷害。行哀之業。欲濟眾生不厭終始。行喜之業。樂法之樂而以自娛。亦化眾生使慕道法。行於護業。斷無量釁示其罪福。以法兼利。聽法會業。去眾陰蓋令不自大。行出家業。捐捨恩愛戀恨之心世俗之習。行閑居業。所立要義不失一心。行有志業。逮得總持念法不忘以化眾庶。行思念業。其意曉了靡不通達。行遊步業。解義所趣有益不損。行意止業。觀身痛癢心意諸法。行意斷業。皆斷一切眾罪惡法。普修道義諸行妙法。行神足業。輕其身心往來趣厄救眾下劣。行諸根業。具足寂靜。眼耳鼻口身心使定不亂。行諸力業。消眾塵勞瑕穢之非。常能自制亦化眾庶。行覺意業。暢自然法以達正己。行於道業。越眾邪徑九十六種。行真正業。致仁義事無有瞋喜。行解辯業。見眾生心而為開闡。行自歸業。己身自達不須仰人。行善友業。通功勳門濟以慧德。行純性業。普和三世無有欺惑。行應時業。皆能具足越一切難。行聖賢業。所往殊特與眾超異。行宴坐業。如所聞法常奉行之。行四恩業。合聚於眾為演經法。行正法業。順三寶教令不斷絕。曉勸助業。勤化眾生嚴淨佛土。權方便業。普用具足一切愍智。世尊如是。廣為一切宣菩薩業。名曰清淨。於是金剛力士。名曰密跡。住世尊右。手執金剛前白佛言。至未曾有如來至真。快說菩薩號淨濟業經典之要。如向大聖頒宣斯法。我察思議是一切業。皆入菩薩眾德慧業。所以者何。其妙功德悉諸菩薩之所娛樂。所化變示。以是所樂攝導眾生。其慧業者。菩薩雅詞多所悅可。若有菩薩。曉了舉要功德之業。修慧明業。是行第一真實至誠。所以者何。其功德業。則是菩薩善權方便所度無極具足福慶。其斯慧業。則是菩薩智度無極眾行備悉。以是二業。普備一切諸菩薩道而恩廣濟。諸魔官屬莫能當者。以度魔界。菩薩如是至不退轉。當成無上正真之道。計於法本。諸不退轉近佛世尊。皆致如來祕密要藏。恣意頒宣未曾覆匿。於時寂意菩薩。謂密跡金剛力士。密跡。所云有二事業。近於如來慧。仁能樂住宣於如來祕密之業。非諸聲聞緣覺之地所能及逮。況餘凡庶之所及乎。時密跡金剛力士默然不報。時寂意菩薩前白佛言。密跡力士。豈能屈意為斯眾會。隨時敷演諸菩薩密如來祕要。一切眾會普共渴仰欲得聞之。若聞所說心中坦然。忻喜大悅奉菩薩行。具足成就此要密事。心性調和入無極慈。佛告密跡。金剛力士。仁能重任為此眾會。說菩薩密如來祕要。千佛勸歎。卿宣諸菩薩道品諸行。眾會樂聞。密跡金剛力士前白佛言。少能堪任為諸眾會。宣菩薩密如來祕要。假使如來勸佐威神。而見扶接。乘大慧光承佛聖旨。乃敢宣布諸菩薩密如來祕要。猶如世尊。夜闇冥時依燈火明。得見形色往來好醜東西南北所當進退。如是世尊。若見建立。承佛聖旨。所知少小粗舉歎說。佛言善哉。便時宣之。時密跡力士語寂意菩薩。仁者且聽。及諸來會。聞諸菩薩密如來祕要。勿恐勿怖無以懷怖時寂意菩薩告諸會者。如來所宣布四不思議。以是得成無上正真之道。逮最正覺。何謂為四。所造立業不可思議。志如龍王行不可計。禪思一心不可稱限。諸佛所行無有邊際。是為四事。仁者當知。是四不可思議。佛道所行不可思議。為最至尊以成正覺。是故名曰四不可思議。諸仁集會。若聞菩薩諸佛世尊不可思議。不當恐怖而懷畏懼。益加踊躍倍抱恭恪。乃達大道。爾時寂意。即如其像三昧正受。令一切眾會聞如來法。無誹謗者各心忻豫。一切來集眾會場地。天雨眾華諸心念華若干種品。散於佛上及眾會上。以用供養。於是密跡力士。語寂意曰。諦聽諦聽。善思念之。今當宣布諸菩薩密如來祕要夙夜寂然而修惔怕。如來菩薩所言至誠。無分別決乃授道別。從是以往順從菩薩五行。菩薩無有諛諂。不為匿訑。不自貢高。現相應時自在變化。以自在心不計邪佞非法之業。謹慎身行威儀禮節。開化眾生。口無所說不妄有辭。菩薩威儀不可限量。又次寂意。隨眾生行。因可開化一切威儀禮節之事。所行學問禪思禮節。使學若干音響言辭各令明了。男女所行舉動進止威儀禮節。各以大小乳下嬰孩。應見化者各慎威儀。長老中年少小之類。所可應化威儀禮節。尊卑豪賤明愚所行開塞達騃。所行多少威儀禮節。因依訓誨應得度者而開化之。地獄餓鬼畜生之類。諸天龍神。阿須輪。迦樓羅。真陀羅。摩休勒。若人非人。所應開化而誘導之。比丘比丘尼。清信士清信女。釋梵四天王。大神妙天。所應開化而訓誨之。菩薩皆知深淺厚薄難度易化。應病與藥而為說法。使諸貪婬不貪財業。建立威儀隨其禮節。菩薩在彼無為寂然。以身修行。不捨靜默顯身威儀。若有貪嫉各為示現。不惜身命隨時救濟。身行清淨體演光明。諸在地獄餓鬼畜生勤苦之患。濟其危厄。立在安處令無眾難。若有眾生多所吝業。隨其所好現若干種珍寶財業。各使得所。頭目肌肉骨節支體髓腦妻子群從車馬奴僕衣裘。從志所樂皆施與之。若求甘膳上好衣被。皆令充意各得其所。受諸眾生無央數身法界無量舉安無處飽滿一切。道智無窮各現其身。在於十方不可限極。因緣方便亦不可盡。以無數身隨時現體。開化眾生各令得所。若有眾生多貪欲者。婬想情色。化現女像端正殊妙。其人見之喜悅敬向。與共相娛視之無厭如寶明珠。卒便臭穢顏色甚惡。睹是所變心患厭之。便示死亡益用惡見。因為說法無常苦空。一切三界猶如幻化無一真諦。聞之則達。便發無上正真道意。逮不退轉。又彼菩薩以一寶蓋。覆斯三千大千世界。靡不周遍。復能內之於一芥子。若劫燒時皆舉一切著其一掌。斯身不大亦不增減。其身供養周於十方諸佛世尊。復變化華如須彌山。懷之[<a href='javascript:showpic("../fontimg/034301.gif")'>袖-由+戒</a>]上。成為華蓋貢上如來。化一香鑪如千佛土。作一燈炬如須彌山。供奉如來。照琲e沙諸佛國土。以貢上佛。以細帛[<a href='javascript:showpic("../fontimg/057087.gif")'>疊*毛</a>]裹覆其身。灌用麻油以為燈火。自然己身演其光明。照遍三千大千佛土。若眾生見怪之所以。或得想念菩薩境界。睹此變化。無央數眾皆發道心。得悅可意充實飽滿。被弘誓鎧現和羅勢。執於無極。手持金剛力士侍佛而自顯燿眾人恐怖自歸作禮。菩薩大士聽受經法。示大力士在於塚間。大聚眾人自現身死。形體廣長棄大塚間。又諸禽獸食噉其肉。四足兩足服食其體。壽終之後皆得生天。緣是為本乃至滅度。悉是菩薩本願殊特之所致也。所以者何。其彼菩薩本發意時。心自要誓。設使有人禽獸飛鳥。見我身死來噉肌肉。壽終生天度世得道。奉持禁戒所願者得。如是寂意。當作是觀。菩薩所行隨時之儀而開化之。密跡金剛力士謂寂意菩薩。乃往過去久遠世時。是閻浮利天下廣大。周合一域。有八萬四千國。其餘郡縣丘聚無數百千。人民熾盛不可計限。爾時多有財寶衣食。自然周匝充滿。眾奇寶樹交絡屋宅。斯諸眾生有若干疾不安眾患多羸瘦者。金痍療瘡疽痛惡疾。又有無數百千良醫。所不能療。眾人得疾積有年歲。無能自安求哀自歸。當是眾人遭是其厄則無救護。各自稱怨。呼天龍神。揵陀羅。真陀羅。摩休勒。人與非人。誰能療治消我病厄。菩薩爾時為一切首。現為良醫療眾人疾。常用慈心。專精走使侍從其後。猶如奴僕給所當得。以報恩慈濟人危厄。是故寂意。乃往古世。今斯世尊。當爾世時作天帝釋。名曰善自。在於天上遙見眾人得若干病困厄難言。以天耳聞眾人厄困呻呼悲嗟。見聞如是興大悲哀。心自念言。今此眾人。委厄甚困。無所歸依。今吾應宜濟眾困厄。其無救者為立善救。無所依者為設眾依。無所歸者為造受歸。爾時天下閻浮利中。有一大國城名曰具留。彼時天帝菩薩去國不遠。化作一蟲獸名曰仁良。自然化生在其國界。時天帝釋往在虛空。以偈告語天下閻浮利人<p class='lg'>　去此國土不大遠　　而有一蟲名仁良<br>　其有服食此蟲肉　　則得免濟一切厄<br>　汝等勿恐莫懷懼　　睹其蟲身恣取肉<br>　終不抱瞋無厭穢　　斯是神妙好良藥　</p><p>密跡金剛力士。復語寂意菩薩。爾時彼大國城郡縣村落丘聚眾疾。諸彼病人。聞此音聲咸皆集詣具留大國。到其蟲所。取其肌肉各齎來歸。以救療病各得除愈。其蟲身肉如故不減。時其國界空野中蟲。說是頌曰<p class='lg'>　以斯之言要　　令眾成佛道<br>　使吾妙智慧　　究竟無窮盡<br>　周習學禁戒　　取肌肉施與<br>　以是至誠辭　　速逮正真道　</p><p>密跡金剛力士曰。如是寂意。其天下閻浮利諸有病者。皆往取是仁良蟲肉。悉服食之。療體之病靡不得瘳。於時其蟲愍慈眾生。其身如故亦不增減。各各截取復生如故。其身完具亦不缺漏。郡國縣邑州城大邦諸有苦患。敢來食此仁良蟲肉。皆得安隱。七日之中。使天下人無復疾病眾患之難。唯去身病。未消心疾婬怒癡疹。時天下人男女大小。皆得安隱無復身患。各心念言。今我等身以何方便。報答仁良所育慈養。乃能被荷眾病得愈。身得安隱永無眾患。諸病愈者普共集會。詣具留國到仁良蟲所。皆共叉手。為仁良蟲說此偈言<p class='lg'>　仁為是救護　　仁身良醫藥<br>　咸令我除患　　以何報仁養　</p><p>爾時仁良蟲。自沒其身現天帝形。為大眾人而說頌曰<p class='lg'>　如吾今日身　　不用眾居業<br>　不以飲食供　　金銀及珍寶<br>　不以好象車　　不快馬細車<br>　男女諸大小　　咸供心和同<br>　皆改往修來　　身奉行十善<br>　各相向慈心　　展轉相愍傷<br>　相見如骨肉　　猶如父母子<br>　心不懷害念　　乃報其慈養　</p><p>密跡金剛力士。語寂意菩薩。時彼眾人聞。其訓誨。宿福所化皆共奉行是十善業。具足清淨不令缺漏。如是寂意。時天下人男女大小。奉行十善終身沒已。不墮惡趣三厄之難。壽終之後自然得生忉利天上。又天帝釋。為講說法開示大業。皆發無上正真道意。應時悉立不退轉地。寂意當了。是則菩薩所修密行。護身清淨不惜身命。以己用施開化救濟。無數眾生。使至大道。佛告寂意菩薩。身所行眾密堅固牢強。不可破壞猶如金剛。其身散以眾人所學從志律故。雖欲毀之不能破壞。眾生以學從學法住一切不壞。所宣言教。火不能燒刀不能傷。其身堅強要不可毀。猶如寂意。其菩薩身。身順法律調化眾生。其菩薩心。不以寂然。不懷妄想。一切眾生身悉本無。其己亦然。亦復本空。以了本無己身本無。一切諸法亦復本無。諸法本無。又解己身以歸本無。一切諸法亦復本無。諸法本無。己身自然亦歸本無。己以本無。過去當來今現在法亦復本無。去來今法以了本無。又復己身亦復本無。過去本無。當來本無。而不錯亂。當來本無。不與過去本無相違也。過去本無。不與現在本無相違也。現在本無。不與過去本無相違也。現在本無。不與過去當來相違也。過去當來本無。不與現在本無相違也。其當來本無。不與現在本無相違也。去來今現本無。不與現在本無而相違也。其去來今本無。行者諸陰諸種諸入眾衰四大。未曾相違也。設使生死及與無為自然本無。生死本無。以無所行本無自然。無行本無。不違本無。諸行本無自然。又族姓子所謂本無。其本無者等無有異。不離於欲。無所成立。本無諍訟。是諍訟者與諸諍訟亦無所諍。以無所諍其本無者亦無所諍。是則名曰如來本無。如來無像歸斯本無。是則名曰如來形像。普現一切諸所色像。是故形像如來形像一切本空。是則名曰如來之像。是故菩薩現一切像。如來未曾造現形像。無像無諍。爾乃普現一切眾像。不以本無有所成立。以本無業自觀其身諸身本無。自察法身一切諸身皆無有身。觀如來身。曉一切身從因緣生以了法身。本所從行因與法身乃成法身。無陰種諸入。則曰法身行平等業。消除眾生所見之緣。若有所聞。所更麤細。猶如寂意。耆域醫王合集諸藥。以取藥草作童子形。端正姝好世之希有。所作安諦所有究竟。<span class='corr'>殊</span>異無比。往來周旋住立安坐。臥寐經行無所缺漏。所顯變業。或有大豪國王太子大臣百官貴姓長者。來到耆域醫王所。視藥童子與共歌戲。相其顏色病皆得除。便致安隱寂靜無欲。寂意且觀。其耆域醫王療治世間。其餘醫師所不能及也。如是寂意。若菩薩奉行法身。假使眾生婬怒癡盛。男女大小欲相慕樂。即共相娛。貪欲塵勞悉得休息。以得休息於內息想。謂離熱欲。因斯受化。皆是菩薩所願具足。如是寂意。若菩薩行善修法身。斯諸菩薩則是法身。示以飲食充實斯體。不服摶食以安其身。以斷眾膳。愍傷眾生而現復食。不以飯食入於體堙C不著身中。又其法身力不增損。菩薩法身不知所生。亦無有死。無終無始。而隨習俗現有生死。雖現終沒。解一切法悉無所行。示現所生。暢一切法。無為無會。一切諸法。雖有所生悉無所生。皆曉諸行自現其身。諸根闕減。而所遊行不毀法身。則以法身法食法力。以法自歸了如來身。寂意。欲知如來身者。即虛空身而無等倫。處於三界為最至尊。施於眾生身無所歸。不可譬喻而無比類。其身清淨捨垢無塵。其身本淨而無沾污。自然鮮明永無塵冥。本性仁和悉無所生。其身寂然。不為心意識所見拘繫。其身自然。猶如幻化野馬水月。其身已度空無相願。其身普周十方虛空。心悉平等了三界本。一切眾生無有吾我。其身無底不可限量。無作無想。斯身無著無所思念。所住真諦致不可還。其身無像自然現像。無痛現痛。自然無想而現有想。無生死識而自然現諸生死識。無地水火風因其示現地水火風四大之身。解諸世間一切現法皆虛不實。眼無所見。耳無所聞。鼻無嗅香舌不在味。身不倚行永消眾識。意無所受心無轉移。無心意識。解了真諦未曾進退。爾時寂意。如來法身若有菩薩。以能逮斯如來等身。靡不周普奉菩薩行。在此三千大千世界。諸四方域郡國縣邑州城大邦。悉化其身皆遍現之。一切眾魔不能見知菩薩所為。現若不現悉能明了微妙之業。雖無所現。普現一切未曾念行。見聞知識有所修行。開化眾生。不以身行失四意止。為眾生類。因現其身無常苦空非身之義。解達諸身本法悉寂。為眾生現身歸壞敗。其以報應求於身者。以是退轉。以是求報。隨四顛倒。其有解睹無作無見。曉知其身。猶如草木牆壁瓦石。為諸眾生現清淨身。如是寂意。曾為菩薩。從錠光佛授決以來。致於密身清淨之體。正使菩薩口有所宣。悉無言說。又有寂意。如來所說隨時之宜。因其想念。說菩薩密身之寂靜。從是轉進而得拔濟。所至無際。所謂菩薩身之祕密由得自在。菩薩以宣己身祕密。粗舉其要。假欲具說江河沙劫。不能究暢。密跡金剛力士謂寂意菩薩。何謂言密。其言清淨隨眾生類。墮畜生中多少限數。菩薩亦現若干音響言語其察音響現若干辭。順其眾生章句言語。而演言教。隨時頒宣而與談語。說其苦樂善惡之處。其菩薩音一切普入靡所不達。或有歌戲幻化瞋喜。演其音句。隨其眾生言辭音響。而入訓誨。因其一切身意所信心所好樂。菩薩悉解而分別之。各使聞了。寂意菩薩問密跡力士。菩薩所化音響如何。密跡答曰。從其眾生一切音響。又菩薩音所順無限。猶如眾生所生之處心念各異。五趣音辭各各不同。不可稱計。菩薩如是各從音辭。亦無言辭。是則名曰隨眾生音無不達之曉無所有。當作是觀。一切眾響所宣言辭。終竟一切不可思議。言無窮極。是為菩薩所化隨時。不可喻盡。自恣頒宣不可計響。或演釋梵四天王音。或復恣宣諸天龍神。阿須輪。迦樓羅。真陀羅。揵沓和。摩休勒。人與非人。隨眾生音上中下聲麤細好醜。而演音響喜悅一切。於是頌曰<p class='lg'>　以如言辭　　多所解決　　敷演無數<br>　所說言教　　療以慈心　　達入愍哀<br>　宣布廣說　　喜悅護意　　天帝合集<br>　柔軟和調　　若有聞斯　　蔽眾音響<br>　因從伎樂　　所演悲聲　　頒宣斯出<br>　經典訓誨　　諸真陀羅　　思好雅頌<br>　其音喻此　　普悉具足　　聞令欲止<br>　婬心不興　　一切山神　　皆好音樂<br>　計於欲界　　眾諸妙音　　諸伎樂出<br>　諸天聲響　　皆悉起此　　誠可愛悅<br>　其法音聲　　隨時方便　　所宣歌頌<br>　消瞋恚欲　　除去癡慢　　自大之行<br>　分別暢了　　行所歸趣　　以聞道術<br>　宣傳之故　　其在色界　　一切諸天<br>　皆能悅可　　斯諸天意　　因得聽聞<br>　殊異言教　　在世發意　　當成佛道<br>　龍揵陀羅　　摩休勒等　　一切妓樂<br>　若干種品　　德海若宣　　微妙音教<br>　眾生皆悅　　心豫踊躍　　入無央數<br>　若干音響　　閻浮天下　　所居人民<br>　其音普遍　　入斯眾生　　若得聞者<br>　悉得度脫　　虛空天神　　及此地祇<br>　其聲通達　　咸至彼間　　皆得聞教<br>　莫不悅豫　　僉然決疑　　悉心歡欣<br>　哀鸞鵠鴈　　赤嘴鴉音　　山鳥孔雀<br>　鸚鵡[<a href='javascript:showpic("../fontimg/047036.gif")'>昆*鳥</a>]雞　　鴈殊異鳥　　耆域鴛鴦<br>　若聞此聲　　皆可意悅　　師子虎狼<br>　熊羆猿猴　　麑鹿騾驢　　野狐諸兔<br>　象馬狗犬　　牛羊豬類　　聞其音聲<br>　可意喜悅　　四足二足　　諸有形貌<br>　其多諸足　　諸無足者　　皆樂聞是<br>　解知音聲　　宣布受誨　　捨眾邪業<br>　於斯三千　　諸國有音　　最上中間<br>　及豪下賤　　地獄餓鬼　　至畜生類<br>　諸天人民　　眾諸音響　　行無妄見<br>　唯念至真　　亦無想求　　未曾諍訟<br>　奉行所業　　志存道心　　頒宣令現<br>　當應時節　　己以專一　　忍眾生諍<br>　以音教告　　百億國土　　從是通達<br>　江河沙數　　不倚財業　　心無所行<br>　諸佛國土　　所有眾魔　　此等得聞<br>　斯大和聲　　悲哀將護　　所救如是<br>　出入行步　　悉為興禮　　正使眾生<br>　有百千億　　其心各抱　　若干志念<br>　聞是言辭　　不以蔽礙　　叉其十指<br>　稽首作禮　　臥寐聾啞　　口不能言<br>　跛蹇無足　　諸大疾病　　彼若聞此<br>　微妙善語　　宣暢柔和　　至好音教<br>　心常懷念　　塵勞危厄　　口所宣說<br>　億載塵勞　　其得聞是　　清淨法音<br>　開化烏鳥　　致於清涼　　口所宣布<br>　眾生悉聞　　諸佛經法　　及諸聖眾<br>　布施禁戒　　行忍辱事　　精進一心<br>　智慧之法　　說意所存　　功勳眾行<br>　億百千劫　　不能暢盡　　本際無底<br>　其意無量　　演於佛音　　所往無極　</p><p class='juan'>
大寶積經卷第八</p>
</body></html>
