<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
大寶積經卷第二十一</p>
<p><span class='byline'>　　　　大唐三藏菩提流志奉　詔譯</span><br><p><b>　　<A NAME="n52"></A>被甲莊嚴會第七之一</b><p>如是我聞。一時佛住王舍城迦蘭陀竹林。與大比丘眾及諸菩薩摩訶薩俱。悉從種種佛剎來集。爾時世尊。無量百千眾所圍遶供養恭敬。時彼眾中有菩薩摩訶薩。名無邊慧。即從坐起。偏袒右肩右膝著地。稽首作禮合掌向佛白言。世尊。我有少疑請問如來。願垂聽許為我宣說。爾時無邊慧菩薩摩訶薩。而說偈言<p class='lg'>　大雄大丈夫　　世間無與等<br>　我為眾生故　　少疑當請問<br>　不起師子座　　現身遍十方<br>　一切異論中　　無能傾動者<br>　智藏無邊際　　諸力無有量<br>　世尊一一力　　普能度世間<br>　善住一切智　　善住於十力<br>　無畏大師子　　最勝無上尊<br>　十八不共法　　如來之所有<br>　照明於世間　　摧伏諸外道<br>　了知一切法　　是故無過上<br>　無失大導師　　我疑當請問<br>　無邊離垢智　　大海不動智<br>　境界無礙智　　我疑當請問<br>　世尊善修集　　於道無疑惑<br>　安隱大導師　　我疑當請問<br>　已度諸暴流　　已斷諸結縛<br>　能拔眾毒箭　　我疑當請問<br>　已破無明[<a href='javascript:showpic("../fontimg/016693.gif")'>穀-禾+卵</a>]　　已息煩惱熱<br>　清涼善安住　　我疑當請問<br>　無畏無上智　　無著無礙智<br>　法海一切智　　如來已證得<br>　佛無量功德　　智證悉圓滿<br>　盡一切有漏　　破諸煩惱見<br>　世尊多積集　　無量大功德<br>　不思議法王　　我疑當請問<br>　世尊殊勝智　　普能照世間<br>　演暢法光明　　無邊功德海<br>　導師法光故　　遍照於世間<br>　是故世間中　　佛法光明現<br>　法海一切智　　辯才無有上<br>　精進不思議　　清淨離諸見<br>　佛眼無邊故　　智境亦無邊<br>　世間無等尊　　我疑當請問<br>　法王大牟尼　　能斷眾生惑<br>　導師我當問　　願隨其意樂<br>　我觀一切處　　天上及人間<br>　無有等如來　　普遍照明者<br>　善住諸功德　　莊嚴大丈夫<br>　不思議法王　　仙中照曜者<br>　譬如大雪山　　眾寶端嚴處<br>　世尊安法座　　端嚴亦如是<br>　妙音大精進　　能宣悅意聲<br>　眾生若得聞　　善根悉清淨<br>　世尊人中勝　　時演法光明<br>　以是諸眾生　　隨意便開覺<br>　知時知眾會　　知人大導師<br>　敷演法光明　　以時智慧者<br>　梵音大精進　　願賜清淨言<br>　如天雨大地　　法潤遍霑洽<br>　世尊處眾會　　普宣法雨已<br>　於此法悕望　　眾生皆滿足<br>　最上勝安住　　如王處妙高<br>　惠施諸眾生　　能令眾歡喜<br>　大雄兩足尊　　不思議境界<br>　一切諸眾生　　無有能知者<br>　無量大丈夫　　眾會已和合<br>　依怙大牟尼　　志求佛境界<br>　我於佛境界　　發趣故來集<br>　導師無礙智　　如何疾開覺<br>　我隨其意樂　　瞻顏欲請問<br>　世尊願開示　　為斷諸疑惑<br>　若聞無上法　　便得心歡喜<br>　踊躍充遍身　　能斷眾疑網<br>　法王無上尊　　一切智無畏<br>　一切知見者　　我疑當請問<br>　佛於一切法　　無有少疑惑<br>　精進大導師　　我疑當請問<br>　無上斷疑者　　於法不疑惑<br>　無邊功德海　　我疑當請問<br>　無邊大光明　　無邊大功德<br>　無邊清淨智　　我疑當請問<br>　無邊精進智　　無邊境界智<br>　無邊饒益智　　我疑當請問<br>　世尊無邊智　　離邊及無邊<br>　能斷一切疑　　我疑當請問<br>　不思議法王　　垂哀聽我問<br>　見許我當問　　牟尼為宣說<br>　請問一切智　　釋迦名稱尊<br>　若垂聽許我　　願決我疑網　</p><p>爾時世尊。告無邊慧菩薩摩訶薩言。無邊慧。汝今於我渴仰志求。欲於如來幾何所問。若有問者我當解說。爾時世尊。而說偈言<p class='lg'>　告無邊慧　　汝欲何問　　悉應問之<br>　我當解說　　如彼所問　　一一發明<br>　隨其樂欲　　速為開示　　我為汝說<br>　一切無疑　　如汝志求　　稱汝所問<br>　汝今時問　　如時如義　　以時問故<br>　我決定說　　如汝意樂　　問所應問<br>　我皆隨順　　為汝說之　　汝今時問<br>　我亦時說　　斷汝疑網　　當得無疑<br>　我為法王　　了義究竟　　於一切法<br>　得無疑惑　　我於諸法　　正覺難思<br>　如眾生意　　所問為說　　我於諸法<br>　悉無有疑　　時而問者　　速當為說<br>　我時為說　　無有疑惑　　如其意樂<br>　釋彼所疑　　我常了知　　時及眾會<br>　諸眾生等　　意趣所同　　亦常觀察<br>　一切眾生　　有欲無欲　　彼皆明見<br>　若有智者　　能善修行　　我皆以時<br>　正法開悟　　若無智者　　愚癡迷亂<br>　彼無慧明　　不尊重法　　若無尊重<br>　於法不求　　雖聞此法　　無大明智<br>　法善巧者　　於法希求　　若聞此法<br>　得大明智　　樂大乘者　　求人中尊<br>　聞斯法已　　得大明智　　佛無上智<br>　不思議智　　而發趣者　　聞皆滿足<br>　樂無礙智　　求最上尊　　彼聞此法<br>　得大饒益　　若有智性　　求不思議<br>　彼聞此法　　得無上智　　若有眾生<br>　求佛道場　　轉無上輪　　得法歡喜<br>　愛樂精進　　於法尊崇　　聞離垢法<br>　欣然踊躍　　若有眾生　　樂善修習<br>　以法光明　　說無上法　　荷諸重擔<br>　無邊策修　　彼聞法已　　歡喜充滿<br>　若有希願　　善法思惟　　於彼慈哀<br>　為之開釋　　哀愍汝等　　隨汝所問<br>　我能決定　　當斷汝疑　　我多千歲<br>　修行善巧　　疑惑已除　　知汝意樂<br>　若有疑者　　恣汝所問　　當為汝說<br>　斷諸疑惑　　若有疑者　　恣汝所問<br>　如其樂欲　　我當說之　　若有疑者<br>　恣汝所問　　我住於法　　得無動搖　</p><p>爾時無邊慧菩薩摩訶薩白佛言。世尊。如來應正遍知。我於菩薩乘中少有所疑。今當請問。何等善丈夫遠離於怖畏一心正念。為諸眾生被大甲冑。於大甲冑而莊嚴之。起大愛樂而尊重之。以不放逸乘此大乘。以大清淨平正之道。無諸堆阜瓦石荊棘眾惡雜穢。諸見稠林亦無毒刺苦惱坑陷。亦無繫執怖懼艱難。正直無曲如理平道。無障礙道。剪諸稠林。裂一切網。遠離黑闇。蠲除愛著捨和合故。而發趣於阿耨多羅三藐三菩提。世尊。如來應正遍知。我於此義故致斯問。何等善丈夫。何等大甲冑。被此甲冑乘於大乘。以斯大道而當發趣。世尊。應說諸菩薩摩訶薩甲冑莊嚴。安住於道。安住諸法理趣善巧。於法理趣住善巧故。而能起於諸法理趣善巧光明。法光明故不捨甲冑。乘於大乘。以不退轉精進之力。無忘念根。相續慧力。速能成就法界理趣分明善巧。往詣道場轉于法輪。為諸眾生演說法故。一切眾生如其所願。如其發趣解脫生死。世尊。如來應正遍知。此之大乘。我欲利益安樂眾生故問斯義。世尊。如來一切知者。一切見者。以何等法成就諸菩薩摩訶薩一切諸法海印三昧。以三昧故令諸菩薩摩訶薩乃至未證阿耨多羅三藐三菩提猶不退轉。世尊。如來知見成就未曾有法。善諸眾生智慧之藥。故我問耳。爾時無邊慧菩薩摩訶薩。而說偈言<p class='lg'>　為諸菩薩故　　我問兩足尊<br>　一切知見者　　甚深佛法義<br>　大乘所修行　　何定能發趣<br>　我今皆請問　　饒益諸眾生<br>　云何善丈夫　　能被無邊甲<br>　如是被甲已　　云何當發趣<br>　云何起樂欲　　云何愛於彼<br>　云何大精進　　云何不放逸<br>　云何諸菩薩　　乘於此大乘<br>　乘已復云何　　此事應當說<br>　云何乘大乘　　發趣菩薩道<br>　唯願世尊師　　速為我宣說<br>　云何平正道　　平等而發趣<br>　於諸見稠林　　剪伐痤L倦<br>　於諸境界中　　云何得超越<br>　云何以平等　　裂於貪愛網<br>　云何除黑闇　　得大智光明<br>　彼諸菩薩等　　云何當發趣<br>　云何能觀察　　遠離眾結縛<br>　云何諸菩薩　　離縛善安住<br>　云何諸菩薩　　超過大怖畏<br>　善巧諸法義　　發趣於無上<br>　菩薩<span class='corr'>被</span>何等　　無邊大甲冑<br>　被斯甲冑已　　乘於此大乘<br>　云何諸菩薩　　發趣平正道<br>　我今所問者　　世尊應演說<br>　菩薩云何得　　莊嚴大甲冑<br>　莊嚴無上乘　　世尊應演說<br>　安住於斯道　　及彼道莊嚴<br>　諸法之善巧　　世尊應演說<br>　云何能了知　　法界之理趣<br>　法善巧光明　　世尊應演說<br>　云何諸菩薩　　得此法光明<br>　究竟一切法　　世尊應演說<br>　云何諸菩薩　　得法光明已<br>　不捨大甲冑　　由是而發趣<br>　云何諸菩薩　　乘於此大乘<br>　精進不退轉　　由是而發趣<br>　云何諸菩薩　　志念常堅固<br>　能以智慧力　　而得善調伏<br>　云何得法界　　理趣之善巧<br>　法王不思議　　世尊願宣說<br>　云何能速往　　至於菩提場<br>　轉于大梵輪　　世無能轉者<br>　云何無所動　　演說於諸法<br>　為一切眾生　　如其昔所願<br>　演說諸法故　　解脫於生死<br>　云何令眾生　　究竟獲安樂<br>　饒益眾生故　　我問世導師<br>　一切知見者　　願為我宣說<br>　當以何等法　　成就諸菩薩<br>　一切法大海　　所作印三昧<br>　樂求佛法者　　渴仰大菩提<br>　若聞此法者　　舉身悉充悅　</p><p>爾時世尊。告無邊慧菩薩摩訶薩言。善哉善哉無邊慧。汝於往昔供養承事無量諸佛。種諸善根集諸功德不可稱量。於此深法欣求渴仰。以大志樂成就眾生。而興大悲問於如來。汝今諦聽善思念之。吾當為汝說諸菩薩摩訶薩以功德成就。而發趣於阿耨多羅三藐三菩提。唯然世尊。願樂欲聞<p>爾時世尊。告無邊慧菩薩摩訶薩言。無邊慧。諸菩薩摩訶薩。為阿耨多羅三藐三菩提被甲冑者。為欲攝取諸眾生故被大甲冑。為諸眾生布施清淨故被大甲冑。為諸眾生持戒清淨故被大甲冑。為諸眾生忍辱清淨故被大甲冑。為諸眾生精進清淨故被大甲冑。為諸眾生禪定清淨故被大甲冑。為諸眾生智慧清淨故被大甲冑。為諸眾生獲安樂故被大甲冑。為諸眾生起饒益事相應心故被大甲冑。為諸眾生貪瞋癡病作對治故被大甲冑。為大功德作善巧故被大甲冑。為無上智善圓滿故被大甲冑。為諸眾生生死怖畏作救護故被大甲冑。為欲顯現無等等智善圓滿故被大甲冑。於此三千大千世界。所有諸魔若魔眷屬。若魔使者住魔業者。及行諸見稠林險逕。一切外道諸遮羅迦出家。吠陀烏摩利迦。路伽耶陀。及此外道相應之輩與交戰故被大甲冑。諸菩薩摩訶薩如是被於大甲冑已。不捨甲冑起大精進。能入一切眾生界中。以忍安住遠離怖畏。不驚不懼不動不亂。而復被於無邊甲冑。所謂救護一切眾生甲冑。剪一切見稠林甲冑。破諸魔軍甲冑。能授智慧甲冑。無邊津梁甲冑。度諸重擔甲冑。增長淨信甲冑。安住尸羅甲冑。淨治業藏甲冑。一切清淨力藏甲冑。方便善巧力藏甲冑。能斷一切執著甲冑。不退不悔智慧甲冑。諸菩薩摩訶薩。被於如是大甲冑已亦不捨離。乃至盡邊際。堅固精進力曾不動搖。而發趣於阿耨多羅三藐三菩提。爾時世尊。而說偈言<p class='lg'>　菩薩被甲冑　　為攝諸眾生<br>　眾生無邊故　　被甲亦無邊<br>　布施清淨故　　一切令充悅<br>　為利諸眾生　　乃被斯甲冑<br>　持戒清淨故　　饒益於世間<br>　為利諸眾生　　乃被斯甲冑<br>　忍辱清淨故　　勇猛善安住<br>　為利諸眾生　　乃被斯甲冑<br>　精進清淨故　　成就不退轉<br>　為利諸眾生　　乃被斯甲冑<br>　禪淨定清故　　所行境亦然<br>　為利諸眾生　　乃被斯甲冑<br>　智慧清淨故　　無漏無過上<br>　為利諸眾生　　乃被斯甲冑<br>　一切諸眾生　　樂具悉當與<br>　善知此義故　　乃被斯甲冑<br>　菩薩於眾生　　能為饒益事<br>　以清淨四攝　　普遍諸有中<br>　若病貪瞋癡　　而為對治者<br>　授諸眾生藥　　所患令消除<br>　由是諸菩薩　　善能被甲冑<br>　於功德資糧　　獲無邊善巧<br>　眾生生死苦　　逼迫不安隱<br>　我當為救護　　被甲冑無邊<br>　無邊生死苦　　我能令解脫<br>　愛見網所縛　　一切皆當斷<br>　於此煩惱網　　一切能斷者<br>　堅固精進力　　勇猛而被甲<br>　一切諸眾生　　令住安樂道<br>　以是趣涅槃　　安隱而無上<br>　以大精進力　　乃被斯甲冑<br>　當共一切魔　　敵戰嘗無倦<br>　若住於諸見　　稠林而行者<br>　路伽耶陀等　　被甲利於彼<br>　及餘無量眾　　行諸非道者<br>　於彼咸利益　　故被甲無邊<br>　如是被甲已　　不捨於甲冑<br>　起大精進力　　被甲勝堅固<br>　入於生死界　　以忍得安住<br>　成就堅固忍　　被甲無過上<br>　遠離於怖畏　　亦無有驚懼<br>　被無邊甲冑　　一切勤修習<br>　善住於甲冑　　常能正了知<br>　寂然不動搖　　不亂不退轉<br>　被如是甲已　　智者復當被<br>　救護眾生甲　　破壞眾魔甲<br>　無邊津梁甲　　一切悉當被<br>　勇猛勝智人　　被已得安住<br>　為大重擔故　　被甲無有上<br>　度一切眾生　　苦擔悉令脫<br>　增長清淨信　　善住於六根<br>　戒得共相應　　被甲無過上<br>　成就勇猛智　　菩薩能安住<br>　威儀戒相應　　被甲無所動<br>　於昔勝尊眾　　清淨修諸業<br>　是故被甲冑　　而常不怯弱<br>　以愛眾生慧　　饒益諸世間<br>　通達於方便　　被甲善安住<br>　於巧方便智　　菩薩能通達<br>　如是被甲已　　斷除眾結縛<br>　遠離一切執　　正信不違背<br>　被甲之智人　　發趣於無上<br>　菩薩能決定　　自利及利他<br>　以善精進力　　堅固無退轉　</p><p>復次無邊慧。諸菩薩摩訶薩。於無量劫荷諸重擔被大甲冑。如是甲冑。若魔若魔眷屬或魔使者。及行邪見稠林惡磧。諸眾生等所不能見。何以故。無有形色不可示現。無對無相捨相離相無名字故。無邊慧。假使飛箭量如須彌。攢鋒激射無能中者。設以三千大千世界所有眾生。一一為魔。各有若干魔軍眷屬。競共俱時發諸利箭。亦如須彌彼終不能壞。諸菩薩摩訶薩。如是甲冑乃至不能損一毛端。於諸菩薩摩訶薩意。尚猶不能令有異念。何況身也。諸菩薩摩訶薩。若以一心摧伏彼者。能令眾魔退散消滅善能安住。如是甲冑而不動搖。一切眾生無能壞者。何以故。以無相故。非諸眾生見所行故。一切眾生不能見知。諸菩薩摩訶薩。而能了知一切法故。如實知見被大甲冑。為欲救護諸眾生故。於一切法無所執著。為欲饒益諸眾生故。於一切法亦無所得。是故眾生不能見知。如是甲冑無有形相無有示現無言說故。不與色相應。不與受想行識相應。不與內相應。不與外相應。不與亦內亦外相應。不與非內非外相應。不與界相應。不與處相應。不與地界相應。不與水界相應。不與火風空界相應。不與欲界相應。不與色無色界相應。不與有作相應。不與無作相應。不與亦有作亦無作相應。不與非有作非無作相應。不與聲聞地相應。不與獨覺地相應。不與佛地相應。不與語言道相應。亦不與色因相應。不與色相相應。不與受想行識因相應。不與受想行識相相應。亦不與相非相相應。亦不與一切法相應。非不相應。無有繫縛。無有解脫。亦非算數譬喻可知。以一切法過諸數故。如是甲冑。一切法見皆不可得。色見不可得。受想行識見不可得。乃至無少法見可得。如是甲冑不與一切法相應。非不相應。不與色相應。非不相應。不與受想行識相應。非不相應。於一切法若相應不相應彼皆遠離。如是甲冑。亦無有作。作者無故。亦無有相。相非有故。無處所相。無和合相。無有分別。無有動搖。無有攀緣。無性可見。被甲冑者亦不可得。如是被甲亦不可見。何以故。諸菩薩摩訶薩被甲冑時。而不見有誰為被甲。何處被甲。從何被甲。亦不見有我能被甲我所被甲。亦不見有此處被甲他處被甲。亦不見有如是被甲所為。眾生於一切法無所行故。無所有故。諸菩薩摩訶薩。被如是甲冑則被如來所被甲冑。身不可得。心不可得。意不可得。不可得故遠離分別。諸菩薩摩訶薩。若住少法。若得少法。現被甲冑。當被甲冑。不應說名被大甲冑。若心超過。乃可說名被不思議大甲冑也。諸菩薩摩訶薩。不為少眾生故被大甲冑。亦不為一劫眾生故被大甲冑。亦不為百千劫百千俱胝劫。百千那由他俱胝劫。諸眾生故被大甲冑。為於無量無數劫中諸眾生故被大甲冑。是故說名被於無量大甲冑也。諸菩薩摩訶薩被甲冑時。被於不住眾生想甲冑。不起我想甲冑。離眾生想甲冑。滅我想甲冑。知眾生性甲冑。知我性甲冑。過想受甲冑。知一切法無作相甲冑。空相甲冑。無想相甲冑。無願相甲冑。知一切法無生相甲冑。無滅相甲冑。知一切法差別性相甲冑。無差別性相甲冑。知一切法事相甲冑。無事相甲冑。無邊慧。若住於事而被甲冑。終不說名被大甲冑。以諸菩薩摩訶薩不住於事求大智慧。是故說為被大甲冑。爾時世尊。而說偈言<p class='lg'>　無量千劫中　　被大無邊甲<br>　為欲令眾生　　解脫諸苦惱<br>　如是大甲冑　　若魔若魔使<br>　作諸魔業者　　眼所不能見<br>　及餘眾生等　　行見稠林者<br>　甲冑不思議　　亦非彼所見<br>　無色無形像　　無對無相待<br>　甲冑不思議　　故非眼所見<br>　無名亦無相　　遠離一切相<br>　甲冑無有邊　　故無相見者<br>　假如須彌箭　　攢鑽來中射<br>　甲冑不思議　　令箭自摧折<br>　世界所有魔　　亦以須彌箭<br>　於斯大甲冑　　競共來激射<br>　然於大甲冑　　不損如毛端<br>　甲冑不思議　　無能摧壞者<br>　由是諸菩薩　　身心無變異<br>　甲冑不思議　　誰能傾動者<br>　若以一念心　　摧伏諸魔眾<br>　菩薩不思議　　魔軍咸退散<br>　如是大甲冑　　未嘗有動搖<br>　一切諸眾生　　而無能見者<br>　一切諸眾生　　不知甲冑相<br>　是故諸眾生　　眼所不能見<br>　菩薩為依怙　　能知一切法<br>　猶若勝金剛　　斯為善被者<br>　不受一切法　　救護諸眾生<br>　順諸佛法故　　斯為善被者<br>　甲冑無所取　　隨順一切法<br>　甲冑不思議　　斯為善被者<br>　甲冑無示現　　淨治一切法<br>　諸法離言說　　無能示現者<br>　不與色相應　　不與受相應<br>　不與想行識　　相應及和合<br>　不與內相應　　不與外相應<br>　不與內外俱　　相應及和合<br>　不與界相應　　不與處相應<br>　若界若處中　　亦無有和合<br>　不與地相應　　不與水相應<br>　不與火風空　　相應及和合<br>　不與欲相應　　不與色相應<br>　不與無色界　　相應及和合<br>　一切無所得　　不與諸有作<br>　不與諸無作　　相應及和合<br>　甲冑不思議　　無住無和合<br>　無縛無解脫　　亦無不相應<br>　甲冑無邊際　　不共聲聞地<br>　不共獨覺地　　相應及和合<br>　乃至諸佛地　　及與一切法<br>　一切不相應　　一切不和合<br>　種種語言道　　而無能及者<br>　甲冑無有邊　　無體難思故<br>　不與一切法　　相應不相應<br>　甲冑不思議　　超過一切數<br>　甲冑無有上　　無縛無非縛<br>　亦無有色相　　受想行識相<br>　不與彼諸相　　相應及和合<br>　不與諸法相　　相應不相應<br>　亦不與無相　　相應及和合<br>　甲冑無有上　　無縛無解脫<br>　一切諸法中　　不墮一法數<br>　一切諸法中　　甲冑不可得<br>　是故無有上　　說名不思議<br>　甲冑無有色　　無受亦無想<br>　無行亦無識　　非諸蘊所攝<br>　如是勇猛者　　被斯大甲冑<br>　身心無所得　　不見微少法<br>　過諸思擇故　　清淨心安住<br>　而常無怯弱　　說名不思議<br>　堅固被甲冑　　其心無所動<br>　不計諸劫量　　說名不思議<br>　甲冑無有量　　不取法非法<br>　以無時量故　　說名不可量<br>　不起眾生想　　亦無有我想<br>　能知此想故　　一切想不生<br>　亦知一切法　　此法皆無相<br>　如是被甲冑　　說名不思議　</p><p>復次無邊慧。此大甲冑。名曰妙法嚴具莊嚴。亦名最上。不可壞故。亦名一切法無差別。不於少法作差別故。諸菩薩摩訶薩被此甲冑。持大慧力。乘於大乘最上之乘。無等等乘。大攝受乘。無邊攝受乘。一切眾生乘此乘者。於此乘中無不容受。然於此乘不增不減。能令眾生安樂而住。亦令眾生安樂而出。若有眾生乘此決定安樂乘者。無有身心疲倦勞苦。無邊慧。此乘映蔽一切世間天人阿修羅聲。聞緣覺。及餘諸乘而當出離。此乘無來無去無住無見無知。前際不可得後際不可得。中際不可得。三世平等猶如虛空。不離塵染。無有相待。無有障礙。亦無執著。以此乘故而當出離。此乘無量不可量故。本無礙相不住相故最上第一。乘此乘者無怯弱心。而發趣於阿耨多羅三藐三菩提。無邊慧。此乘如燈如日月輪。為諸眾生作大光明。此之大乘亦復如是。光照三千大千世界。無能映蔽無能障礙。能以無邊大功德海。而發趣於阿耨多羅三藐三菩提。無邊慧。此乘離闇。能除一切世間之病。超過一切世間之法攝大眾生。非諸下劣所能乘也。唯除能被大甲冑者。如我所說。於無量劫救護眾生。供養諸佛種種善根。資糧清淨之所能乘。聲聞緣覺及餘下劣。繫縛世間世間相應。或增上慢。慢所調伏一切外道無信之輩。尚不欲聞此乘之名。何況而能乘此乘也。若有眾生遊戲不可思議境界。乘此乘已如其勝願。而發趣於阿耨多羅三藐三菩提。無邊慧。此乘無際。初中後際不可了知。此乘際斷。際不可得無邊際。是乘際無量際。是乘際無邊慧。乘無邊際。亦無中際。無有少際而可斷者。言際斷者。以無少際說為際斷。不分別際說為際斷。如是名為此乘際斷。際無所有說為中際。際無所有說為邊際。際無所有以際說之。於彼際中際不可得。不可得故邊際中際無際無斷入於際門。入際門故此乘超過。於彼超過亦無所得。無邊慧。何者為際。謂斷常際。入語言故際則非際。彼斷常際無有邊際。以彼際相相無邊故。所言際者無有分別。分別斷故超過於際遠離斷常。無邊慧。有身見者。則於際門有所依止。若無身見。則於際門無所執著。無執著故。於斷常際乃能超過。無邊慧。斷常際者而無有實。但誑語言。於三有中分別二際。於彼二際。若不攝取若不相應。乃能超過斷身見故。於二際門而無所執。無邊慧。若諸菩薩摩訶薩。未離身見。則不名為被大甲冑乘於大乘。於彼際門則為執著。設欲斷際起斷際想。於前後際而有分別。若諸菩薩摩訶薩。已離身見。是則名為被大甲冑乘於大乘於彼際門則無所執。過二際已以安樂乘。而發趣於阿耨多羅三藐三菩提。無邊慧。諸菩薩摩訶薩。以大慧力。能於一切住際之法不斷不破。善巧方便攝取止觀。修習無相得無相證。則為諸佛授法光明。法光明故一切際斷。於彼際斷亦無所執無有少際。於彼際門。若相應。若不相應。若憶念。若不憶念。於一切法。善巧方便安住止觀。便獲無邊大法光明。法光明故遠離黑闇怖畏毛豎。建大法幢出大梵音。大師子吼告眾生言。汝等速來。於此大乘大安樂乘大調御乘大發趣乘。而發趣於阿耨多羅三藐三菩提。為諸眾生演法光明。法光明故。能令眾生被大甲冑乘此大乘。無邊慧。諸菩薩摩訶薩。於此大乘此大甲冑勿生慳吝。當願眾生發菩提心。被此甲冑乘此大乘。於此大乘此大甲冑亦勿慳吝。而能展轉勸諸眾生。復願眾生被此甲冑乘此大乘而當出離。諸菩薩摩訶薩。住是行時。攝取佛國清淨佛國。攝取聲聞及諸菩薩圓滿功德。以此無邊大功德海。而發趣於阿耨多羅三藐三菩提。無邊慧。此之大乘等<span class='corr'>于</span>法界。此岸彼岸無可得者。然能運載一切眾生。從此至於法界之中。無處相應。法界相應。甲冑相應。若於此乘等于法界。勤修習者。而發趣於阿耨多羅三藐三菩提。無邊慧。譬如法界無有塵染。無能壞者。無能染者。此之大乘亦復如是。無壞無染無壞染故。而當趣於一切智智。是故此乘說為大乘。此乘無礙。一切世間天人阿修羅不能退轉。以無著故而當趣於一切智智。是故此乘說為大乘。言大乘者謂大莊嚴。一切莊嚴無不入此大乘中者<p>爾時無邊慧菩薩摩訶薩白佛言。世尊。於此乘中。豈有有為諸莊嚴耶<p>爾時世尊。告無邊慧菩薩摩訶薩言。如是如是無邊慧。我隨世俗。於此乘中亦說一切有為莊嚴。無邊慧。若轉輪王帝釋梵王。無不皆從此大乘出。若已出者。若當出者。雖住轉輪釋梵尊位。不為生死煩惱過失之所染著。能於諸欲一一稱量。既稱量已則便厭捨。於出離道而能了知。無邊慧。若諸菩薩摩訶薩。乘此乘者雖受生死。於一切處不為染污。能見過患能知出離。若我於此未說諸法及諸莊嚴。以此乘相。於彼諸法及諸莊嚴亦能了知。而發趣於阿耨多羅三藐三菩提。爾時世尊。而說偈言<p class='lg'>　大乘無上乘　　此乘不思議<br>　若有乘此乘　　彼皆當出離<br>　是大依止處　　此乘不思議<br>　無量無邊際　　故名為大乘<br>　一切諸眾生　　乘於此乘者<br>　此乘無有減　　亦復無有增<br>　一切諸眾生　　乘於此乘者<br>　安樂而發趣　　於中無苦惱<br>　若諸菩薩等　　於此乘發趣<br>　直進無他行　　身心不疲倦<br>　照明於世間　　天人阿修羅<br>　當於此大乘　　無上而發趣<br>　映蔽諸緣覺　　及以聲聞乘<br>　亦於此大乘　　無上而發趣<br>　無來亦無去　　無住無前際<br>　後際及中際　　無得無所見<br>　三世悉平等　　猶若淨虛空<br>　此乘亦如是　　遠離諸煩惱<br>　此乘無相待　　無障無罣礙<br>　一切悉能救　　所向無執著<br>　此乘無有量　　亦無一切相<br>　自性不可得　　無畏不思議<br>　若有乘此乘　　得無所畏者<br>　乃於佛法中　　無障無罣礙<br>　以此乘發趣　　普明於世間<br>　如日百千光　　無時而不照<br>　此乘不可壞　　無能映蔽者<br>　無量德資糧　　無上而發趣<br>　此乘超世間　　出過於三界<br>　遠離諸黑闇　　能趣於無漏<br>　此乘唯攝取　　一切諸菩薩<br>　其餘眾生類　　於中不容受<br>　若有智慧者　　無量千劫中<br>　方便勤修習　　乃乘於此乘<br>　非諸聲聞眾　　及以諸緣覺<br>　一切外道輩　　而能乘此乘<br>　若有諸眾生　　趣於非道者<br>　斯人尟福德　　不堪聞此乘<br>　若有諸眾生　　於不思議法<br>　善巧而遊戲　　安住於此乘<br>　隨其所建立　　殊勝之誓願<br>　住斯正道中　　無上而發趣<br>　此乘無邊際　　亦無有中際<br>　邊際及中際　　一切不可得<br>　以際不可得　　此乘無有際<br>　一切際斷故　　安樂而發趣<br>　此乘無邊際　　無邊是乘際<br>　此乘無量際　　無量是乘際<br>　此乘無際斷　　無際為際斷<br>　於際不分別　　斷亦不可得<br>　乘際無邊際　　亦無有中際<br>　亦無無際際　　際性無所有<br>　於際無際相　　非際為際相<br>　於彼諸際中　　際相無所有<br>　非際說際門　　此乘已超過<br>　於彼所過量　　相應不可得<br>　我說斷常際　　有邊無邊際<br>　如是一切際　　彼際悉非際<br>　一切際無邊　　際相無所有<br>　一切際自性　　於中不分別<br>　如是諸際中　　以斷於分別<br>　邊際無邊際　　一切悉能斷<br>　若有有身見　　則說諸際門<br>　執著此諸際　　為無依怙者<br>　若無有身見　　不著諸際門<br>　不執一切際　　為能照明者<br>　一切際非際　　諸際非真實<br>　一切際性相　　彼皆無所有<br>　不受一切際　　於際悉超過<br>　不著諸際門　　能斷有身見<br>　若於有身見　　不斷不遠離<br>　不被大甲冑　　不乘於大乘<br>　以受於諸際　　分別諸際相<br>　前際及後際　　一切皆分別<br>　若於有身見　　一切已能斷<br>　乃被無邊甲　　乘於無上乘<br>　不著諸際門　　為世智慧者<br>　能於種種際　　一切悉超過<br>　由是佛法中　　安樂而發趣<br>　菩薩善觀察　　能以大慧力<br>　不得少有法　　可斷可除滅<br>　常以善方便　　善攝於止觀<br>　一相了知故　　諸相皆了知<br>　安住於正法　　得大法光明<br>　以是法光明　　決了彼諸際<br>　不見少有際　　若際及非際<br>　於彼可相應　　一切無所著<br>　若見苦眾生　　慰諭而告言<br>　汝來於此乘　　安樂而出離<br>　一切受生處　　能作法光明<br>　被甲乘大乘　　亦以此開示<br>　此乘此甲冑　　於彼勿慳吝<br>　亦令諸眾生　　被甲乘大乘<br>　乘此安樂乘　　無上而發趣<br>　如是諸菩薩　　安住此修行<br>　能於佛法中　　以速而發趣<br>　清淨佛國土　　攝受諸聲聞<br>　及諸菩薩等　　功德莊嚴事　</p><p class='juan'>
大寶積經卷第二十一</p>
</body></html>
