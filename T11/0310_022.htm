<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
大寶積經卷第二十二<p><span class='byline'>　　　　大唐三藏菩提流志奉　詔譯</span><br><p><b>　　<A NAME="n54"></A>被甲莊嚴會第七之二</b></p>
<p>復次無邊慧。我念往昔修菩薩行時。被如是甲冑。乘如是大乘。超過諸際能滅黑闇能除怖畏。以大精進。乃於無量百千俱胝那由他佛所。聞此菩薩摩訶薩甲冑莊嚴大乘莊嚴。踊躍歡喜觀此法時。於佛世尊恭敬尊重。不作是念。我被如是甲冑我有如是甲冑。我得如是法。我有如是法。我有如是種類之法。我於爾時無有我想。遠離身見。遠離我慢。心無高下亦無分別。為欲攝受一切眾生。護持諸佛如來法藏。成熟無量百千俱胝那由他眾生。曾無一念勞倦之心。我於爾時。不捨甲冑乘無邊乘。世世生中能破魔軍。魔諸眷屬退敗消滅。魔之使者怖畏馳散。一切異道諸遮羅迦路伽耶陀波利婆羅遮伽。及此外道相應之輩。我皆降伏為作安隱。一切異論悉已摧殄。一切外道悉已降伏。邪趣眾生令於此乘住眾善軛。為諸眾生開示甲冑甲冑莊嚴。亦為眾生演說如是種類之法。安樂大乘。住此乘者便獲一切安樂資具。所謂有為安樂資具。轉輪聖王安樂資具。帝釋梵王安樂資具。及得無為安樂資具。為諸眾生說此法時。令諸眾生入此法中生聖種性。建大法幢作師子吼。而發趣於阿耨多羅三藐三菩提。無邊慧。諸菩薩摩訶薩。應被如是大甲冑已。如理觀察而選擇之。當於何法而發趣之。於一切法盡能知見無有分別。何以故。諸菩薩摩訶薩。安住正道如理知故。正道發趣如理見故。如理清淨則不分別非不分別。而於分別不分別中平等知見。若見有法可求可覓。則不平等不住如理清淨知見。以無分別無不分別。於彼分別不分別中。而無執取。以無執取遠離分別及不分別。於此道中無有憐愍。無有施為。亦無增益。亦無取捨。住平正道亦不分別。過現未來遍能了知。一切分別所有隨眠。於一切法得住平等。無顛倒義。乃得名為住斯道者。無邊慧。何等為道及道清淨。所謂說名八支聖道。正見。正思惟。正語。正業。正命。正精進。正念。正定。正見能斷薩迦耶見。超過一切見所行境。一切諸見於一切處悉得清淨。而能了知一切分別。若勝分別。若遍分別則無分別。無勝分別。無遍分別。不住邪思斷邪思惟。能見正命。見正命想。見命清淨。住清淨命。如理能見清淨身業。清淨語業。清淨意業。住於正業。正見語業。於語語者悉能見知。住於正語能淨對治。正精進見善攝精進。住正精進。正見憶念而無有念。亦無作意無所執取。以清淨念住於正念。正見三昧。於三昧中無所依止而能清淨。三昧之見住於正定。無邊慧。諸菩薩摩訶薩如是見時。得一切處清淨正見住清淨道。此清淨道為善丈夫之所修行。智者尊重眾聖悅可如來稱讚。非一切魔魔民。魔使。魔天。大眾之所行處。亦非一切愛著外道。依止諍論行見稠林。趣諸非道路伽耶等之所行處。亦非一切愛涅槃者之所行處。何以故。住無為者則於涅槃有所分別。涅槃分別則諸行分別。何以故。涅槃界中超過一切動念分別。尚無無為況有有為。此道能淨一切分別。乃無少有無為分別。寧有一切有為分別。若於聖道有分別者。則不名為住於聖道。若斷一切動念分別。是則名為住於聖道。住無畏道。住安隱道。住安樂道。此道能至無老病死憂苦之處。此道能至無有自性超過性處。此道能至遠離一切性非性處。此道能至無示現相非色相處。此道如空遍一切處。能至無上大宮殿中。如是去者不復退還。便獲若干安隱快樂。彼大宮殿不可示現。無諸事相。無少有為。無少無為。已滅有為已捨無為。不與眾生有為安樂無為安樂。無邊慧。諸有欣樂有為涅槃。彼尚不求有為安樂。況有能於大宮殿者。大宮殿中無有施設。清涼寂靜故名涅槃。滅貪瞋癡。斷諸隨眠。裂愛見網。竭無明流。拔眾毒箭。盡不善法。故名涅槃。遠離一切憍慢病疾眾苦逼惱。故名涅槃。非心意識心所所行。故名涅槃。息諸諍論一切結使乃至法想。故名涅槃。絕諸意樂意樂所求。亦無分別所分別相。故名涅槃。無邊慧。是為大般涅槃體性。涅槃無邊不可宣說。若有所趣則非是道。道亦無言不可宣說。諸菩薩摩訶薩。若以此道趣於涅槃大宮殿時。亦令無量百千眾生住於斯道<p>無邊慧。諸菩薩摩訶薩。於此道中而發趣時。無有勞倦。亦無憂惱。隨欲所求。隨欲莊嚴。隨莊嚴處。一一莊嚴。隨攝眾生而為說法。令諸眾生皆得歡喜。何以故。此道無等能淨對治所作究竟。諸佛世尊聲聞緣覺。皆於此道而發趣之不相違背。未到彼地未如其願終不相離。何者為地。謂涅槃地。大宮殿地。譬如虛空不可為喻。唯除虛空以喻虛空。廣大空寂名曰虛空。涅槃宮殿亦復如是為大空寂。無有主宰亦無我所。一切眾生設入其中。無能攝取一毛端量。廣大空寂廣大無量名大涅槃。名大宮殿<p>無邊慧。諸菩薩摩訶薩此殊勝道。非諸聲聞緣覺所有。住此道者成就一切功德資糧得不退轉。為諸眾生作大饒益。以殊勝行為大莊嚴。以是道故而發趣之。如彼莊嚴亦非聲聞緣覺所有。諸菩薩摩訶薩住此道時。若作輪王無所顧吝。有大威德神通變現。而能了知世出世間。若作帝釋大梵天王。無所耽著遠離憍慢。樂見諸佛樂聞正法。成熟無量百千諸天。趣於阿耨多羅三藐三菩提。爾時世尊。而說偈言<p class='lg'>　菩薩殊勝道　　世間無有上<br>　眾聖及二乘　　皆趣於斯道<br>　一切諸菩薩　　發趣大菩提<br>　為得道莊嚴　　以斯道開示<br>　若於斯道中　　已趣今趣者<br>　彼皆以正見　　安住於斯道<br>　一切諸菩薩　　若住平等見<br>　行於斯道中　　安樂而發趣<br>　斯道最殊勝　　斯道為無上<br>　如實能誘進　　於中無所執<br>　若住於斯道　　行於斯道中<br>　一切諸智人　　其意不傾動<br>　不說於斯道　　少有傾動者<br>　由是無所動　　於動常遠離<br>　我說於斯道　　無動無施為<br>　亦無有增益　　斯道故無上<br>　一切諸菩薩　　善住於斯道<br>　斯道無有愛　　亦復無有憎<br>　斯道非過去　　斯道非未來<br>　彼際不分別　　如是而修習<br>　斯道無煩惱　　斯道無分別<br>　於義不乖違　　如是而安住<br>　住於最勝道　　無住為安住<br>　住於斯道者　　能獲清淨性<br>　我說八支道　　眾聖之所行<br>　住於斯道者　　菩提不難得<br>　菩薩依怙者　　如是住斯道<br>　能得道清淨　　一一而進趣<br>　斯之最上道　　善士所修行<br>　如來所稱讚　　此智為無上<br>　魔及魔軍眾　　魔之所攝者<br>　外道餘眾生　　非其所行處<br>　分別涅槃者　　不住斯勝道<br>　愚為分別害　　不能趣涅槃<br>　超過分別者　　無想無分別<br>　於斯大道中　　以是而發趣<br>　眾聖之勝道　　愚夫皆遠離<br>　若行此法者　　斯道為無上<br>　斯之最勝道　　能至無上處<br>　其中無衰惱　　無畏無災難<br>　斯之無上道　　無色無形相<br>　不可以色相　　而能示現者<br>　斯之安隱道　　正直無所畏<br>　以斯道發趣　　究竟大涅槃<br>　斯之最淨道　　猶若太虛空<br>　一切無罣礙　　常趣於涅槃<br>　若至涅槃者　　一往無復退<br>　斯之大涅槃　　最上勝安樂<br>　涅槃大宮殿　　空寂不可量<br>　故名大涅槃　　亦名大宮殿<br>　斯大涅槃中　　三毒煩惱滅<br>　若至其中者　　無退無受生<br>　涅槃大空寂　　猶若太虛空<br>　廣大空寂故　　於中無罣礙<br>　涅槃大宮殿　　永離苦憂惱<br>　無邊境界處　　說名為涅槃<br>　涅槃無數量　　數量不可得<br>　寂滅清涼性　　設名為涅槃<br>　涅槃無施設　　趣道亦無上<br>　無量無分別　　分別不可得<br>　我為諸菩薩　　開示於斯道<br>　若住斯道者　　彼近於涅槃<br>　若住於斯道　　世間勝安樂<br>　一切皆當得　　說名無畏者<br>　善住於斯道　　其心無所染<br>　由是道清淨　　說名無畏者<br>　以見平正道　　一切能隨覺<br>　一切資具中　　一切不貪著<br>　菩薩依怙者　　殊勝真實道<br>　饒益諸眾生　　勇猛而發趣<br>　若得無上道　　最上道莊嚴<br>　令世悉歡喜　　斯道而發趣<br>　斯道最殊勝　　能令意清淨<br>　隨其所樂求　　一切當發趣<br>　若得聖王位　　轉輪大軍旅<br>　能捨大王位　　出家行學道<br>　若得天帝釋　　大梵天王位<br>　於彼無耽著　　斯為善順道<br>　世間諸學處　　一切能明了<br>　住於斯道中　　乃為實語者　</p><p>復次無邊慧。諸菩薩摩訶薩。於此道中而發趣時。為欲攝取八正道故修行一法。所謂不作諸不善法。又為攝取八正道故修行二法。一者於內隨何善法。如理思惟。二者於外隨何善法如理請問。又為攝取八正道故修行二法。一者如事了知諸法。二者了知無事無住無所分別。又為攝取八正道故修行二法。一者於內隨順覺知。二者於外無所執著。又為攝取八正道故修行二法。一者自信無所分別。二者眾生若未有信。我令安住於此道中。又為攝取八正道故修行二法。一者能於所作之業如實知見。二者能於所作之業而無執著。又為攝取八正道故修行三法。一者於諸苦取蘊中一一了知。二者於諸無苦取蘊勤求至樂。三者於諸和合法中專修遠離。又為攝取八正道故修行三法。一者宣說最上之法語不乖違。隨說法義心無諍論。二者不著一切文字。三者攝取一切諸法。又為攝取八正道故修行四法。一者於義正方便事。二者隨義而作相應正方便事。三者順法而作觀察正方便事。四者不起一切執著正方便事。又為攝取八正道故修行四法。一者能以堅誓自守如說而行。二者能以六根善巧於道發趣。三者能令意樂清淨。四者能住不放逸行<p>無邊慧。諸菩薩摩訶薩。以此法行攝取道故。乃可名為隨順道者。觀一切法性空故。無名故。無相故無願故無生故。無作故厭故離故滅故出故。得法光明。觀生盡時。不於無生而起生想。便於爾時超昇離生出過非法。得道清淨獲無生忍。道清淨故過一切想。不住非想滅於道想。離於法想出無明網。以明修習所應得法悉能得之。明所修習得何等法。謂明修習得想受滅。得一切法決定善巧。得隨祕密順於法性。諸菩薩摩訶薩。行此道時。不住於處不為相覆。知一切法同於虛空生如空生。性如空性無有少相而為罣礙。此道清淨不畏災患。被大甲冑不為執縛。乘於大乘無所迷惑。離諸障難猶如虛空。於此道中而發趣之。為諸眾生作大光明。無邊慧。是為諸菩薩摩訶薩殊勝之道。非諸聲聞緣覺所行。爾時世尊。而說偈言<p class='lg'>　為攝八正道　　演說諸法行<br>　若住此道中　　斯為大精進<br>　善法修行者　　能於一切時<br>　不作不善法　　斯行攝於道<br>　菩薩修習者　　於內如理思<br>　於外求請問　　斯行攝於道<br>　菩薩觀察者　　如事正了知<br>　如理如法住　　斯行攝於道<br>　菩薩依怙者　　於內隨覺知<br>　於外無所執　　斯行攝於道<br>　菩薩無畏者　　自信無分別<br>　令他住淨信　　斯行攝於道<br>　菩薩思惟者　　淨諸所作業<br>　於業無所執　　斯行攝於道<br>　菩薩無繫者　　常知苦取蘊<br>　求無苦取蘊　　斯行攝於道<br>　菩薩善智者　　修離和合行<br>　能離於和合　　斯行攝於道<br>　菩薩思義者　　隨義能了知<br>　演說無違諍　　斯行攝於道<br>　菩薩具慧者　　不著於文字<br>　攝持一切法　　斯行攝於道<br>　菩薩行法者　　能與法相應<br>　亦隨義相應　　斯行攝於道<br>　菩薩順道者　　正住於堅誓<br>　如說而修行　　斯行攝於道<br>　菩薩道清淨　　善淨於意樂<br>　住法不放逸　　斯行攝於道<br>　菩薩一切時　　勤修此諸行<br>　身心獲安樂　　斯行攝於道<br>　菩薩正念者　　住於清淨道<br>　了知一切法　　皆空無有相<br>　菩薩觀察者　　能令願清淨<br>　亦不住無願　　遠離於諸相<br>　菩薩如理觀　　理趣悉平等<br>　於諸法不生　　無有少疑惑<br>　菩薩妙智者　　能觀一切法<br>　厭離寂滅故　　明見而發趣<br>　菩薩觀法者　　如理見法生<br>　不於生見生　　不於盡見盡<br>　菩薩精進者　　如是觀察時<br>　出離於非法　　超昇正位中<br>　菩薩妙智者　　斯道為清淨<br>　速至大安隱　　成就無上忍<br>　菩薩妙智者　　隨順觀諸法<br>　超過一切想　　常住於無想<br>　菩薩妙智者　　斯道能淨治<br>　遠離於道想　　亦不住法想<br>　菩薩妙智者　　斯道淨治故<br>　出於無明網　　獲大法光明<br>　菩薩妙智者　　能以明修習<br>　教授諸眾生　　由是而發趣<br>　菩薩明修習　　為得一切法<br>　決定甚深義　　善巧大方便<br>　菩薩明修習　　方便離諸想<br>　隨順祕密法　　能知決定義<br>　菩薩妙智者　　以大法光明<br>　能滅於想受　　由是而發趣<br>　菩薩妙智者　　不住於斯道<br>　不住斯道故　　於道而發趣<br>　菩薩無畏者　　能知一切法<br>　猶若淨虛空　　諸相無所覆<br>　菩薩知諸法　　其性同虛空<br>　諸法如空故　　清淨而無垢<br>　菩薩如是住　　不為相所礙<br>　速為諸眾生　　演說而教授<br>　菩薩妙智者　　一切道清淨<br>　於道無災患　　無礙而發趣<br>　如是清淨道　　速往大菩提<br>　能於無為證　　平等而發趣<br>　菩薩大甲冑　　大乘及大道<br>　如空無罣礙　　清淨而發趣<br>　趣斯乘及道　　如趣太虛空<br>　遠離於眾相　　無相而發趣<br>　大乘平等乘　　廣大如虛空<br>　於斯清淨道　　此乘當發趣<br>　一切諸菩薩　　尊重於斯法<br>　為諸眾生故　　勇猛而發趣<br>　若詣大菩提　　住斯殊勝道<br>　非諸二乘等　　於此能發趣<br>　菩薩正憶念　　能令道清淨<br>　以斯清淨道　　最上而發趣　</p><p>復次無邊慧。諸菩薩摩訶薩。如是發趣之時。能以善巧而正了知無量念處。正斷根力。覺分解脫。等持等至。神足止觀。無量功德殊勝莊嚴。為欲降伏諸世間故被大甲冑。出三界故乘於大乘。攝受天人阿修羅故安住斯道。而發趣於阿耨多羅三藐三菩提。無邊慧。諸菩薩摩訶薩。被大甲冑乘於大乘住斯道時。不以慈悲喜捨遍照眾生。於諸眾生不愛如己。如是甲冑大乘大道。而於大地所不堪受。一切眾生不任親近。若以哀愍利益眾生。被大甲冑乘於大乘安住斯道。如是甲冑大乘大道。一切世間天人阿修羅所不能行。一切愚夫耽著世間住世間者亦不能見。又諸菩薩摩訶薩。哀愍一切諸眾生故被大甲冑。能以甲冑加持地界水火風界。令此地界而不傾覆。一切眾生不生恐怖。能令水界火界風界。隨彼所應作所應作。又諸菩薩摩訶薩。始自初心發趣甲冑。乃至今被斯大甲冑乘此大乘。以清淨道而發趣於一生補處。詣菩提樹坐道場時。此三千大千世界之中。金剛所成堅固場地。若不加持踊沒傾覆。雖以堅固金剛所成。無堪荷負斯大甲冑大乘大道。又諸菩薩摩訶薩往昔誓願。於諸眾生趣慈悲故。十方諸佛諸大菩薩共稱讚故。設復金剛大輪圍山。須彌盧山。一切寶山。及餘山王。若不加持亦無堪荷斯大甲冑大乘大道。又諸菩薩摩訶薩本願力故。諸佛如來本願力故。於諸眾生不為惱故。不為害故。不為損故。不為怨故。不為讎故。不凌恃故。不逼迫故。為令眾生獲安樂故。被大甲冑乘於大乘住斯道中而發趣於阿耨多羅三藐三菩提<p>無邊慧。諸菩薩摩訶薩被甲冑時。被慧甲冑持慧刀仗。大慧迴向乘迴向乘。起慧光明住光明道。以慧明眼觀察諸法。而發起於一切智智。為欲攝取一切智智。為諸眾生修行般若波羅蜜。檀那波羅蜜。尸羅波羅蜜。羼提波羅蜜。毘梨耶波羅蜜。禪波羅蜜。一切皆以慧為先導。慧為修習。慧為攝持。迴向阿耨多羅三藐三菩提<p>爾時無邊慧菩薩摩訶薩白佛言。希有世尊。諸菩薩摩訶薩若干智慧。遍一切處悉能攝持。成就無量諸佛之法。爾時世尊。告無邊慧菩薩摩訶薩言。無邊慧。如是如是。如汝所說。諸菩薩摩訶薩若干智慧。遍一切處攝一切法。被大甲冑乘於大乘住斯大道。一一皆以慧為先導而發趣之。無邊慧。設有智慧無慧先導。於此道中不能發趣。若有智慧以慧先導。遍一切處隨轉隨行。以慧攝持以慧防禦。爾時乃名被大甲冑乘於大乘住斯大道。以安隱法饒益世間。能開慧眼以眼觀察。慧身朗照放大光明。而發趣於阿耨多羅三藐三菩提。無邊慧。是為諸菩薩摩訶薩所被甲冑。甲冑莊嚴所乘大乘。大乘莊嚴所行大道。大道莊嚴。而發趣於阿耨多羅三藐三菩提。無邊慧。諸善丈夫。甲冑莊嚴。大乘莊嚴。大道莊嚴。一切功德種種莊嚴。我若具說。於無量劫不可窮盡。為令汝等而了知故。亦為未來諸善丈夫。甲冑莊嚴。大乘莊嚴。大道莊嚴。無邊功德資糧莊嚴。我今於此略說少分。彼善丈夫若聞我法。亦當被大甲冑乘於大乘住斯大道。功德莊嚴而發趣之。爾時世尊而說偈言<p class='lg'>　我說一切斷　　亦說四念住<br>　一切善方便　　斯由不放逸<br>　具足正憶念　　法善巧相應<br>　勇進而出離　　斯由不放逸<br>　根力菩提分　　被甲乘大乘<br>　以此為侍衛　　菩薩當發趣<br>　禪定勝解脫　　等持及等至<br>　以此為侍衛　　菩薩當發趣<br>　大慈悲喜捨　　被甲乘大乘<br>　以此為侍衛　　菩薩當發趣<br>　成就於止觀　　神足及神變<br>　以此為侍衛　　菩薩當發趣<br>　無量諸功德　　被甲乘大乘<br>　於道無疲倦　　菩薩當發趣<br>　精進不放逸　　被甲乘大乘<br>　了知彼念處　　菩薩當發趣<br>　光明大甲冑　　降伏諸世間<br>　被斯甲冑已　　乃名為智者<br>　正趣一切智　　出過三界中<br>　乘斯大乘已　　乃名為智者<br>　大道清淨道　　映蔽諸世間<br>　天人阿修羅　　乃名遍聞者<br>　如是諸菩薩　　普為諸眾生<br>　能於一切時　　精進被甲冑<br>　菩薩不修習　　大慈及大悲<br>　大喜大捨等　　大地不堪受<br>　菩薩不修習　　於彼諸眾生<br>　知時饒益事　　大地不堪受<br>　菩薩不修習　　於彼諸眾生<br>　愛之如己者　　大地不堪受<br>　菩薩不修習　　以慈乘大乘<br>　諸山及大海　　大地不堪受<br>　菩薩不修習　　慈念諸眾生<br>　乘於此大乘　　眾生不親近<br>　若被斯甲冑　　慈光不照明<br>　於彼大甲冑　　眾生不親近<br>　若被斯甲冑　　功德海無邊<br>　加持四大界　　彼乃堪荷負<br>　攝取眾生故　　普照以慈光<br>　加持四大界　　彼乃堪荷負<br>　攝取眾生故　　成就大菩提<br>　加持四大界　　彼乃堪荷負<br>　不譏惱眾生　　被斯大甲冑<br>　大乘而出離　　斯名為智者<br>　善巧大方便　　一切悉加持<br>　無上而出離　　斯名為智者<br>　由是此大地　　不沒亦不傾<br>　水火風界等　　能作所應作<br>　然諸大菩薩　　被甲乃無邊<br>　乘於此大乘　　以道而發趣<br>　成就一生處　　至於最後身<br>　往詣樹王下　　坐于堅固地<br>　於此道場處　　安住如金剛<br>　身心不疲倦　　現證一切智<br>　菩薩無畏者　　若不以加持<br>　彼地當傾覆　　壞已無復成<br>　一切大地界　　若不以加持<br>　假使金剛成　　無不傾覆者<br>　菩薩於往昔　　大誓願莊嚴<br>　於諸眾生所　　已起大慈念<br>　現在十方界　　諸佛剎土中<br>　遍知兩足尊　　一切皆護念<br>　設復餘石山　　須彌盧寶山<br>　金剛輪圍山　　堅固嶷然住<br>　菩薩智慧者　　若不以加持<br>　於斯大甲冑　　不堪為荷負<br>　諸佛諸菩薩　　神力所加持<br>　眾生及大地　　堪近堪荷負<br>　被斯大甲冑　　不為惱眾生<br>　甲冑無有上　　以乘當發趣<br>　被斯大甲冑　　不為害眾生<br>　甲冑不思議　　以乘當發趣<br>　被斯大甲冑　　不為讎眾生<br>　為除眾生病　　以乘當發趣<br>　具足殊勝道　　無上最淨治<br>　不惱不讎怨　　不害正安住<br>　被慧大甲冑　　乘慧迴向乘<br>　甲冑不可壞　　迴向無過上<br>　菩薩依怙者　　住道慧光明<br>　以慧觀諸法　　無上而發趣<br>　菩薩殊勝道　　甲冑及大乘<br>　斯由慧光起　　是故心清淨<br>　乘諸波羅蜜　　趣佛大菩提<br>　慧攝慧清淨　　以慧為先導<br>　一切波羅蜜　　以此慧為先<br>　慧攝慧清淨　　能授無上智<br>　菩薩不思議　　能起慧光明<br>　能然大慧燈　　安樂而發趣<br>　起慧光明故　　慧眼由是開<br>　於佛無上智　　明見而發趣<br>　菩薩勇猛者　　甲冑乃無邊<br>　無邊莊嚴故　　名為大甲冑<br>　菩薩大智者　　大乘大莊嚴<br>　於佛一切智　　無染而發趣<br>　菩薩大智者　　大道大莊嚴<br>　殊勝不思議　　清淨而發趣　</p><p class='juan'>
大寶積經卷第二十二</p>
</body></html>
