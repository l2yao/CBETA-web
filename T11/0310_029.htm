<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
大寶積經卷第二十九</p>
<p><span class='byline'>　　　　大唐三藏菩提流志奉　詔譯</span><br><p><b>　　<A NAME="n68"></A>文殊師利普門會第十</b><p>如是我聞。一時佛在王舍城耆闍崛山中。與大比丘眾八百人俱。菩薩摩訶薩四萬二千。時有菩薩名無垢藏。與九萬二千諸菩薩眾。恭敬圍遶從空而來。爾時世尊即告大眾。彼諸菩薩。為遍清淨行世界。普花如來。勸發來此娑婆世界。令於我所聽受普入不思議法門。其諸菩薩亦當集會。說是語已。無量無邊他方此界諸菩薩眾。悉來集會耆闍崛山。頂禮佛足卻住一面<p>爾時無垢藏菩薩。手持七寶千葉蓮花。至如來所頭面禮足。白佛言。世尊。遍清淨行世界。普花如來。以是寶花奉上世尊。致問無量。少病少惱起居輕利安樂行不。作是語已。即昇虛空結加趺坐<p>爾時文殊師利菩薩摩訶薩。於大眾中即從座起。偏袒右肩右膝著地。合掌恭敬而白佛言。我念過去久遠世時。曾於普燈佛所。聞說普入不思議法門。我於爾時。即便獲得八千四百億那由他三昧。又能了知七十七萬億那由他三昧。善哉世尊。願垂哀愍為諸菩薩說此法門<p>爾時佛告文殊師利。汝今諦聽善思念之。當為汝說。文殊師利言。唯然世尊。願樂欲聞。佛言。若諸菩薩欲學此法。應當修習諸三昧門。所謂色相三昧。聲相三昧。香相三昧。味相三昧。觸相三昧。意界三昧。女相三昧。男相三昧。童男相三昧。童女相三昧。天相三昧。龍相三昧。夜叉相三昧。乾闥婆相三昧。阿修羅相三昧。迦樓羅相三昧。緊那羅相三昧。摩[<a href='javascript:showpic("../fontimg/023523.gif")'>目*侯</a>]羅伽相三昧。地獄相三昧。畜生相三昧。閻魔羅界三昧。貪相三昧。瞋相三昧。癡相三昧。不善法三昧。善法三昧。有為三昧。無為三昧。文殊師利。若諸菩薩於如是等一切三昧。善通達者。是則已為修學此法。文殊師利。云何名為色相三昧。即說頌曰<p class='lg'>　觀色如聚沫　　中無有堅實<br>　不可執持故　　是名色三昧　</p><p>復次文殊師利。云何名為聲相三昧。即說頌曰<p class='lg'>　觀聲如谷響　　其性不可得<br>　諸法亦如是　　無相無差別<br>　了知皆寂靜　　是名聲三昧　</p><p>復次文殊師利。云何名為香相三昧。即說頌曰<p class='lg'>　假令百千劫　　常嗅種種香<br>　如海納眾流　　而無有厭足<br>　其香若是實　　則應可滿足<br>　但有假名字　　其實不可取<br>　以不可取故　　鼻亦無所有<br>　了知性空寂　　是名香三昧　</p><p>復次文殊師利。云何名為味相三昧。即說頌曰<p class='lg'>　舌根之所受　　鹹醋等諸<span class='corr'>味</span><br>　皆從眾緣生　　其性無所有<br>　若能如是知　　因緣和合起<br>　了此不思議　　是名味三昧　</p><p>復次文殊師利。云何名為觸相三昧。即說頌曰<p class='lg'>　觸但有名字　　其性不可得<br>　細滑等諸法　　皆是從緣生<br>　若能知觸性　　因緣和合起<br>　畢竟無所有　　是名觸三昧　</p><p>復次文殊師利。云何名為意界三昧。即說頌曰<p class='lg'>　設集三千界　　無量諸眾生<br>　一心共思求　　意界不可得<br>　不在於內外　　亦不可聚集<br>　但以於假名　　說有種種相<br>　猶如於幻化　　無住無處所<br>　了知彼性空　　是名意三昧　</p><p>復次文殊師利。云何名為女相三昧。即說頌曰<p class='lg'>　四大假為女　　其中無所有<br>　凡夫迷惑心　　執取以為實<br>　女人如幻化　　愚者不能了<br>　妄見女相故　　生於染著心<br>　譬如幻化女　　而非實女人<br>　無智者迷惑　　便生於欲想<br>　如是了知已　　一切女無相<br>　此相皆寂靜　　是名女三昧　</p><p>復次文殊師利。云何名為男相三昧。即說頌曰<p class='lg'>　自謂是男子　　見彼為女人<br>　由斯分別心　　而生於欲想<br>　欲心本無有　　心相不可得<br>　由妄分別故　　於身起男想<br>　是中實無男　　我說如陽焰<br>　知男相寂靜　　是名男三昧　</p><p>復次文殊師利。云何名為童男相三昧。即說頌曰<p class='lg'>　如樹無根枝　　花則不可得<br>　以花無有故　　其果亦不生<br>　由無彼女人　　童男亦非有<br>　隨於分別者　　假說如是名<br>　了知彼女人　　及童男非有<br>　能如是觀察　　是童男三昧　</p><p>復次文殊師利。云何名為童女相三昧。即說頌曰<p class='lg'>　如斷多羅樹　　畢竟不復生<br>　何有智慧人　　於中求果實<br>　若有能了知　　諸法無生者<br>　不應起分別　　童女為能生<br>　又如焦穀種　　其牙本不生<br>　女人亦復然　　是童女三昧　</p><p>復次文殊師利。云何名為天相三昧。即說頌曰<p class='lg'>　因清淨信心　　及以眾善業<br>　受諸天勝報　　端正殊妙身<br>　珍寶諸宮殿　　非由造作成<br>　曼陀羅妙花　　亦無種植者<br>　如是不思議　　皆因業力起<br>　能現種種相　　猶若淨琉璃<br>　如是殊妙身　　及諸宮殿等<br>　皆從虛妄生　　是名天三昧　</p><p>復次文殊師利。云何名為龍相三昧。即說頌曰<p class='lg'>　受此諸龍身　　由不修於忍<br>　興澍大雲雨　　遍滿閻浮提<br>　不從前後際　　亦不在中間<br>　而能生此水　　復歸於大海<br>　如是諸龍等　　積習性差別<br>　起於種種業　　業亦無有生<br>　一切非真實　　愚者謂為有<br>　能如是了知　　是名龍三昧　</p><p>復次文殊師利。云何名為夜叉相三昧。即說頌曰<p class='lg'>　是大夜叉身　　從於自心起<br>　是中無有實　　妄生於恐怖<br>　亦無有怖心　　而生於怖畏<br>　觀法非實故　　無相無所得<br>　空無寂靜處　　現此夜叉相<br>　如是知虛妄　　是夜叉三昧　</p><p>復次文殊師利。云何名為乾闥婆相三昧。即說頌曰<p class='lg'>　彼實無所趣　　名言假施設<br>　了知趣非趣　　乾闥婆三昧　</p><p>復次文殊師利。云何名為阿修羅相三昧。即說頌曰<p class='lg'>　修羅相所印　　其相本無生<br>　無生故無滅　　阿修羅三昧　</p><p>復次文殊師利。云何名為迦樓羅相三昧。即說頌曰<p class='lg'>　無身以為身　　名字假施設<br>　名相無所有　　迦樓羅三昧　</p><p>復次文殊師利。云何名為緊那羅相三昧。即說頌曰<p class='lg'>　法無作而作　　說為緊那羅<br>　了知此不生　　緊那羅三昧　</p><p>復次文殊師利。云何名為摩[<a href='javascript:showpic("../fontimg/023523.gif")'>目*侯</a>]羅伽相三昧。即說頌曰<p class='lg'>　彼由於名字　　隨世而安立<br>　是中無有法　　而妄起分別<br>　了知此分別　　自性無所有<br>　彼相寂靜故　　摩[<a href='javascript:showpic("../fontimg/023523.gif")'>目*侯</a>]羅三昧　</p><p>復次文殊師利。云何名為地獄相三昧。即說頌曰<p class='lg'>　地獄空無相　　其性極清淨<br>　是中無作者　　從自分別生<br>　我坐道場時　　了此無生相<br>　無相無生故　　其性如虛空<br>　此相皆寂靜　　是地獄三昧　</p><p>復次文殊師利。云何名為畜生相三昧。即說頌曰<p class='lg'>　如雲現眾色　　是中無有實<br>　能令無智人　　於此生迷惑<br>　於彼畜生趣　　而受種種身<br>　猶如虛空雲　　現於諸色像<br>　了知業如幻　　不生迷惑心<br>　彼相本寂靜　　是畜生三昧　</p><p>復次文殊師利。云何名為閻魔羅界三昧。即說頌曰<p class='lg'>　造作純黑業　　及以雜業者<br>　流轉閻羅界　　受於種種苦<br>　實無閻羅界　　亦無流轉者<br>　自性本無生　　諸苦猶如夢<br>　若能如是觀　　閻羅界三昧　</p><p>復次文殊師利。云何名為貪相三昧。即說頌曰<p class='lg'>　貪從分別生　　分別亦非有<br>　無生亦無相　　住處不可得<br>　貪性如虛空　　亦無有建立<br>　凡夫妄分別　　由斯貪染生<br>　法性本無染　　清淨如虛空<br>　十方遍推求　　其性不可得<br>　不了性空故　　見貪生怖畏<br>　無畏生畏想　　於何得安樂<br>　譬如愚癡人　　怖畏於虛空<br>　驚懼而馳走　　避空不欲見<br>　虛空遍一切　　於何而得離<br>　愚夫迷惑故　　顛倒分別生<br>　貪本無自性　　妄生厭離心<br>　如人欲避空　　終無能脫者<br>　諸法性自離　　猶如於涅槃<br>　三世一切佛　　了知貪性空<br>　住此境界中　　未曾有捨離<br>　於貪怖畏者　　思惟求解脫<br>　如是貪自性　　究竟常清淨<br>　我證菩提時　　了達皆平等<br>　若執貪為有　　於彼當捨離<br>　由妄分別故　　而言捨離貪<br>　此唯分別心　　實無有捨離<br>　其性不可得　　亦無有滅壞<br>　平等實際中　　無解脫分別<br>　若於貪解脫　　於空亦解脫<br>　虛空及與貪　　無盡無差別<br>　若見差別者　　我說令捨離<br>　貪實無有生　　妄起生分別<br>　彼貪本性空　　但有假名字<br>　不應以此名　　而生於執著<br>　了貪無染故　　是則畢竟空<br>　不由滅壞貪　　而得於解脫<br>　貪法與佛法　　平等即涅槃<br>　智者應當知　　了貪寂靜已<br>　入於寂靜界　　是名貪三昧　</p><p>復次文殊師利。云何名為瞋相三昧。即說頌曰<p class='lg'>　以虛妄因緣　　而起於瞋恚<br>　無我執為我　　及由麤惡聲<br>　起猛利瞋心　　猶如於惡毒<br>　音聲及瞋恚　　究竟無所有<br>　如鑽木出火　　要假眾緣力<br>　若緣不和合　　火終不得生<br>　是不悅意聲　　畢竟無所有<br>　知聲性空故　　瞋亦不復生<br>　瞋不在於聲　　亦不身中住<br>　因緣和合起　　離緣終不生<br>　如因乳等緣　　和合生酥酪<br>　瞋自性無起　　因於麤惡聲<br>　愚者不能了　　熱惱自燒然<br>　應當如是知　　究竟無所有<br>　瞋性本寂靜　　但有於假名<br>　瞋恚即實際　　以依真如起<br>　了知如法界　　是名瞋三昧　</p><p>復次文殊師利。云何名為癡相三昧。即說頌曰<p class='lg'>　無明體性空　　本自無生起<br>　是中無少法　　而可說為癡<br>　凡夫於無癡　　而妄生癡想<br>　於無著生著　　猶若結虛空<br>　奇哉愚癡人　　不應作而作<br>　諸法皆非有　　雜染分別生<br>　如欲取虛空　　安置於一處<br>　設經千萬劫　　終無有積聚<br>　愚夫從本來　　經不思議劫<br>　所起於癡結　　而無少分增<br>　如彼取虛空　　終無有增減<br>　多劫集於癡　　增減亦如是<br>　又如於[<a href='javascript:showpic("../fontimg/015347.gif")'>壹-豆+(石/木)</a>]籥　　受風無際限<br>　愚癡著欲樂　　無有厭足時<br>　是癡無所有　　無根無住處<br>　以根非有故　　亦無癡可盡<br>　以癡無盡故　　邊際不可得<br>　是故諸眾生　　我不能令盡<br>　設我一日中　　能度三千界<br>　所有諸眾生　　皆令入涅槃<br>　復經不思議　　無量千萬劫<br>　日日如是化　　眾生界不盡<br>　癡界眾生界　　是二俱無相<br>　彼皆如幻化　　故不能令盡<br>　癡性與佛性　　平等無差別<br>　若分別於佛　　彼則住愚癡<br>　癡及一切智　　性皆不可得<br>　然彼諸眾生　　皆與癡平等<br>　眾生不思議　　癡亦不思議<br>　以不思議故　　不應取分別<br>　如是思惟心　　思量不可得<br>　癡亦不可量　　以無邊際故<br>　既無有邊際　　從何而得生<br>　自性無生故　　相亦不可得<br>　了癡無有相　　觀佛亦復然<br>　應當如是知　　一切法無二<br>　癡性本寂靜　　但有於假名<br>　我證菩提時　　亦了癡平等<br>　能作如是觀　　是名癡三昧　</p><p>復次文殊師利。云何名為不善三昧。即說頌曰<p class='lg'>　知彼貪瞋癡　　種種諸煩惱<br>　所有諸行相　　虛妄無真實<br>　能如是觀察　　是不善三昧　</p><p>復次文殊師利。云何名為善法三昧。即說頌曰<p class='lg'>　汝等應當知　　諸善意樂者<br>　心行各差別　　皆同於一行<br>　以一出離相　　了知於一切<br>　皆悉寂靜故　　是名善三昧　</p><p>復次文殊師利。云何名有為三昧。即說頌曰<p class='lg'>　汝等應當知　　一切有為法<br>　非是所造作　　亦無可稱量<br>　我了知諸行　　性無有積集<br>　一切皆寂靜　　名有為三昧　</p><p>復次文殊師利。云何名無為三昧。即說頌曰<p class='lg'>　無為性寂靜　　於中無所著<br>　亦復無出離　　但有假名字<br>　為執著眾生　　而說彼名字<br>　能如是了知　　名無為三昧　</p><p>爾時世尊。說如是等不可思議微妙偈時。九萬二千菩薩。得無生法忍。三萬六千比丘。而於諸漏心得解脫。七十二萬億那由他諸天。及六千比丘尼。一百八十萬優婆塞。二千二百優婆夷等。皆發阿耨多羅三藐三菩提心。爾時文殊師利菩薩復白佛言。唯願世尊。為諸菩薩。演說種種三昧名字。令其聞者諸根通利。而於諸法得智慧明。不為一切邪見眾生之所摧伏。亦令證得四無礙辯。於一文字而能了知種種文字。於諸文字了一文字。復以無邊辯才。為諸眾生善說法要。亦令證得甚深法忍於一剎那了一切行。是一切行。各各復有無邊行相。皆能了知。佛言。文殊師利。有三昧名無邊離垢。若菩薩得此三昧。能現一切諸清淨色。復有三昧名可畏面。得此三昧。有大威光映蔽日月。復有三昧名出焰光。得此三昧。能蔽一切釋梵威光。復有三昧名為出離。得此三昧。令諸眾生出離一切貪恚愚癡。復有三昧名無礙光。得此三昧。則能照曜一切佛剎。復有三昧名無忘失。得此三昧。能持諸佛所說教法。亦能為他敷演斯義。復有三昧名曰雷音。得此三昧。善能顯示一切言音上至梵世。復有三昧名為喜樂。得此三昧。令諸眾生喜樂滿足。復有三昧名喜無厭。得此三昧。其見聞者無有厭足。復有三昧名專一境難思功德。得此三昧。而能示現一切神變。復有三昧名解一切眾生語言。得此三昧。善能宣說一切語言。於一字中說一切字。了一切字同於一字。復有三昧名超一切陀羅尼王。得此三昧能善了知諸陀羅尼。復有三昧名為一切辯才莊嚴。得此三昧善能分別一切文字種種言音。復有三昧。名為積集一切善法。得此三昧能令眾生悉聞佛聲法聲僧聲。聲聞聲緣覺聲。菩薩聲波羅蜜聲。如是菩薩住三昧時。令諸眾生聞聲不絕。爾時文殊師利白佛言。唯願世尊。加威護念。令我獲得無礙辯才。說此法門殊勝功德。佛言。善哉隨汝所願。文殊師利復白佛言。若有菩薩。於此法門。受持讀誦無疑惑者。當知是人於現身中。決定獲得四種辯才。所謂捷疾辯才。廣大辯才。甚深辯才。無盡辯才。於諸眾生心常護念。隨所修行欲毀壞者。皆能覺悟令無毀壞。爾時世尊讚文殊師利菩薩言。善哉善哉。汝於斯義能善分別。如布施者獲大財富。持禁戒者決定生天。若能受持此經典者。現得辯才必無虛妄。如日光出能除諸暝。亦如菩薩坐菩提座。成等正覺決定無疑。受持讀誦是經典者。現得辯才亦復如是。文殊師利。若復有人。於現身中欲求辯才。當於此經心生信樂。受持讀誦廣為人說勿生疑惑<p>爾時無垢藏菩薩白佛言。世尊。若諸菩薩佛涅槃後。於此法門心無疑惑。受持讀誦為他廣說。我當攝受加其辯才<p>爾時天魔波旬愁憂苦惱悲涕流淚。來詣佛所。而白佛言。如來昔證無上菩提。我於爾時已懷憂惱。復於今者說此法門。倍生大苦如中毒箭。若諸眾生聞是經典。決定當於阿耨多羅三藐三菩提。無有退轉入般涅槃。令我境界皆悉空虛。如來應正等覺能令一切諸苦眾生。咸得安樂。願垂哀愍與大慈悲。不於此經加威護念。令我安隱憂苦皆除<p>爾時世尊告波旬言。勿懷憂惱。我於此法不作加護。諸眾生等亦不涅槃。天魔波旬聞是語已。歡喜踊躍憂惱悉除。即於佛前忽然不現。爾時文殊師利菩薩前白佛言。如來今者有何密意。告波旬言我於此法不作加護。佛言。文殊師利。以無加護加護此法。是故為彼說如是言。以一切法平等實際。皆歸真如同於法界。離諸言說不二相故。無有加護。以我如是誠實之言無有虛妄。能令此經於閻浮提廣行流布<p>爾時世尊。說是語已。告阿難言。此經名為普入不思議法門。若能受持如是經典。則為受持八萬四千法門等無差別。何以故。我於此經善通達已。方能為彼諸眾生等。演說八萬四千法門。是故阿難。汝於此法當善護持。讀誦流通無令忘失。佛說是經已。文殊師利菩薩。無垢藏菩薩。尊者阿難。及諸世間天人。阿修羅乾闥婆等。聞佛所說。皆大歡喜。信受奉行<p class='juan'>
大寶積經卷第二十九</p>
</body></html>
