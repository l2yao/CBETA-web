<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
大寶積經卷第三十</p>
<p><span class='byline'>　　　　大唐三藏菩提流志奉　詔譯</span><br><p><b>　　<A NAME="n70"></A>出現光明會第一十一之一</b><p>如是我聞。一時佛在王舍城耆闍崛山。與大比丘眾五百人俱。一切皆悉得大自在。復有八十那由他菩薩摩訶薩。皆是一生補處。彌勒菩薩而為上首。復有四十那由他諸大菩薩。文殊師利法王子等而為上首。爾時會中有一童子。名為月光。即從座起偏袒右肩。右膝著地頂禮佛足。合掌恭敬而白佛言。世尊。如來往昔修何等業。能得如是決定光明。攝取光明。發起光明。顯現光明。種種色光明。無雜色光明。狹小光明。廣大光明。清淨光明。遍清淨光明。無垢光明。極無垢光明。離垢光明。漸增長光明。鮮淨光明。極鮮淨光明。無邊光明。極無邊光明。無量光明。極無量光明。無數量光明。極無數量光明。速疾光明。極速疾光明。無住光明。無處光明。熾盛光明。照曜光明。愛樂光明。到彼岸光明。無能障光明。不動光明。正直光明。住無邊處光明。色相光明。種種色相光明。無量色相光明。青黃赤白色相光明。紅色相光明。頗梨色相光明。虛空色相光明。如是等種種光明。一一皆與五色光明和合顯現。乃至青黃赤白等事。一一亦與無量無邊種種色光和合顯現。爾時世尊。即為月光而說偈言<p class='lg'>　我以不思議　　善業因緣故<br>　遠離諸迷惑　　成就種種光<br>　復以種種行　　安住於佛道<br>　以空無作慧　　而現和合光<br>　譬如外法中　　種種相差別<br>　於中空無我　　無作無心意<br>　又如內身中　　空無我無作<br>　於中能示現　　種種諸音聲<br>　由如是無作　　現無邊色光<br>　隨其所意樂　　皆令得滿足<br>　或於一光中　　出生二種色<br>　各有上中下　　差別而顯現<br>　或於一光中　　出生三種色<br>　各有上中下　　差別而顯現<br>　或於一光中　　出生四種色<br>　各有上中下　　差別而顯現<br>　或於一光中　　出生五種色<br>　各有上中下　　從於淨業生<br>　或於一光中　　出生六種色<br>　各有上中下　　從於方便生<br>　或於一光中　　出生七種色<br>　各有上中下　　從於善業生<br>　或於一光中　　出生八種色<br>　各有上中下　　從於勝善生<br>　或於一光中　　出生九種色<br>　各有上中下　　從於資糧生<br>　或於一光中　　出生十種色<br>　各有上中下　　從於布施生<br>　或於一事中　　出生二十色<br>　各有上中下　　從於持戒生<br>　或於一事中　　出生三十色<br>　各有上中下　　從於忍辱生<br>　或於一事中　　出生四十色<br>　各有上中下　　從於精進生<br>　或於一事中　　出生五十色<br>　各有上中下　　從於禪定生<br>　或於一事中　　出生六十色<br>　各有上中下　　從於智慧生<br>　或於一事中　　出生七十色<br>　各有上中下　　從於慈心生<br>　或於一事中　　出生八十色<br>　各有上中下　　從於悲心生<br>　或於一事中　　出生九十色<br>　各有上中下　　從於喜心生<br>　或於一事中　　出生百種色<br>　各有上中下　　從於捨心生<br>　或於一事中　　出生千種色<br>　各有上中下　　從千功德生<br>　或於一事中　　出生萬種色<br>　各有上中下　　從福資糧生<br>　或於一事中　　現一俱胝色<br>　各有上中下　　從於淨信生<br>　或於一事中　　現二俱胝色<br>　各有上中下　　從於隨喜生<br>　或於一事中　　現三俱胝色<br>　各有上中下　　從於輕安生<br>　或於一事中　　現四俱胝色<br>　各有上中下　　從尊重佛生<br>　或於一事中　　現五俱胝色<br>　各有上中下　　從尊重法生<br>　或於一事中　　現六俱胝色<br>　各有上中下　　從尊重僧生<br>　或於一事中　　現七俱胝色<br>　各有上中下　　從尊重戒生<br>　或於一事中　　現八俱胝色<br>　各有上中下　　從尊重定生<br>　或於一事中　　現九俱胝色<br>　各有上中下　　從普憐愍生<br>　或於一事中　　現十俱胝色<br>　各有上中下　　從無放逸生<br>　又從一毛孔　　所現諸光明<br>　彼光種種名　　今當為汝說<br>　我有一光明　　名為雲淨照<br>　其光由積集　　無量善根生<br>　以於往昔時　　見有眾生類<br>　種種多病惱　　皆生憐愍心<br>　給施諸醫藥　　令彼悉除愈<br>　以此因緣故　　得如是光明<br>　我復有光明　　名為眼清淨<br>　以燈明施佛　　由是故得生<br>　我復有光明　　名為耳清淨<br>　以音聲供養　　由是故得生<br>　我復有光明　　名為鼻清淨<br>　以香水供養　　由是故得生<br>　我復有光明　　名為舌清淨<br>　以上味供養　　由是故得生<br>　我復有光明　　名為身清淨<br>　以衣服供養　　由是故得生<br>　我復有光明　　名為心清淨<br>　於佛常信樂　　由是故得生<br>　我復有光明　　名為色清淨<br>　綵畫於佛像　　由是故得生<br>　我復有光明　　名為聲清淨<br>　於法常稱讚　　由是故得生<br>　我復有光明　　名為香清淨<br>　於僧常恭敬　　由是故得生<br>　我復有光明　　名為味清淨<br>　隨意皆施與　　由是故得生<br>　我復有光明　　名為觸清淨<br>　以塗香供養　　由是故得生<br>　我復有光明　　名為法清淨<br>　以攝受諸法　　由是故得生<br>　我復有光明　　名為地清淨<br>　塗掃佛僧地　　由是故得生<br>　我復有光明　　名為水清淨<br>　以井泉供養　　由是故得生<br>　我復有光明　　名為火清淨<br>　持火而奉施　　由是故得生<br>　我復有光明　　名為風清淨<br>　持扇而奉施　　由是故得生<br>　我復有光明　　名為蘊清淨<br>　以身供養佛　　由是故得生<br>　我復有光明　　名為界清淨<br>　常修於慈心　　由是故得生<br>　我復有光明　　名為諦清淨<br>　常離於妄語　　由是故得生<br>　我復有光明　　名為剎清淨<br>　常行於布施　　由是故得生<br>　我復有光明　　名為聲清淨<br>　以稱歎諸佛　　由是故得生<br>　我復有光明　　名為念清淨<br>　以稱歎三昧　　由是故得生<br>　我復有光明　　名為辯清淨<br>　以稱歎總持　　由是故得生<br>　我復有光明　　名為日和合<br>　以和合乖諍　　由是故得生<br>　我復有光明　　名為顯現義<br>　以通達空性　　由是故得生<br>　我復有光明　　名為青色相<br>　以青蓮供養　　由是故得生<br>　我復有光明　　名為黃色相<br>　以薝蔔供養　　由是故得生<br>　我復有光明　　名為赤色相<br>　以真珠供養　　由是故得生<br>　我復有光明　　名為白色相<br>　以金華供養　　由是故得生<br>　我復有光明　　名為勝功德<br>　以眾彩嚴飾　　由是故得生<br>　我復有光明　　名為龍威力<br>　以龍幡供養　　由是故得生<br>　我復有光明　　名為象威力<br>　以象幡供養　　由是故得生<br>　我復有光明　　名為師子王<br>　師子幡供養　　由是故得生<br>　我復有光明　　名之為牛王<br>　牛王幡供養　　由是故得生<br>　我復有光明　　名為月清淨<br>　灑掃於佛塔　　由是故得生<br>　我復有光明　　名為龍調伏<br>　以繒帶奉施　　由是故得生<br>　我復有光明　　名夜叉調伏<br>　以能諦觀察　　由是故得生<br>　我復有光明　　名為覺悟女<br>　以離於女相　　由是故得生<br>　我復有光明　　名為覺悟男<br>　以離於男相　　由是故得生<br>　我復有光明　　名金剛威力<br>　以業智清淨　　由是故得生<br>　我復有光明　　名為顯現空<br>　以開示世報　　由是故得生<br>　我復有光明　　名覺悟真實<br>　以離於顛倒　　由是故得生<br>　我復有光明　　名顯示佛語<br>　以讚於法界　　由是故得生<br>　我復有光明　　名為離諸過<br>　以讚於勝解　　由是故得生<br>　我復有光明　　名莊嚴普照<br>　以讚施燈燎　　由是故得生<br>　我復有光明　　名為離恩愛<br>　以讚於定慧　　由是故得生<br>　我復有光明　　名為離諸習<br>　以讚前際智　　由是故得生<br>　我復有光明　　名為離諸著<br>　以讚無生智　　由是故得生<br>　我復有光明　　名為離諸趣<br>　以讚漏盡智　　由是故得生<br>　我復有光明　　名為捨離處<br>　以讚於苦智　　由是故得生<br>　我復有光明　　名為佛神變<br>　以讚神通力　　由是故得生<br>　我復有光明　　名為超戲論<br>　以讚一切智　　由是故得生<br>　我復有光明　　名為現眾色<br>　以讚於神足　　由是故得生<br>　我復有光明　　名為樂善友<br>　以讚於覺性　　由是故得生<br>　我復有光明　　名為眼前際<br>　以讚眼前際　　由是故得生<br>　我復有光明　　名為眼盡際<br>　以讚於無盡　　由是故得生<br>　我復有光明　　名之為有際<br>　以讚於無有　　由是故得生<br>　我復有光明　　名為不可壞<br>　以讚於滅性　　由是故得生<br>　我復有光明　　名為無邊際<br>　以讚於無際　　由是故得生<br>　我復有光明　　名之為有相<br>　以讚於無為　　由是故得生<br>　我復有光明　　名為無變異<br>　以讚無差別　　由是故得生<br>　我復有光明　　名之為不入<br>　以讚於無著　　由是故得生<br>　我復有光明　　名之為不出<br>　以讚於無起　　由是故得生<br>　我復有光明　　名之為無起<br>　以讚不出現　　由是故得生　</p><p class='lg'>　我有光名無表示　　而能成熟諸群生<br>　我有光名法本性　　其光能動俱胝剎<br>　我有光名調伏魔　　其光威德令魔怖<br>　我有光名福德幢　　持其名者離危厄<br>　我有光名有力幢　　持其名者離怨對<br>　我有光名寂靜幢　　持其名者離貪欲<br>　我有光名禪定幢　　持其名者離邪行<br>　我有光名名聞幢　　持其名者得稱讚<br>　我有光名悅意幢　　持其名者無憂惱<br>　我有光名淨戒幢　　持其名者離毀禁<br>　我有光名妙香幢　　持其名者無臭穢<br>　我有光名法甚深　　持其名者無疑惑<br>　我有光名無所住　　持其名者離諸有<br>　我有光名離分別　　持其名者無執取<br>　我有光名妙高山　　持其名者無能動<br>　我有光名祕密行　　持其名者無所著<br>　我有光名解脫行　　持其名者無繫縛<br>　我有光名善調伏　　持其名者得柔軟<br>　我有光名無動搖　　持其名者離貪染<br>　我有光名善調順　　持其名者戒圓滿<br>　我有光名眾善行　　持其名者無所染<br>　我有光名多利益　　聞其名者離諸過<br>　我有光名勝知見　　聞其名者無迷惑<br>　我有光名求利益　　聞其名者無瞋恚<br>　我有光名心適悅　　聞其名者得安樂<br>　我有光名無熱惱　　持其名者了空性<br>　我有光名空無性　　持其名者超戲論<br>　我有光名無依止　　持其名者不動搖<br>　我有光名離迷惑　　持其名者不猶豫<br>　我有光名無住處　　持其名者離愚闇<br>　我有光名厭肉身　　持其名者當不受<br>　我有光名無所取　　持其名者離文字<br>　我有光名無有癡　　持其名者離言說<br>　我有光名無去處　　持其名者知未來<br>　我有光名普邊際　　持其名者知過去<br>　我有光名無與等　　持其名者了無漏<br>　我有光名證聖者　　持其名者知最上<br>　我有光名無垢染　　持其名者離諸著<br>　我有光名離塵坌　　持其名者無闇蔽<br>　我有光名無愛戀　　持其名者離所依<br>　我有光名最勝上　　持其名者摧他論<br>　我有光名少壯年　　持其名者成六行<br>　我有光名最勝尊　　持其名者智無礙<br>　我有光明名速疾　　持其名者成勝僧<br>　我有光明名有相　　持其名者了深法<br>　我有光明名無相　　持其名者離於慢<br>　我有光明名無生　　持其名者獲無得<br>　我有光明名念佛　　為諸如來之所讚<br>　於多佛所修諸行　　爾乃得成如是光<br>　佛身所現諸光明　　千俱胝剎微塵數<br>　如是無量俱胝剎　　其數又如大海沙<br>　一一微塵諸光明　　各有若干多眷屬<br>　其光遍往無佛剎　　化作如來清淨身<br>　演說甚深微妙法　　安住眾生忍辱中<br>　我有光明名為佛　　令諸眾生住佛道<br>　我有光明名為法　　清淨照曜無瑕垢<br>　我有光明名為僧　　諸佛如來所稱歎<br>　我有光明名清淨　　其光殊勝甚難得<br>　我有光明名為華　　利益眾生得成熟<br>　我有光明名為梵　　或名帝釋或名天<br>　名月名龍名夜叉　　名阿修羅迦樓羅<br>　或有名王名婦女　　或名童女或童男<br>　如是種種諸光明　　各以善法化同類<br>　能令無量俱胝眾　　皆得成就於菩提<br>　我有光明名智慧　　或有名戒或名慈<br>　或名悲喜或名燈　　或號塗香或音樂<br>　如是等類諸光明　　各隨本行為其稱<br>　皆攝無量群生類　　由是成就此光明<br>　我有光明名尊重　　諸佛如來之所讚<br>　於佛教法常恭敬　　由是成就此光明<br>　佛眼所見眾生數　　一毛孔現若干光<br>　而彼一一諸光明　　各有眷屬共圍遶<br>　隨諸眾生心所念　　蒙佛光明皆成熟<br>　若有聞說此光明　　能生歡喜深愛樂<br>　是人往昔諸佛所　　已曾得聞如是經<br>　我有光明名最勝　　眷屬八十俱胝數<br>　昔曾一偈讚於佛　　是故成就此光明<br>　我有光明名無憂　　眷屬八十那由眾<br>　持一如來所說法　　是故成就此光明<br>　我有光明名勝淨　　眷屬八十俱胝數<br>　若能受持一三昧　　是故成就此光明　</p><p class='lg'>　過去有佛　　名為最勝　　彼佛住世<br>　壽命無量　　最初成道　　法會之中<br>　時有八十　　那由他眾　　爾時於此<br>　閻浮提中　　有一國王　　名為樂聲<br>　其王復有　　五百王子　　顏貌端正<br>　見者歡喜　　是時父王　　威德自在<br>　於三寶所　　深生信樂　　其王所有<br>　勝妙園苑　　悉皆奉施　　彼佛世尊<br>　是園苑中　　經行之處　　復有無量<br>　薝蔔迦樹　　拘律陀樹　　甄叔迦樹<br>　優曇缽羅　　波羅波吒　　及尸利沙<br>　無憂樹等　　其數各有　　八十俱胝<br>　如是諸樹　　冬夏敷榮　　華果枝葉<br>　光色鮮茂　　出微妙香　　薰如來身<br>　有諸比丘　　身真金色　　各各皆坐<br>　是林樹下　　勇猛精進　　得陀羅尼<br>　爾時彼佛　　愍其父王　　及諸王子<br>　并餘大眾　　演說如是　　決定光經<br>　其王聞已　　心生歡喜　　以無量偈<br>　稱讚如來　　其王復以　　八十俱胝<br>　微妙寶蓋　　奉獻於佛　　一一寶蓋<br>　以摩尼珠　　於其網間　　周匝嚴飾<br>　是摩尼寶　　一一價直　　八十俱胝<br>　閻浮檀金　　是一一蓋　　八十俱胝<br>　摩尼寶珠　　以為瓔珞　　是摩尼寶<br>　色澤鮮淨　　無有晝夜　　常放光明<br>　一一光明　　照百由旬　　其光顯曜<br>　蔽於日月　　其蓋復以　　八十俱胝<br>　師子寶帶　　八十俱胝　　金縷寶鬘<br>　四面嚴飾　　復以種種　　妙色珍奇<br>　間錯莊嚴　　真珠寶網　　以如是蓋<br>　周覆園苑　　其上復有　　蘇摩那花<br>　阿提目多　　目真鄰陀　　優曇缽羅<br>　青蓮華等　　如是種種　　無量華蓋<br>　一一皆悉　　稱其寶網　　復以金縷<br>　俱吒摩衣　　以為繒蓋　　而覆其上<br>　復有金足　　栴檀寶床　　其數亦有<br>　八十俱胝　　其床復以　　八十俱胝<br>　繒綵茵褥　　而嚴飾之　　是時一切<br>　諸眾生類　　乃至有頂　　皆來集會<br>　於如來所　　聽是經典　　天龍夜叉<br>　乾闥婆王　　摩[<a href='javascript:showpic("../fontimg/023523.gif")'>目*侯</a>]羅伽　　阿修羅等<br>　聞是經已　　生歡喜心　　以百千偈<br>　稱讚如來　　一切皆發　　大菩提願<br>　諸天龍神　　及阿修羅　　以殷淨心<br>　雨曼陀華　　真珠等寶　　而為供養<br>　爾時復有　　八十俱胝　　大威力天<br>　聞是經已　　心生歡喜　　發菩提願<br>　於未來世　　得斯光明　　是時如來<br>　知彼意樂　　即授其記　　當得作佛<br>　爾時復有　　八十俱胝　　釋提桓因<br>　并諸梵眾　　聞說如是　　現光經典<br>　亦生歡喜　　發菩提心　　皆得授記<br>　當來作佛　　爾時復有　　八十俱胝<br>　那由他龍　　聞是經已　　發菩提心<br>　皆蒙授記　　爾時復有　　八十俱胝<br>　金翅鳥王　　聞是經已　　堅持五戒<br>　亦授其記　　爾時復有　　八十俱胝<br>　乾闥婆王　　聞是經已　　奏千種樂<br>　出微妙聲　　供養於佛　　而得授記<br>　復有八十　　那由他數　　夜叉鬼王<br>　聞是經已　　於佛智慧　　深生淨信<br>　一切皆得　　受菩提記　　月光當知<br>　時樂聲王　　種種供養　　彼如來者<br>　豈異人乎　　即汝身是　　汝因往昔<br>　聞是經典　　是故今者　　還復諮問<br>　若人於我　　般涅槃後　　法輪將欲<br>　滅壞之時　　於是教中　　生淨信者<br>　則能廣說　　如是經典　</p><p class='lg'>　若於未來說是經　　則為護持於我法<br>　猶如眾商善導師　　亦名護持於寶藏<br>　若於末世聞此經　　如彈指頃生欣樂<br>　當知皆是佛威神　　亦由文殊所加護<br>　是人則為見諸佛　　授其祕法令聰慧<br>　若人質直心柔軟　　常勤供養於諸佛<br>　修行無我生慈忍　　是人愛樂於此經<br>　若人常懷不善心　　貪求利養無厭足<br>　於諸寂靜無欣慕　　是人不樂於此經<br>　若人供養諸如來　　善能了知深妙法<br>　於佛正智生淨信　　是人愛樂於此經<br>　若人散亂無淨心　　常行魁膾難調伏<br>　於諸欲境為僮僕　　是人不樂於此經<br>　若人常樂阿蘭若　　獨處空閑心寂靜<br>　不著利養及親屬　　是人愛樂於此經<br>　若人隨順惡知友　　損壞自他諸善法<br>　彼於戒定多退失　　是人不樂於此經<br>　若人意樂極清淨　　常以智慧觀諸法<br>　為善知識之所護　　是人愛樂於此經<br>　若人繫著親友家　　與之花果令歡喜<br>　心無正直懷諂曲　　是人不樂於此經<br>　若人常念諸佛恩　　於勝善根生愛樂<br>　迴向菩提無諂曲　　是人愛樂於此經<br>　若人戀著於婦女　　種種上服而嚴飾<br>　常願與彼同遊戲　　是人不樂於此經<br>　若人深心無所依　　於諸欲境曾無染<br>　不以飲食生諛諂　　是人愛樂於此經<br>　若人教導諸群生　　而言婬欲無諸過<br>　則為誹謗三世佛　　是人不樂於此經<br>　若人信樂常堅固　　發起精進求諸法<br>　不生疲倦及輕慢　　是人愛樂於此經<br>　若人繫著諸婦女　　常於欲境懷思念<br>　不修智慧廣饒益　　是人不樂於此經<br>　若人宴坐山林中　　修習智慧皆清淨<br>　不貪一切資生具　　是人愛樂於此經<br>　若人於眼前後際　　而常迷惑不能了<br>　彼則愚癡為魔罥　　是人不樂於此經<br>　若人於眼前後際　　而常通達無迷惑<br>　彼則解脫諸魔罥　　是人愛樂於此經<br>　若人於眼有無邊　　而常迷惑不能了<br>　彼則愚癡為魔罥　　是人不樂於此經<br>　若人於眼有無邊　　而常通達無迷惑<br>　彼則解脫諸魔罥　　是人愛樂於此經<br>　若人於眼成壞相　　而常迷惑不能了<br>　彼則愚癡為魔罥　　是人不樂於此經<br>　若人於眼成壞相　　而常通達無迷惑<br>　彼則解脫諸魔罥　　是人愛樂於此經<br>　乃至耳鼻舌身心　　色聲香味并觸法<br>　地水火風與體性　　事物眾生及以苦<br>　蘊界世生聲名諦　　貪瞋癡慢愛覆憍<br>　慳嫉諂誑并忿等　　當知一一皆如是<br>　若人於彼眼盡邊　　而常迷惑不能了<br>　彼則墮諸凡夫行　　是人不樂於此經<br>　若人於彼眼盡邊　　而常通達無迷惑<br>　彼則離諸凡夫行　　是人愛樂於此經<br>　若人於彼眼滅壞　　而常迷惑不能了<br>　彼則墮諸凡夫行　　是人不樂於此經<br>　若人於彼眼滅壞　　而常通達無迷惑<br>　彼則離諸凡夫行　　是人愛樂於此經<br>　若人於彼眼寂滅　　而常迷惑不能了<br>　彼則墮諸凡夫行　　是人不樂於此經<br>　若人於彼眼寂滅　　而常通達無迷惑<br>　彼則離諸凡夫行　　是人愛樂於此經<br>　若人於眼無去來　　而常迷惑不能了<br>　彼則墮諸凡夫行　　是人不樂於此經<br>　若人於眼無去來　　而常通達不迷惑<br>　彼則離諸凡夫行　　是人愛樂於此經<br>　若人不了眼無我　　於眼盡性常迷惑<br>　彼則墮諸凡夫行　　是人不樂於此經<br>　若人能了眼無我　　於眼盡性常通達<br>　彼則離於凡夫行　　是人愛樂於此經<br>　若人不了眼無我　　於忍行處常迷惑<br>　彼則墮諸凡夫行　　是人不樂於此經<br>　若人能了眼無我　　於忍行處常通達<br>　彼則離諸凡夫行　　是人愛樂於此經<br>　若人不了眼盡性　　彼不成就無依戒<br>　以不成就無依戒　　是人不樂於此經<br>　若人能了眼盡性　　彼則成就無依戒<br>　以能成就無依戒　　是人愛樂於此經<br>　若人不了眼盡性　　彼不成就無漏戒<br>　以不成就無漏戒　　是人不樂於此經<br>　若人能了眼盡性　　彼則成就無漏戒<br>　以能成就無漏戒　　是人愛樂於此經<br>　若人不了眼盡性　　彼不成就無漏慧<br>　以不成就無漏慧　　是人不樂於此經<br>　若人能了眼盡性　　彼則成就無漏慧<br>　以能成就無漏慧　　是人愛樂於此經<br>　若人不了眼盡性　　於眼空性常迷惑<br>　彼不能生總持智　　是人不樂於此經<br>　若人能了眼盡性　　於眼空性常通達<br>　彼則能生總持智　　是人愛樂於此經<br>　若人了知眼盡性　　彼則成就總持智<br>　乃至無上無著智　　是人愛樂於此經<br>　若人不樂於此經　　於眼盡性常迷惑<br>　彼則退失諸禪定　　證無上智實為難<br>　若人愛樂於此經　　於眼盡性能通達<br>　彼則成就諸禪定　　證無上智不為難<br>　若人了知眼盡性　　於無我相能通達<br>　彼則常聞如是法　　深生信解得無疑<br>　若人思惟眼盡性　　晝夜精勤無懈惓<br>　彼則成就總持辯　　常能演說於此經<br>　若人思惟於此經　　成就出現光明智<br>　彼則顯發諸如來　　於眼空性能通達<br>　假使建立百千塔　　供養一切諸世尊<br>　若人思惟於此經　　所獲功德復過彼<br>　假使百千諸伎樂　　供養如來之舍利<br>　若人得聞於此經　　所獲功德復過彼<br>　佛眼所見諸眾生　　皆同如來而供養<br>　過於無量俱胝劫　　不如受持於此經<br>　若人於此契經中　　受持演說四句偈<br>　當於是人生恭敬　　猶如最勝大悲尊<br>　我於往昔百千劫　　流轉三有生死中<br>　曾於無量諸佛所　　為是經故而供養<br>　或然無量百千燈　　其炷各等由旬量<br>　為於此經得自在　　是故供養大導師<br>　或以薝蔔婆利花　　蘇摩那花無憂花<br>　以此花鬘及幢蓋　　種種供養如來塔<br>　我於往昔生死中　　有來求者咸能施<br>　或施花果諸林苑　　或施橋梁及井泉<br>　或施白象及麒麟　　或施寶馬并綵女<br>　或施金床珍寶帳　　或施瓔珞雜花鬘<br>　如是一一滿百千　　為此經故心無倦　</p><p class='juan'>
大寶積經卷第三十</p>
</body></html>
