<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
大寶積經卷第六十一</p>
<p><span class='byline'>　　　　北齊三藏那連提耶舍譯</span><br><p><b>　　<A NAME="n137"></A>菩薩見實會第十六</b><p><b>　　<A NAME="n138"></A>序品第一</b><p>如是我聞。一時佛在迦毘羅國尼居陀林。與大比丘眾千二百五十人俱。其名曰優樓毘螺迦葉。伽耶迦葉。那提迦葉。摩訶迦葉。舍利弗大目犍連。一切皆是大阿羅漢。諸漏已盡。無復煩惱。其心自在。心善解脫。慧善解脫。如大龍象。所作已辦。皆棄重擔。逮得己利。盡諸有結。於正教中心得善解。於一切法心無所礙。到於彼岸自得解脫。解脫眷屬自得調伏。調伏眷屬自得寂定。寂定眷屬自得度脫。度脫眷屬已到彼岸。彼岸眷屬已到陸地。陸地眷屬自得安隱。安隱眷屬自得寂滅。寂滅眷屬自破煩惱。破煩惱眷屬自得沙門。沙門眷屬自得息惡。息惡眷屬自婆羅門。婆羅門眷屬自除惡法。除惡法眷屬自了知諸法。了知諸法眷屬自能得度。能度眷屬自具諸德。具諸德眷屬自無煩惱。無煩惱眷屬自離五支。離五支眷屬自得離障。離障眷屬自得靜意。靜意眷屬自具六通。具六通眷屬自離憎愛解脫。離憎愛解脫眷屬自守護一心。守護一心眷屬自念門具足。念門具足眷屬自依四依。四依眷屬自離種種諸見。離種種諸見眷屬自棄諸希望。棄諸希望眷屬自得盡行。盡行眷屬自得事訖。事訖眷屬自修。自修眷屬自無濁念。無濁念眷屬自斷有覺。斷有覺眷屬自倚身行。倚身行眷屬自得樂不動。樂不動眷屬自心善解脫心善解脫眷屬自慧善解脫。慧善解脫眷屬自得賢聖。賢聖眷屬如是等比。得離枝葉除去皮膚。唯有心實堅固而住。爾時世尊於其後夜露地而坐。時比丘眾四面圍遶。爾時世尊默然而住。觀比丘眾告諸比丘。汝等諸人訪覓一人堪能往化淨飯王者。爾時慧命阿若憍陳如。即從坐起。偏袒右肩。右膝著地。合掌向佛。即便作禮。白佛言。世尊。我當往化淨飯王耶。佛言。汝止憍陳如。汝今具足大師之德。不應往彼。時有慧命婆澀摸及大名耶輸陀。優樓毘螺迦葉。摩訶迦葉。舍利弗。大目連等。各白佛言。世尊。我等堪能往化淨飯王也。佛告摩訶目連。汝等且止。汝等皆悉具足大師尊重之法。不應往化。爾時大德摩訶目連。即作是念。世尊今者欲令誰往化淨飯王耶。爾時目連即入如實三昧。以三昧力莊嚴其心。即得見佛意之所念。在於慧命迦盧陀夷。欲令往化淨飯王耳。譬如重閣樓窗之中。日從東入光照西壁。如是目連見世尊心。專在迦盧陀夷欲令化王。亦復如是。爾時慧命目連即從定起。往迦盧陀夷所。到已白言。世尊心念知汝堪能往化淨飯王。迦盧陀夷。汝今應當發大勇猛速往化王。目連作是語已。時慧命迦盧陀夷。白目連言。凡庶難化何況國王。何以故。剎利種姓灌頂大王。有自在力難可化故。大目連。譬如聚積眾柴若二若三乃至千載如此柴聚經多年歲甚大乾燥。于時有人。放火燒之。成大火聚。於意云何。此之火聚。寧為大不。目連言甚大。若復有人更以無量蘇油溉灌此火增盛不。大目連言。轉熾倍盛。於意云何。此火可近不。目連言難可得近。如是大目連。剎利種姓灌頂大王。難可教化不可得近。亦復如是。大目連。譬如狂象之牙可觸以不。目連言不可觸也。如是大目連。灌頂剎利難可教化亦復如是。時慧命目連。復白優陀夷言。世尊。心念知汝堪能往化淨飯王也。優陀夷復白目連言。世尊。實垂顧念。謂我堪能往化淨飯王耶。目連答言。世尊。實誠念汝。謂汝堪能教化父王。爾時世尊。自告優陀夷言。優陀夷。汝可入城教化父王。何以故。唯我與汝堪能教化淨飯王耳。優陀夷。我諸聲聞弟子之中。汝能教化諸邑聚落最為第一。爾時世尊。即以偈頌。告優陀夷言<p class='lg'>　諦聽優陀夷　　汝能善教導<br>　必令釋種喜　　往化最勝王<br>　王今受悟時　　兼利諸天人<br>　必得到彼岸　　汝當速往化<br>　釋種淨飯王　　今懷恨亂濁<br>　住念惠不行　　猶如墜高崖<br>　戀惜子高位　　慧心盡迷沒<br>　如商失重寶　　追念生大苦<br>　如天墜宮殿　　追戀五慾樂<br>　未知佛正法　　悲哀大惱亂<br>　自念失七寶　　及與人四道<br>　憶此聖王位　　口出非法言<br>　王時悲亂言　　不覺己及他<br>　如奪精魂鬼　　執持於人身<br>　猶在雞羅山　　一切無所見<br>　如是惱恨障　　應見不復睹<br>　亦如睡眠死　　己心不自了<br>　憂恨迷惑障　　王不識自喜<br>　如婦夫婿亡　　悲淚生憂悔<br>　王今癡惱亂　　哀戀生大苦<br>　汝具巧方便　　往化淨飯王<br>　摧倒邪慢憧　　當建正法燈<br>　更無有能化　　淨飯大王者<br>　唯汝優陀夷　　過去曾同行<br>　優陀夷當知　　曾有大國王<br>　名曰增長實　　聲名震十方<br>　如法作國主　　一切皆歸化<br>　能以正法治　　王領四天下<br>　城邑悉滿中　　花果香園苑<br>　多諸賢聖眾　　無有雜惡人<br>　芳林甚稠密　　地淨無棘刺<br>　多饒淨妙等　　花池莊嚴好<br>　人民廣殷盛　　棄惡常善住<br>　閉諸惡趣門　　必昇妙天道<br>　彼王昔有子　　曾廣供養佛<br>　備修諸善根　　具足諸功德<br>　名曰妙堅惠　　億眾所供養<br>　常見色欲過　　棄家樂閑靜<br>　父王敕子言　　汝可受五慾<br>　婇女自娛樂　　遊觀寶宮池<br>　我今為汝辦　　翫弄無乏少<br>　<span class='corr'>云</span>何不愛樂　　汝當說其意<br>　知諸趣善妙　　汝愛寶宅中<br>　女寶常圍遶　　妙境甚可樂<br>　諸仙處閑林　　猶捨退還家<br>　受諸色欲樂　　況汝無乏少<br>　婇女眾圍遶　　王臣皆隨從<br>　臺館若天宮　　應受五欲樂<br>　諸女甚端正　　美麗若天人<br>　善奏歌舞樂　　可以自娛意<br>　目如優波葉　　脣赤若含丹<br>　面滿廣黛眉　　平額姝咽頸<br>　膺平缺骨滿　　臂如象王鼻<br>　掌如蓮花色　　指圓傭纖好<br>　舌薄廣紅赤　　美言若甘露<br>　齒素利齊密　　珠瓔寶衣服<br>　臍深腹不現　　脊如金剛杵<br>　髀股傭圓直　　伊尼鹿王[蹲-酋+(十/田/ㄙ)]<br>　行步如鵝王　　皆各瞻視汝<br>　盛年甚可愛　　堪能存後嗣<br>　汝及眾麗人　　猶如春花開<br>　盛年色未退　　應當速受樂<br>　堅慧白父王　　王言非正理<br>　若有如法語　　所敕不敢違<br>　王聽我今說　　樂善真實語<br>　乃至於夢中　　不起婬欲想<br>　父王今此言　　智者所不許<br>　愚者樂此事　　明人常所厭<br>　何故明目人　　而羨盲瞽導<br>　豈有岸上人　　反樂沈溺者<br>　何有解脫人　　而復樂牢獄<br>　豈有安樂人　　欽羨眾苦者<br>　我意觀父王　　如盲溺獄者<br>　如夢受五欲　　復為欲所溺<br>　父王如盲冥　　我目見殊勝<br>　王為欲所漂　　我今甚厭賤<br>　欲如毒藥器　　亦如毒蛇頭<br>　如利刀劍槊　　亦如大猛火<br>　王臣勸化時　　堅慧悉不許<br>　捐親及國土　　棄欲而出家<br>　如蛇脫故皮　　亦如棄涕唾<br>　遠離於過惡　　絕望永出家<br>　堅慧捨俗時　　臣子隨出家<br>　其人名月施　　棄欲隨堅慧<br>　童子出家已　　并及大臣子<br>　成就四梵住　　具足五神通<br>　深見五塵過　　超絕於欲界<br>　轉正妙法輪　　直生梵天上<br>　童子出家已　　父王起嫌恨<br>　月施詣王所　　善化令王喜<br>　優陀夷當知　　昔時堅慧者<br>　遠離於五欲　　今即我身是<br>　優陀夷當知　　彼時增實王<br>　豈為異人乎　　淨飯王是也<br>　優陀夷當知　　隨我出家者<br>　月施汝身是　　亦曾化增實<br>　是故優陀夷　　今應化父王<br>　必有大利益　　昔曾教化故　</p><p>爾時慧命優陀夷受佛教已。默然許可。時優陀夷。過夜曉已至於食時。著衣持缽入迦毘城。時有釋種一千餘人。集在王門皆有所須。時淨飯王。聞佛如來到迦毘城在尼居林。起嫌恨意。此兒出家退我種族。富貴大樂如其在家。應紹金輪王四天下如法統領。民無逆命七寶具足。其七者何。一曰輪寶二曰象寶。三曰馬寶。四曰摩尼寶。五稱女寶。六曰主藏臣寶。七稱導師寶。具足千子。勇健難當。顏容美妙。能摧強敵。護四天下。不以刀杖料理國土。如法治正自然泰平。我得輪王自在快樂。彼應尊重供養於我。以兒出家故所應得者悉皆墜落。作是念已敕諸釋種。一切不得至我兒所敬信聽法。若有犯者當斬其首。時有釋種名曰喜面。不在眾中不聞王教。見優陀夷即往其所。稽首白言。善來尊者得平安耶。世尊安樂少病少惱起居輕利。在路不疲供饌不乏也。時優陀夷報喜面言。如來安樂少病少惱起居輕利。在路不疲飲食無乏。時有釋種名曰善覺。見喜面共優陀夷在屏處語。亦詣其所。白言大德。自遠而來比康吉耶。世尊起居安樂少病少惱。在路不疲供饌無乏耶。優陀夷答言。如來聖御安樂。在路不疲無所乏少。爾時復有二釋種。一名無憂。二名離憂。見喜面善覺共優陀夷在於屏處。亦復棄眾往詣其所。白優陀夷言。善來至此氣力好耶。世尊起居安樂耶。遠涉途路得無疲耶。優陀夷報言。如來聖御安樂涉路不疲。時二釋種重白言。如來途路何故無乏也。優陀夷報言。以四天王及天帝釋諸梵天王常來供養故無所乏。時諸釋種俱白優陀夷言。我等今欲詣佛至世尊所供養聽法。恐不獲遂。何以故。淨飯大王向有敕旨敕諸釋種。悉皆不聽至佛所供養聽法。如有犯者當斬其首。慮王憲故不得禮拜供養聽受正法。時優陀夷聞此語已。知其父王有大怨恨。我今作何方便至王所也。作是念已。我當舉高七多羅樹。於虛空中結加趺坐至於王所。爾時慧命優陀夷。即入如實三昧。以其三昧莊嚴其心。復以神力。舉高七多羅樹。於虛空中加趺而坐。飛空往詣淨飯王所。時王遙見優陀夷以神通力於虛空中加趺而來。從座而起合掌恭敬。向優陀夷而說偈言<p class='lg'>　染服大師從何來　　成就威儀難見者<br>　若有所須願速說　　我今誠心必奉給　</p><p>爾時慧命優陀夷。以偈答曰<p class='lg'>　我是大王子之子　　大王即是我祖父<br>　我為如來行乞食　　得食奉送大善逝<br>　大王今日獲善利　　王兒人天最尊上<br>　威德光明照十方　　猶如秋月日中時<br>　如日處空離雲霧　　光明晃曜普皆照<br>　如是最勝王聖子　　威德光顯聞十方<br>　猶如秋日初出時　　蔽諸螢火光普照<br>　如是最勝王聖子　　伏諸外道獨顯曜<br>　猶如日中盛隆熾　　凌於星辰故不現<br>　如是最勝王聖子　　降伏外道自光顯<br>　猶如日中凌月明　　令月失光明不現<br>　是王聖子伏外道　　如日盛明月隱照<br>　如禽獸聞師子吼　　水陸空行散還穴<br>　驚奔逃走迷諸方　　以師子聲難忍故<br>　大聖如來震吼時　　邪外道聞無我聲<br>　假使無知至有頂　　聞此無我皆悉怖<br>　盲冥愚癡人天中　　有目如來示明炬<br>　為作明燈除愚闇　　興舉無上智光輪<br>　顯示邪正等不等　　教導世間道非道<br>　為失路者示其路　　拔慾淤泥置岸上<br>　如興雲蔭覆枯池　　注雨充足原隰滿<br>　如是大王仙聖子　　興建法雨潤人天<br>　如水沾地及山川　　并諸百卉叢林樹<br>　藥草條莖及枝蔓　　諸花蓊蔚遍山好<br>　如是十力四無畏　　具足十八不共樹<br>　一切智果花莊嚴　　王仙聖子微妙身<br>　如須彌山處大海　　嚴好不動天樂居<br>　如斯善逝大王子　　沙門海中最第一<br>　忉利天主舍脂夫　　於天眾中奇特妙<br>　如斯世尊大王子　　沙門眾中最殊妙<br>　吼說祕奧甚深法　　以悲鬘電遍一切<br>　如來龍王降法雨　　念處池水細注下<br>　持戒威德如日輪　　以三昧力除惱闇<br>　智慧光滅煩惱愛　　大牟尼日照世間<br>　具足念處摩尼寶　　戒定船筏渡彼岸<br>　覺支寶礦禪浩滿　　復求畢叉入佛海<br>　清淨戒根堅難動　　三昧樹葉念處枝<br>　七覺華空堅樹身　　無我堅固成佛樹<br>　戒林中行大力者　　三昧調伏德山依<br>　三解脫門為境界　　佛十力牙是王子<br>　正見無著牟尼尊　　能降強敵勝牛王<br>　恐怖種種諸外道　　是大王子無畏吼<br>　尸羅德藏妙莊嚴　　禪定寂滅無量衣<br>　具智牟尼解脫境　　能施財物如長者<br>　遠離諸惡集諸善　　滅諸煩惱善慧根<br>　慧施天人修羅等　　光明晃曜王聖子<br>　戒雲空慧以為電　　八支細雨能潤澤<br>　牟尼能與勝苗子　　王子猶如大龍雨　</p><p>爾時淨飯王。以偈問曰<p class='lg'>　勝士得來安樂耶　　至於飲食無乏少<br>　身無疲勞床臥具　　如花在岸不蔫萎　</p><p>爾時優陀夷。以偈答曰<p class='lg'>　禪定境界具神力　　身心安樂遍充滿<br>　牟尼神慮依寂止　　猶如金蓮不枯燥　</p><p>爾時淨飯王。以偈問曰<p class='lg'>　昔以旌鼓自驚悟　　美音箏笛及簫瑟<br>　妙好伎女以自娛　　今獨林中不苦耶　</p><p>爾時優陀夷。以偈對曰<p class='lg'>　禪定寂定為境界　　巧能修學三昧樂<br>　行住坐臥依諸善　　心常喜樂無苦惱　</p><p>爾時淨飯王。以偈問曰<p class='lg'>　無價寶床常安臥　　眠時美女眾在側<br>　周圍廣設明燈樹　　如何闇臥不悒慼　</p><p>爾時優陀夷。以偈答曰<p class='lg'>　牟尼眠時臥聖床　　慈為氈褥悲樂枕<br>　佛住喜心常怡悅　　捨三有趣不悒慼　</p><p>爾時淨飯王。以偈問曰<p class='lg'>　諸健釋種常圍遶　　博達多聞以為伴<br>　殿舍天宮中長養　　如何今日樂林間　</p><p>爾時優陀夷。以偈對曰<p class='lg'>　如法生子痦{前　　同修寂止在其側<br>　心好閑林修諸定　　離畏導師樂山林　</p><p>爾時淨飯王。以偈問曰<p class='lg'>　童子昔日在宮時　　以天浴池而澡沐<br>　亦用香澤塗其身　　今在林中誰為洗　</p><p>爾時優陀夷。以偈對曰<p class='lg'>　諸法池水戒善岸　　牟尼自浴并浴他<br>　己及諸子浮不濕　　自度以訖及群生　</p><p>爾時淨飯王。以偈問曰<p class='lg'>　昔種種香常熏體　　金線真珠以嚴身<br>　常著天子妙衣服　　今在林間用何飾　</p><p>爾時優陀夷。以偈對曰<p class='lg'>　功德鬘嚴戒香熏　　禪定瓔珞慚愧衣<br>　通明解脫<span class='corr'>自</span>莊嚴　　光明威德曜林中　</p><p>爾時淨飯王。以偈問曰<p class='lg'>　昔以刀劍弓箭矛　　健士執持常防衛<br>　亦用寶蓋睌郇恣@　今獨林中誰守護　</p><p>爾時優陀夷。以偈對曰<p class='lg'>　慈悲忍辱自防衛　　聲聞弟子眷屬力<br>　以功德法定無怖　　十力雄猛四無畏　</p><p>爾時淨飯大王。以偈讚曰<p class='lg'>　善哉善說我子德　　久修善法不退轉<br>　汝進食訖將飯去　　我亦往詣牟尼王　</p><p>爾時優陀夷復白王言。大王。婆伽婆是大眾師善御群生。是大仙人能善安住沙門眾中。沙門中王光明普照。譬如十五日夜淨月圓滿眾星圍遶。光明甚盛照耀一切。世尊亦爾。在沙門眾中光明照耀。亦復如是。譬如秋日在於空中無諸雲翳。彼婆伽婆。亦復如是。在大眾中光明照耀。亦復如是。譬如帝釋天中之王坐善法堂。諸天之中光明顯赫。彼婆伽婆在於眾中。光明晃曜。亦復如是。譬如須夜摩天。兜率陀天王。化樂天王。他化自在天王。在天眾中光明顯耀威德獨尊。彼婆伽婆。於沙門眾中威德顯赫亦復如是。猶如娑婆世界主大梵天王。與百億梵眾之所圍遶。光明晃耀威德獨尊。彼婆伽婆。在沙門眾中光明顯赫威德尊勝。亦復如是。爾時淨飯王。聞說婆伽婆道德已。心作是念。此乃世尊聲聞弟子。猶有如是大神通大威力大功德。何況如來。復念太子本生之時。大地六種十八相動。動遍動等遍動。踊遍踊等遍踊。吼遍吼等遍吼。震遍震等遍震。起遍起等遍起。覺遍覺等遍覺。放大光明無人扶持行於七步。空中二道流水注下洗浴其身。自然而有真金聖座。於虛空中化成天蓋。諸天禮拜。乃至未出家時。不為五欲之所迷惑。凡有所作。決定不退。隨說能作。一切時中堅固大力。不作妄語。不違信行。本作是言。我成阿耨多羅三藐三菩提。自度己訖。復當度王。時王念佛為菩薩時本誓願故。說是偈言<p class='lg'>　若有初生已　　明智言不虛<br>　所說事不異　　智者誰不信<br>　若有初生時　　世親說無等<br>　必作天人尊　　智者誰不信<br>　若有不能惜　　寶聚如雪山<br>　離於貪吝者　　智者誰不信<br>　若能於夢中　　不作虛妄語<br>　如說如修行　　智者誰不信<br>　如刀劍之語　　不能惱令瞋<br>　離於忿怒事　　智者誰不信<br>　無有能欺者　　貪瞋亦不染<br>　具足智慧王　　智者誰不信<br>　一切妙五慾　　及以種種報<br>　無有能繫縛　　智者誰不信<br>　種種希有事　　及以眾妙物<br>　無有能怖畏　　智者誰不信<br>　以諸美妙言　　明人善巧說<br>　無有能惑縛　　智者誰不信<br>　以諸順義語　　諸欲決定句<br>　於此不能縛　　智者誰不信<br>　以諸軍駕力　　及以種種護<br>　能出於妙城　　智者誰不信<br>　棄捨妙欲樂　　為求甘露行<br>　悕望於菩提　　智者誰不信<br>　六年修苦行　　勇猛無能當<br>　求於勝菩提　　智者誰不信<br>　六年麤少食　　求於勝菩提<br>　利安諸世間　　智者誰不信<br>　六年為魔擾　　相續求短缺<br>　不能得其便　　智者誰不信<br>　遠離五欲過　　不求於他物<br>　常利益世間　　智者誰不信<br>　不從他聞法　　自然成菩提<br>　寂定難可覺　　智者誰不信<br>　梵天自勸請　　勤求佛世尊<br>　如請而演說　　智者誰不信<br>　哀憐愍我故　　來到尼俱園<br>　為度諸釋種　　智者誰不信<br>　如來自度已　　度我於有海<br>　憶念本誓願　　智者誰不信<br>　今正得利時　　知佛一切智<br>　為憐愍我故　　智者誰不信<br>　我今當往詣　　見人導師身<br>　作是思念時　　自省是人王　</p><p>爾時淨飯王久思量已白慧命優陀夷言。比丘汝今至此更何所須。時優陀夷以偈答言<p class='lg'>　本為利益大王故　　我今乘通來至此<br>　若於十力起一信　　男女皆得趣善道<br>　十力功德無邊際　　大仙為諸釋種來<br>　欣欣之事今方至　　人主應當發信心<br>　大王名稱必增長　　遍滿三千大千界<br>　汝子既是人王藏　　具足十力慈悲心<br>　遊行十方心無礙　　如花在水不染著<br>　自度四流諸有已　　亦度人天四瀑河<br>　安置無畏洲岸上　　大王應當信導師<br>　拔去四流三毒箭　　亦降群生勝醫師<br>　於眾醫中最尊上　　大王應當深敬信<br>　亦能降伏諸軍眾　　魔王眷屬惡親黨<br>　證於寂滅妙菩提　　大王應當深敬信<br>　諸人天王咸勸請　　為度眾生說妙法<br>　敷演無上甘露藥　　人中牛王應當信<br>　隱蔽一切外道眾　　轉過稱量妙法輪<br>　化度無量億眾生　　大雄人王應當信<br>　無明厚覆黑暗中　　自眼清淨復淨他<br>　說法能除諸盲翳　　大雄人王應當信<br>　老病死畏逼迫者　　說除老病不死法<br>　令世間眾昇善趣　　大雄人王應當信<br>　三火所燒世間眾　　如地洞然以水滅<br>　說於八正聖為人　　大雄牛王應當信<br>　除斷三穢吐諸惡　　能離世間三垢濁<br>　遊行十方甚奇妙　　勇猛牛王應當信<br>　如父愛子愍世間　　十力大慈心普潤<br>　起大悲愍度眾生　　勇猛牛王應當信<br>　難調能調婆伽婆　　所應度者今悉度<br>　能滅熾然諸煩惱　　勇猛大王應當信<br>　眾生墮於三有海　　猶如船舫能濟渡<br>　十力大悲救世間　　勇猛牛王應當信<br>　無量功德端正身　　大悲遊行化世間<br>　令久濁心得清淨　　勇猛大王應當信<br>　如摩尼寶澄清水　　遊行世間淨眾生<br>　除斷群迷競亂濁　　勇猛大王應當信<br>　如摩尼珠性清淨　　能令智者心歡欣<br>　世尊離惡心皎潔　　令諸明人欣慕樂<br>　於世間最起信心　　能使天人離苦擔<br>　捨諸有趣得寂滅　　勇猛大王應當信<br>　功德聚中說少分　　如在虛空鳥一跡<br>　佛功德岸我不知　　大王應當深敬信　</p><p>爾時淨飯王。聞慧命優陀夷善說世尊為菩薩時所修功德。即自念知如來本誓。我得度已必當度王。如是念已。深生敬信。復白慧命優陀夷言。比丘汝今即是我子之子。汝可食竟。速還佛所。將食奉佛。我今亦當往見世尊。爾時慧命優陀夷。知淨飯王得於敬信。飯食已訖。即持餚饌。奉上如來。爾時佛告諸比丘言。優陀夷。教化淨飯王。得於正信。諸比丘。今日諸天世人大得利益<p>爾時世尊。讚歎優陀夷言。善哉善哉。汝於今日。得大福德。以淨飯王得敬信故。爾時佛告諸比丘言。迦盧陀夷化淨飯王。所得功德若是色者。十方世界琩F佛剎。所不容受。以功德聚廣大無量故<p class='juan'>
大寶積經卷第六十一</p>
</body></html>
