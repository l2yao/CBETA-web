<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
大寶積經卷第六十二<p><span class='byline'>　　　　北齊三藏那連提耶舍譯</span><br><p><b>　　<A NAME="n140"></A>菩薩見實會第十六之二淨飯王詣佛品第二</b></p>
<p>爾時世尊。飯食澡手洗缽器已。現其瑞相。即時毘沙門天王。以無量那由他百千億眾夜叉圍遶。譬如壯士屈申臂頃。一念之中從天宮沒。佛前而現。頭面禮足住立北方。於虛空中。夜叉大眾前後圍遶。合掌恭敬佛及眾僧。提頭賴吒天王。以無量百千那由他乾闥婆眾前後圍遶。亦如壯士屈申臂頃。從天宮沒。於如來前。頭面禮足。住在東方。於虛空中。恭敬世尊及比丘眾。爾時毘樓勒叉天王。以無量百千那由他鳩槃茶眾之所圍遶。亦如壯士屈伸臂頃。從天宮沒。在於佛前。頭面禮足住於南方。在虛空中合掌恭敬如來及比丘眾。爾時西方毘樓博叉天王。以無量百千那由他諸龍前後圍遶。亦如壯士屈伸臂頃。從天宮沒。於如來前。頭面禮足。住在西方。於虛空中合掌恭敬如來及比丘眾。釋提桓因天王亦復如是。無量那由他百千圍遶。從三十三天沒。住於佛前。頭面禮足於虛空中。恭敬如來及比丘眾。夜摩天王。兜率陀天王。化樂天王。他化自在天王。娑婆世界主大梵天王。光音天王。遍淨天王。廣果天王。淨居天王。各以無量百千那由他天眾之所圍遶。於彼天沒。住於佛前。頭面禮足。在虛空中。恭敬如來及比丘眾。亦復如是。爾時毘摩質多阿修羅王。與六十那由他眷屬前後圍遶。猶如壯士屈伸臂頃。於自宮沒。住於佛前頭面禮足。現恭敬相。卻住一面。金翅鳥王亦與八萬六千迦樓羅眾眷屬圍遶。於自宮沒。住於佛前頭面禮足。及諸外道其有八億。從諸方來。而說偈言<p class='lg'>　於淨虛空中　　十五夜滿月<br>　超過諸星眾　　光明獨顯耀<br>　佛如淨月輪　　滅闇除三垢<br>　能超諸外道　　猶如空中月<br>　秋日千光明　　能除諸暗冥<br>　超出明月光　　開布蓮花池<br>　佛光過於日　　普照大千界<br>　如來能開現　　聲聞蓮花林<br>　天主憍尸迦　　住在善法堂<br>　出過諸大眾　　金剛杵光耀<br>　十力功德山　　兩足尊勝王<br>　超過諸外道　　猶如釋天王<br>　須夜摩天王　　天眾所供養<br>　住在天眾中　　光赫坐寶座<br>　十力無邊威　　超過惡道趣<br>　無畏光明德　　顯說八正道<br>　如兜率天王　　在宮眾圍遶<br>　超過諸天眾　　宿善而光耀<br>　調御天人師　　八部所供養<br>　超過諸世間　　無畏顯說法<br>　如化樂天王　　在於天宮中<br>　超過諸天眾　　功德獨光顯<br>　佛超諸世間　　離濁出三界<br>　能調未調王　　具十力光照<br>　如自在天王　　住居天宮中<br>　超過諸天眾　　宿善而晃耀<br>　如是佛光明　　具足十力行<br>　超過天人眾　　本善功德故<br>　如大梵天王　　超過諸梵眾<br>　光耀說甜美　　顯於八正路<br>　如來勝梵天　　沙門眾中王<br>　光明照三界　　轉於四諦法<br>　知見眾集已　　天人龍聽法<br>　人中最勝王　　吐宣八正語<br>　虛空可度量　　海可瓶量盡<br>　須彌山可稱　　佛德難可知　</p><p>爾時淨飯王。白釋種言。諸人者如日欲出先現瑞相。所謂明星出時。當知日出不久。迦盧陀夷亦復如是。於佛如來一切種智先現瑞相。比丘所說如來功德。即是一切智相諸仁者。速辦好乘。我當往詣至如來所。時釋種臣言。善哉大王。今正是時。所須之具。今悉已辦。爾時大王敕諸臣言。從迦毘羅城乃至尼俱陀林。於其中間精治道路。以好軟沙遍布其地。散種種花。懸諸繒綵。作唱伎樂種種歌舞。爾時大王乘好車乘。出迦毘羅城。詣尼俱園。於彼乘後。有八萬白象。以種種寶。間錯莊嚴。於其象上。各立七寶殿堂。甚奇微妙。於其象後。各嚴八萬寶馬。於其馬上。各有金幢。其馬及幢。各以七寶莊嚴。微妙第一。是時城中。有無量人。嚴飾車乘。諸所服飾青馬青車青蓋嚴飾。執持青刀。衣服皆青。鞍韉鞦轡悉亦青色。各持青幢。一一車後。百青衣人之所圍遶。復有釋種等各各嚴飾種種好車。青黃白赤雜色莊嚴。雜色車馬雜色嚴飾。一一車馬皆有百人。雜色莊嚴。亦復如是。爾時世尊。遙見王來。告諸比丘。汝若欲見三十三天遊戲眾者。當觀釋種出迦毘羅城。何以故。釋種遊行與天無異故。爾時世尊。而說偈言<p class='lg'>　其迦毘羅妙城中　　淨飯大王及眷屬<br>　最勝人王今方至　　諦聽諦聽我當說<br>　象馬車乘過百千　　種種莊嚴甚殊妙<br>　從迦毘羅而引出　　人王寶藏及諸乘<br>　青馬青車青莊嚴　　將從衣服悉青色<br>　靴帽刀拂咸亦青　　青鞭青轡青鈴網<br>　青衣人持青幢蓋　　人馬皆青甚殊妙<br>　黃馬黃車黃莊飾　　將從衣服悉黃色<br>　靴帽刀拂皆亦黃　　黃鞭黃轡黃鈴網<br>　黃衣人持黃幢蓋　　人馬皆黃甚殊妙<br>　赤馬赤車赤莊飾　　將從衣服悉赤色<br>　靴帽刀拂皆亦赤　　赤鞭赤轡赤鈴網<br>　赤衣人持赤幢蓋　　人馬皆赤甚殊妙<br>　白馬白車白莊嚴　　將從衣服悉白色<br>　靴帽刀拂皆亦白　　白鞭白轡白鈴網<br>　白衣人持白幢蓋　　人馬皆白甚微妙<br>　雜色車馬雜莊嚴　　將從衣服悉雜色<br>　靴帽刀拂皆亦雜　　雜色鞭轡雜鈴網<br>　雜色衣人持幢蓋　　人馬皆雜甚微妙<br>　彼諸車後莊嚴象　　其數足滿八十千<br>　金鞍金韉金莊飾　　象背皆有七寶殿<br>　種種莊飾妙龍馬　　其數亦滿八十千<br>　七寶莊嚴甚奇麗　　眾妙服飾從車後<br>　以諸妙花散御路　　用五種香熏其地<br>　懸諸瓶香并繒綵　　壯士戲人歌舞輩<br>　種種莊嚴遍其路　　作諸音樂從王後　</p><p>爾時淨飯王。及諸侍從。至尼俱樹園。下車而入。步眾導從前後圍遶。爾時世尊。知父王心深生怨恨。為度王故。過於人上。在虛空中。自在遊行。如來行時。娑婆世界主大梵天王在如來右。釋提桓因在如來左。須夜摩天王。兜率陀天王。化樂天王。他化自在天王。各各執持種種天蓋。供養如來。爾時毘沙門王提頭賴吒天王。在佛東面。偏袒右肩。右膝著地。合掌向佛。現恭敬相。毘樓勒叉王。毘樓博叉王。在佛西面。亦偏袒右。肩右膝著地。合掌向佛。現恭敬相。爾時四天王天。三十三天。夜摩天。兜率陀天。化樂天。他化自在諸天子等。在虛空中。雨天優缽羅花栴檀末香曼陀羅花。作天伎樂及以歌舞。復於虛空中雨諸香水。從昔以來未曾見聞。優缽羅華旃檀香末。供養如來。爾時世尊。示現神通。以通力故。令人見天差別之相。時淨飯王。見諸天子供養如來。生希有心。復見嚴飾七寶重閣滿虛空中。見已作是說言。如來本昔作童子時。不以四天下轉輪聖王生於顧戀。何以故。今在三千大千世界中。為大法王統領天人富貴自在。今此世尊為正法王。我今於此為人圍遶。世尊乃有天人侍衛。爾時淨飯王。偏袒右肩。右膝著地。頭面禮足。合掌向佛。而作是言。世尊初生之時無人扶持而行七步。觀察十方而作是言。我於世間最尊最勝當得度脫老病死邊。我於爾時頭面禮世尊足。復於後時至於田村。閻浮樹下坐於清涼。日雖西移影初不動。復有六天童子。合掌作禮在如來前。我於爾時頭面作禮大牟尼足。我今第三復亦頭面禮世尊足。爾時淨飯王。而說偈言<p class='lg'>　兩足世尊初生時　　無人扶持行七步<br>　自說我於世最勝　　爾時我禮明智者<br>　牟尼踰城至田村　　閻浮樹影蔭不移<br>　六天童子修供養　　我時復禮世應供<br>　今是第三稽首禮　　恭敬憐愍世間尊<br>　堪受人天微妙供　　世無如佛何有勝<br>　世尊本號悉達多　　字為父母所喜樂<br>　始知如來名稱實　　得願滿足獲甘露　</p><p>爾時欲界諸天。與世尊敷師子座。以天妙衣。敷在座上及尼俱園。復以天劫波樹衣。彌覆虛空。爾時世尊。從空而下。在師子座加趺而坐。時淨飯王。及諸眷屬頭面禮足退坐一面。欲色二界諸天子等。亦頭面禮足。於虛空中退坐一面。爾時世尊。而說偈言<p class='lg'>　淨飯大王及眷屬　　來詣世尊設供養<br>　從迦毘羅妙城出　　趣尼俱陀可樂園<br>　佛與無量眾圍遶　　阿修羅王及龍王<br>　鳩槃荼王金翅王　　乾闥婆王并眷屬<br>　夜叉大王鬼神眾　　緊那羅王悉皆集<br>　欲界天王并天子　　一切皆生欣喜心<br>　六欲諸天既如是　　梵輔梵身梵天眾<br>　遍淨諸天并眷屬　　乃至廣果淨居天<br>　沙門大眾婆羅門　　僧佉衛世尼乾子<br>　及餘一切諸外道　　修行種種異術士<br>　斯等諸方皆來集　　如來示現自神力<br>　令淨飯王及釋種　　獲得信心欣喜成<br>　如來普為一切眾　　以微妙語善義句<br>　世尊意在淨飯王　　現化種種勝神力<br>　王本不許佛出家　　相師本昔相童子<br>　在家必作轉輪王　　無量億眾所供養<br>　滿足聖王七種寶　　亦復具有四神通<br>　如法正治護國土　　王四天下剎利王<br>　爾時菩薩發是言　　我昔無量那由劫<br>　於一切時常實語　　大王諦聽我今說<br>　大王昔來於我所　　實自初無信敬心<br>　欲以輪王令我作　　以四天下生戀惜<br>　譬如本昔有通龜　　隨海水潮在陸地<br>　其海潮水迴還去　　龜便墜墮深井中<br>　井中舊鱉問海龜　　汝本何處今至此<br>　廣智海龜答井鱉　　我遇海潮墜此井<br>　其海潮水還源時　　我行遲遲遂不及<br>　以斯我今失時節　　墮此小井共汝住<br>　井鱉復問海龜言　　其海多少井中水<br>　豈復寬廣於此耶　　為大為小願速說<br>　廣智海龜答井鱉　　無智住人穿鑿處<br>　我於大海水中居　　在彼經歷多年載<br>　猶尚不知海處中　　況復了達其彼岸<br>　如是大王都不知　　我之神通威德力<br>　欲以輪王四天下　　世間勢貴戀惜我<br>　我今現作法輪王　　統領三千大千界<br>　如法正治離刀仗　　得於八部最勝供<br>　我今稱頌昔日言　　故來應現此大眾<br>　以神通力修其心　　用慈悲念召集眾<br>　一切諸有皆雲會　　莫不為王得淨信　</p><p><b>　　<A NAME="n141"></A>阿修羅王授記品第三</b><p>爾時世尊。現其瑞相以是相故。時毘摩質多阿修羅王。作是念言。我今最初供養世尊。時毘摩質多阿修羅王。與其徒眾六十那由他。婇女眷屬亦六十那由他。以其海中無價寶珠及餘海中所無悉採供養。爾時阿修羅王。化作六十那由他七寶車。一一寶車復化六十那由他調順之馬。一一調馬復化七寶鈴網莊飾馬上。復化真金鈴釧以飾馬腳。一一馬亦復化作七寶纏髻[<a href='javascript:showpic("../fontimg/041161.gif")'>肆-聿+((稯-禾)-凶+(鬯-匕))</a>]尾。一一調馬復以真金鞦轡。彼諸調馬皆以七寶為角。彼諸調馬車上七寶莊嚴軒蓋。皆用七寶在虛空中。隨車行住。一一軒蓋皆懸七寶旒蘇鈴帶。一一軒蓋皆化寶網彌覆其上。彼諸車馬軒蓋鈴網。為風所吹出微妙音奪人視聽。猶如善擊百伎音樂出種種聲。令人喜樂奪人心意。一一寶車在虛空中。去地六十由旬。一一車後作諸音樂。一一車上皆有阿修羅女。種種嚴飾在其車上。是諸女等。或有立舞。或有坐舞。或有唱歌。或身動轉。或散栴檀末香。或散優缽羅末。或雨沈水末。或雨多摩羅拔。或雨天諸末香。或散阿修羅香末。或雨金末。或雨曼陀羅花。摩訶曼陀羅花。曼殊沙花。摩訶曼殊沙花。波盧沙迦花。摩訶波盧沙迦花。迦迦羅婆花。摩訶迦迦羅婆花。波吒梨花。摩訶波吒梨花。質多羅波吒梨花。摩訶質多羅波吒梨花。悉皆化作用供養佛。或散金花。銀花。毘琉璃花。頗梨花。赤真珠花。馬瑙花。車磲花。或持七寶以散世尊。有散衣服。或以手環臂腳鉀釧寶冠寶鬘莊嚴之具。金鎖銀鎖真珠繩貫。或長或短。或有七寶項巾及諸瓔珞金銀耳璫。或以七寶盛髮之袋以散於佛。或以頂鬘在臂鈴釧動搖發聲。或以七寶填鬘以金莊嚴。或以金填七寶莊嚴。有執金網。有捉金旒蘇。有持摩尼旒蘇。有持真珠旒蘇。或持金蓋銀蓋。或持毘琉璃蓋。有持七寶蓋者。或持種種寶幢。或持種種色幡。或雨香水者。皆為供養佛故。或有合掌說偈讚歎曰<p class='lg'>　歸命丈夫調御師　　歸命丈夫最勝士<br>　歸命丈夫兩足尊　　歸命丈夫無等倫<br>　歸命明照世間者　　歸命最上大智海<br>　歸命具足功德林　　歸命最勝微妙山<br>　歸命具足功德聚　　歸命滅除諸煩惱<br>　歸命修諸淨行師　　歸命淨行無斷絕<br>　歸命無依不怯弱　　歸命無懈無悼動<br>　歸命決定發精進　　歸命決定滿足者　</p><p>爾時阿修羅王。亦復化作六十那由他七寶帳幕甚奇微妙雜色莊嚴。一一帳幕淨遊之下亦復化作六十那由他七寶大地。彼諸地上亦復化作六十那由他樓櫓卻敵。七寶合成微妙第一。一一卻敵亦復化作六十那由他重閣殿堂。七寶莊嚴。一一堂殿復有六十那由他門戶窗牖。七寶莊飾。一一門戶金門銀扇雜寶彫飾。其諸門閫一一皆用毘琉璃寶。一一門樞皆用車磲。復以車磲為柱。一一柱上以赤真珠以為櫨栱。馬瑙為地。其銀門者悉用金扇。毘琉璃為閫。車磲彫鏤馬瑙為樞。赤珠為柱。白玉為栱。頗梨為地。毘琉璃門戶。頗梨為扇。金為門閫。銀為戶樞。白玉為柱。馬瑙為栱。赤真珠為地。頗梨門戶。毘琉璃為扇。馬瑙為閫。赤珠為樞。以金為柱。銀為基栱。白玉為地。馬瑙門戶白玉莊飾。赤真珠寶以為閫扇。銀為戶樞。琉璃為柱。金為基栱。頗梨為地。赤真珠戶馬瑙莊飾。白玉閫扇。銀為戶樞。毘琉璃柱。頗梨基栱。黃金為地。白玉門戶馬瑙莊飾。金為閫扇。毘琉璃樞。白銀為柱。頗梨為地。赤真珠寶以為基栱。彼諸門戶。一一戶中。化作六十那由他師子之座。七寶合成。以諸天人阿修羅衣。彌覆其上。或敷迦旃陵伽衣。或敷憍奢耶衣。其座兩頭置朱色枕。彼諸座前有七寶几。一一几上有於六億阿修羅王種種衣服。所謂諸天樹衣。芻摩羅衣。憍奢耶衣。迦尸迦衣。一一師子座上。各各皆有二修羅女眾寶莊嚴。一一女人皆持七寶多羅樹葉。以為其扇。一一座中皆有化修羅子。在於座上兩女俠侍。持七寶扇。彼諸門戶亦復化作六十那由他七寶幢蓋。於金門戶化作青幢黃柄頗梨間錯。於銀門戶化作黃幢赤真珠柄白銀間錯。於毘琉璃門化作赤真珠幢。黃金為柄頗梨交錯。頗梨門戶化作雜色寶幢。黃金為柄白銀交錯。青幢黃頭黃幢青頭赤幢白頭白幢赤頭雜色幢者七寶為頭。彼諸寶幕及諸殿堂於虛空中。遶佛三匝猶如三十三天。伊羅婆那龍象在空遊行。俱持毘陀羅婆樹梨耶多羅樹。供養諸天。彼諸帳幕於虛空中。右遶三匝亦復如是。彼諸寶幕卻敵之中。及以地上重閣殿堂。有諸門戶師子之座莊嚴寶蓋寶幢幡花。雨天真檀末香天優波羅末香沈水末香。復雨曼陀羅花。摩訶曼陀羅花。曼殊沙花。摩訶曼殊沙花。迦迦羅婆花。摩訶迦迦羅婆花。波吒梨花。摩訶波吒梨花。質多羅波吒梨花。摩訶質多羅波吒梨花。金花銀花。毘琉璃花。頗梨花。一切眾寶花。雨金雨銀雨天樹衣。彼諸修羅王子手中悉持如是寶珠。以珠力故。隨意所須皆能降雨。爾時迦毘羅城。四門之外。各各縱廣六十由旬。以阿修羅王威神之力。放光遍照六十由旬。上照六萬由旬周圍遍滿供養之具。彼諸浮遊帳幕遶佛而住。時迦毘羅城中積曼陀羅花。舉高七丈。天上香水成泥。以佛神力。令其香氣遍滿三千大千世界。於此三千大千世界中。所有住大乘者彼諸眾生聞其香氣。乃至初發阿耨多羅三藐三菩提心。得不退轉。況復久修。時毘摩質多阿修羅王。乘七寶車遶佛三匝。以妙天真檀末以散佛上。而說讚曰<p class='lg'>　我今歸依婆伽婆　　能施天人無畏者<br>　歸依最勝不可動　　悕望無上妙菩提<br>　我今歸依婆伽婆　　心喜不墮三惡趣<br>　是故我今歸依佛　　悕求無譬妙菩提<br>　我今歸依婆伽婆　　能除生死大苦海<br>　能斷曠野離惱淨　　堪能引導眾生師<br>　我今歸依婆伽婆　　以此歸依不求生<br>　老死所逼大苦惱　　世尊為諸天人歸　</p><p>爾時毘摩質多阿修羅王。以偈歎佛。右遶三匝。時彼諸馬瓔珞莊嚴。彼諸車莊嚴。彼諸阿修羅。阿修羅女莊嚴。彼諸幡幢寶蓋鈴網等。為風所吹。出深妙聲。稱心奪聽。譬如具足百伎音樂。善巧奏擊出深妙音。稱意音聲。甚可聽採。奪人耳目。如是諸馬莊嚴瓔珞。乃至鈴網。為風所吹。出微妙音。如巧奏擊百種音聲甚可愛樂。爾時毘摩阿修羅王。遶佛三匝。雨天真檀末香。優缽羅末。沈水末香。多摩羅末。種種阿修羅香末。從空而下。雨天曼陀羅花。摩訶曼陀羅花。曼殊沙花。摩訶曼殊沙花。波盧沙迦花。摩訶波盧沙迦花。迦迦羅婆花。摩訶迦迦羅婆花。波吒梨花。摩訶波吒梨花。質多羅波吒梨花。摩訶質多羅波吒梨花。復有種種化花。雨金花銀花毘琉璃花乃至七寶眾花從空而下。雨天香水阿修羅香水。從空而下。以香水故。迦毘羅城內外。縱廣六十由旬。悉成香泥。以其泥香遍滿三千大千世界。所有菩薩聞其香者。於阿耨多羅三藐三菩提。得不退轉。爾時毘摩質多阿修羅王。遶佛三匝。以佛神力於虛空中。作天伎樂及阿修羅音聲。彼諸音樂以佛神力。其音遍滿三千大千世界。皆悉聞知。所有住大乘者聞其聲已。悉於阿耨多羅三藐三菩提。得不退轉。無量百千阿修羅女或歌或舞。或奏音樂或身動轉。又散天真檀末。優缽羅末。沈水末。多摩羅拔香。曼陀羅花。摩訶曼陀羅花。曼殊沙花。摩訶曼殊沙花。波盧沙花。摩訶波盧沙花。迦迦羅婆花。摩訶迦迦羅婆花。波吒梨花。摩訶波吒梨花。質多羅樹花。摩訶質多羅樹花。金花銀花。毘琉璃花。眾寶雜花。又雨化花以散佛上。又散諸天衣服。臂腳鈴釧以散佛上。腰瓔珞。手臂瓔珞。指環項巾。七寶之鬘。金鎖銀鎖。真珠之貫。摩尼瓔珞。半月珠瓔於兩肩上。七寶衣瓔。種種寶瓔。兩耳璫磲盛髮寶袋莊嚴頂冠種種旒蘇。種種香旒蘇。種種真珠旒蘇。種種摩尼旒蘇。或雨天種種寶蓋金末香水。又阿修羅女。手把赤真珠以散佛上。又捉寶散者。又捉種種珠散者。皆為供養佛故。毘摩質多阿修羅王。與其眷屬皆悉相順而說偈言<p class='lg'>　我常如是心　　值遇佛世尊<br>　歸依如來故　　未來常供養　</p><p>爾時波羅陀阿修羅王所設供養。亦如毘摩質多阿修羅王。等無有異。乘七寶車。右遶三匝。以偈讚佛<p class='lg'>　我禮得實十力士　　亦禮離怖無畏者<br>　決定得於不共法　　歸命導引諸世間<br>　我禮斷除結縛者　　亦禮出離生死道<br>　我禮到岸住陸地　　將導貧乏眾生師<br>　我禮深智不思議　　與眾和合不悼動<br>　於諸趣中心解脫　　猶如蓮花不著水<br>　牟尼本修諸空法　　離諸棟擇得無相<br>　於一切處無所願　　我禮如空無所依　</p><p>爾時善臂阿修羅王。所設供養廣大無量。如毘摩阿修羅王。等無有異。乘眾寶輦。右遶三匝。散諸金粟以偈讚曰<p class='lg'>　大牟尼尊無等倫　　天上天下亦無比<br>　佛知眾生如陽焰　　非真實有唯想轉<br>　於此無作無受者　　亦無士夫空無我<br>　離諸所作無體性　　說於一切寂定法<br>　於善逝法得信解　　觀一切法悉平等<br>　彼當得作導師子　　順佛言教如父說<br>　我今讚歎所得福　　唯佛智解能照知<br>　我以福德悉無餘　　迴施眾生皆作佛　</p><p>爾時復有跋墀毘盧遮那阿修羅王。所設供養。亦如毘摩質多阿修羅王。等無有異。乘七寶車。遶佛三匝。散以銀花。說偈歎曰<p class='lg'>　我今禮佛妙好相　　度生死海到彼岸<br>　自身得度復度他　　安置彼岸無畏處<br>　唯佛大慧知群生　　倒見叢林無智者<br>　迷惑焰水計為實　　無等悲心皆已知<br>　世尊妙人見眾生　　如幻陽焰如光影<br>　牟尼如法生善子　　三有中行不染污<br>　大自在人知非實　　知諸法性彼此空<br>　愚癡如夢受欲樂　　佛子知已修諸行　</p><p>爾時羅[<a href='javascript:showpic("../fontimg/023523.gif")'>目*侯</a>]羅阿修羅王。所設供養。亦如毘摩質多阿修羅所設供養。乘七寶車。遶佛三匝。以質多羅波吒梨花。以散佛上。說偈讚曰<p class='lg'>　大仙如來神妙身　　超過一切諸天人<br>　既如須彌比芥子　　復似大海譬牛跡<br>　如來顏容甚端正　　眾相莊嚴第一最<br>　超過一切色中上　　如日出現螢息照<br>　世尊無量威德聚　　超過一切威德者<br>　令諸威德不能現　　如日出時螢光隱<br>　大聖世尊智慧海　　超過遍覆三有界<br>　蔽諸外道令不現　　如日盛明月光沒　</p><p>爾時睒婆利阿修羅王。所設供養。亦如毘摩質多阿修羅王。修供養已。乘七寶車。遶佛三匝。用摩訶波吒梨花。以散於佛。說偈讚曰<p class='lg'>　樂奢摩他智慧者　　能除三毒貪瞋癡<br>　引導眾生出世間　　猶如甘雨滅塵焰<br>　世尊熾然正法眼　　亦如蘇投大盛火<br>　能斷煩惱疑網盡　　亦如火燒大壙野<br>　顏容端正甚微妙　　眾相莊嚴最第一<br>　超過一切諸妙色　　如日出時螢光隱<br>　如來秉持諸善根　　無量億萬那由劫<br>　能除煩惱及惡業　　如食甘露去身毒<br>　吹除一切無明冥　　如夜明炬照黑闇<br>　如來示現正法眼　　猶如珠師顯寶價　</p><p>爾時樂戰阿修羅王。所設供養。亦如毘摩質多阿修羅王。設供養已。乘七寶車。遶佛三匝。散眾寶花。以偈讚曰<p class='lg'>　難調惡心佛能調　　如勇健士降勝敵<br>　善得柔軟心自在　　我禮心調無畏者<br>　能調諸根離怨對　　離畏無畏得安隱<br>　世尊煩惱不更發　　消伏毒害悉無餘<br>　那羅延力善修慈　　於愛憎中心平等<br>　如來知諸眾生相　　不為六道之所攝<br>　離諸想心竭有愛　　放智慧光破諸闇<br>　於諸法中心不著　　牟尼超過無等倫　</p><p>爾時善目阿修羅王。所設供養。亦如毘摩質多阿修羅王。修供養已。乘七寶車。遶佛三匝。奉眾寶藏。以獻於佛。說偈歎曰<p class='lg'>　大雄久已知　　諸法真實相<br>　所謂法名者　　各各和合假<br>　一切諸法體　　種種求不得<br>　所言此法者　　說唯是假名<br>　離名名體性　　諸相亦如是<br>　無相亦無名　　已離三種法<br>　所言解說者　　實無可顯說<br>　說者說亦無　　解者亦復然<br>　如是知於法　　無上牟尼子<br>　於諸法不著　　修行大名稱　</p><p>爾時伏三界阿修羅王。所設供養。亦如毘摩質多阿修羅王。修供養已。乘七寶車。遶佛三匝。用真珠瓔珞。以奉如來。說偈歎曰<p class='lg'>　我今<span class='corr'>歎</span>佛離怨敵　　顏容端正戒智力<br>　一切世間無如佛　　以無比身伏讎對<br>　色力光明照三有　　修諸善業得端正<br>　以布施力得其相　　八十種好悉嚴淨<br>　淨持戒力無能動　　明人思量所不得<br>　佛持戒心清淨故　　人中師子所作成<br>　如來智力更無比　　以無怖畏勝三界<br>　如師子王眾中吼　　超過一切諸外道　</p><p>爾時毘盧遮那阿修羅王。所設供養。亦如毘摩質多阿修羅王。設供養已。乘七寶車。遶佛三匝。手執眾寶。以散如來。復以偈頌。而讚歎曰<p class='lg'>　諸眾皆集牟尼所　　淨心瞻仰如來面<br>　一切現前睹世尊　　斯則如來不共相<br>　佛以一音演說法　　種種隨心各皆解<br>　世尊說應眾生機　　斯則如來不共相<br>　佛以一音演說法　　眾生隨類各得解<br>　稱意所欲知其義　　斯則如來不共相<br>　佛以一音演說法　　或有修進或調伏<br>　或有獲得無學果　　斯則如來不共法　</p><p>爾時目真鄰陀阿修羅王。所設供養。亦如毘摩質多阿修羅王。修供養已。乘七寶車。遶佛三匝。手執赤真珠。以散佛上。說偈讚曰<p class='lg'>　欣喜淨心敬信佛　　離於傲慢無邪見<br>　順佛阿含不放逸　　是為修行無比子<br>　諸法自性不可得　　如夢行欲悉皆虛<br>　但隨想起非實有　　世尊知法亦如是<br>　如秋時雲水中月　　迷惑無智愚眾生<br>　不能惑著明智人　　深樂佛法精進者<br>　妙人最妙不錯悟　　於佛法中不放逸<br>　分別諸法悉如夢　　得見如實妙三昧　</p><p>爾時毘摩質多阿修羅王等。有六十那由他阿修羅。設供養已。皆各合掌作禮而住。欣欣踊躍情意充滿喜樂稱心。菩提之心流注不絕<p>爾時世尊知彼諸阿修羅信心供養已。如諸佛法示現微笑相。從其面門。放無量色光。青黃赤白紅紫頗梨。亦如金銀及以雜色。從口出已。遶佛三匝還從頂入。爾時慧命馬勝比丘。從坐而起。偏袒右肩。右膝著地。合掌向佛。為佛作禮。以偈問曰<p class='lg'>　雄猛牟尼現瑞相　　愍世間者非無因<br>　人中最勝願為說　　大仙所現之因緣<br>　憐愍世間現瑞應　　見諸修羅勝供養<br>　欲授修羅決定記　　令我等輩得欣欣<br>　朝有勝心無有疑　　此眾中有發心者<br>　世尊知其信根已　　人中師子現此瑞<br>　朝日誰發清淨心　　誰於人中生勝信<br>　世尊知其信根已　　現此最妙之瑞相<br>　今此大眾皆有疑　　皆見如來現微笑<br>　誰復朝日降魔怨　　現此瑞相為此人<br>　善哉降怨大仙尊　　願斷大眾心猶豫<br>　願尊速說勿踟躕　　斷此大眾之疑網　</p><p>爾時世尊。以偈答馬勝比丘曰<p class='lg'>　善哉比丘所問義　　我所現瑞利世間<br>　我說果報無有餘　　汝今一心善諦聽<br>　諸阿修羅供養佛　　為求無上勝菩提<br>　修羅心意無所依　　如手在空不障礙<br>　此等供養世尊已　　阿修羅眾心清淨<br>　大智皆捨修羅道　　於人天中久受樂<br>　此等於其未來世　　值遇琩F人師子<br>　於善名劫得成佛　　如來皆號為善名<br>　數滿六十那由他　　名振十方照世間<br>　演說無依無著法　　廣能度勝天人眾<br>　彼諸佛土甚嚴淨　　佛知世間離五濁<br>　淨佛國土三千界　　滿足六十那由他<br>　彼國無諸三惡趣　　以欣喜心土田淨<br>　彼佛雄猛除諸難　　演說無上大乘法<br>　彼等諸佛得壽命　　住世六十那由劫<br>　演說無所依止法　　一一導師皆亦然<br>　彼諸如來滅度後　　世間智者盡皆滅<br>　滿足六十那由劫　　彼佛正法住在世<br>　是諸如來各各度　　如琲e沙眾生聚<br>　彼諸如來等無量　　土壽法住亦如是<br>　彼諸善逝能成熟　　六十那由眾生數<br>　皆令安住大乘中　　各各紹繼三寶種<br>　今此授記為修羅　　利世間者大仙說<br>　天人聞斯授記已　　身心踊躍得淨信　</p><p class='juan'>
大寶積經卷第六十二</p>
</body></html>
