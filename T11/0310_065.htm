<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
大寶積經卷第六十五</p>
<p><span class='byline'>　　　　北齊三藏那連提耶舍譯</span><br><p><b>　　<A NAME="n151"></A>菩薩見實會第十六之五夜叉授記品第十</b><p>爾時復有八億夜叉。見諸阿修羅伽樓羅龍女龍王鳩槃荼乾闥婆等。供養如來聞授記已。欣喜踊悅皆得稱心。生希有心得未曾有。知佛世尊智慧無盡最尊最<span class='corr'>勝無</span>所罣礙不可思議。復更得聞法門次第。於佛世尊作導師想。復於佛所作無盡慧想。彼諸夜叉知佛智慧無有盡已。於佛正法生愛樂心。彼於佛法甚愛樂已。為供養故。發勤精進。亦以偈讚曰<p class='lg'>　我等今讚利世者　　以佛智力具足故<br>　無盡無量如大海　　故人師子身無等<br>　須彌可得知輕重　　虛空可得知廣狹<br>　如來所有智慧力　　一切不能得測量<br>　知諸眾生敬信心　　是故應受皆已度<br>　於其度者知所趣　　故佛無比亦無等<br>　隨彼所修善惡界　　一切生處受其身<br>　知彼根信所應受　　故佛無比亦無等<br>　貪欲惡行瞋恚行　　及以癡行佛悉知<br>　憍慢嫉妒亦如是　　故佛無比亦無等<br>　眾生於此多所失　　如來善知彼業道<br>　世尊知彼甚捷利　　故佛無比亦無等<br>　善逝善見諸世間　　隨其方面所失者<br>　及以語言所喪失　　世尊見彼悉無餘<br>　於六道中幾時住　　隨彼多少所受苦<br>　及其所受種種身　　世尊一切悉知見<br>　隨其煩惱力所起　　造作方便及與業<br>　隨業所受種種苦　　導師一切悉了知<br>　隨其所求解脫道　　於佛法中已出家<br>　精勤修學聖道已　　盡諸煩惱佛悉知<br>　於佛法中有凡夫　　雖得出家不知義<br>　誹謗明人微妙法　　世尊亦復善見彼<br>　彼諸誹謗正法人　　業行所得眾苦惱<br>　隨其地獄久近住　　如來亦能具足知<br>　於佛深得敬信已　　出家受持正法藏<br>　觀察諸法皆悉空　　斷除一切諸有道<br>　不願一切諸趣身　　觀察此身猶如幻<br>　知諸音聲亦如響　　堅住道者佛亦知<br>　讚歎無等大導師　　我今所得福德聚<br>　以此福德願成佛　　亦願眾生成自然　</p><p>爾時世尊知夜叉眾深心信已。現微笑相。爾時慧命馬勝比丘。以偈問曰<p class='lg'>　人中師子所現笑　　唯願說其笑因緣<br>　一切諸佛非無因　　而現微笑人中月<br>　今此大眾皆懷疑　　以見導師微笑故<br>　唯願世尊除其疑　　皆令此眾得欣喜<br>　今於佛所得信者　　及知微妙正法者<br>　其心堅固不動者　　願佛宣說令彼聞<br>　此諸大眾皆懷疑　　一切瞻仰如來面<br>　今日當有何等事　　唯願世尊斷彼疑<br>　今日誰現大神力　　今日誰發大精進<br>　今日佛共誰親友　　於此大眾願顯現<br>　善哉牟尼愍世間　　唯願斷除諸疑惑<br>　天人大眾若得聞　　今日必當大欣喜　</p><p>爾時世尊以偈答慧命馬勝曰<p class='lg'>　善哉馬勝汝所問　　今當大利諸世間<br>　由汝能問笑因緣　　故歎汝善解我意<br>　我今盡當答彼義　　汝當一心專諦聽<br>　知諸夜叉心意已　　我為世間現微笑<br>　夜叉諸眾心敬信　　以知菩提寂滅故<br>　歎佛真實功德已　　發心趣向大菩提<br>　為知諸法空寂故　　除遣一切所有相<br>　於諸趣中願捨已　　發心趣向大菩提<br>　以禪定力知諸陰　　但是世諦不取著<br>　不著諸有如蓮花　　發心趣向大菩提<br>　於諸有中障礙事　　彼見空故不為縛<br>　知佛菩提無上已　　彼等能修菩提行<br>　諸生老死皆悉空　　此即無上菩提道<br>　知法自性空寂已　　能得安隱大菩提<br>　知陰自性空寂已　　寂靜菩提性亦難<br>　所修菩提行亦空　　此智能知非凡了<br>　能觀智慧性自空　　所觀境界皆寂滅<br>　知者亦空知是已　　是人能修菩提道<br>　當知空亦性自空　　相願亦復無體性<br>　若有人能如是知　　是人能修真實行<br>　天人大眾聞是已　　心生欣喜獲利益<br>　一切於佛敬信已　　心住菩提寂靜句<br>　今此殊勝供養已　　夜叉之眾心清淨<br>　此諸智者捨鬼道　　於善趣中久受樂<br>　彼於未來多億佛　　以神通力一念中<br>　於多佛土修供養　　即於佛所獲得忍<br>　於諸世界不起相　　智者能以神力往<br>　觀此世間猶如化　　智者遊行無所著<br>　此等勇猛供諸佛　　當得無上大菩提<br>　亦得無上淨佛土　　其中當度無量眾<br>　彼等當成世間解　　一切同號無邊智<br>　名聞十方壽千劫　　寂滅智慧壽命等<br>　彼等所有聲聞眾　　猶如靜夜諸星宿<br>　彼悉易得大菩提　　一切無有苦難事<br>　天人大眾聞是已　　為於菩提心踊悅<br>　其心堅固發精勤　　以精進力持諸行　</p><p><b>　　<A NAME="n152"></A>緊那羅授記品第十一</b><p>爾時復有八億緊那羅眾。大樹緊那羅王以為上首。見諸阿修羅伽樓羅龍女龍王鳩槃荼乾闥婆夜叉等。供養如來及聞授記已。甚生希有未曾有心。作是思量。此實希有未曾有事。以其眾生不可得故。無命者故。無生者故。無有人故。無摩那婆故。無養育故。無壽者故。無有我故。亦無我所故。以諸陰故名為眾生。一切諸陰亦不可得。以其界故名為眾生。一切諸界亦不可得。以有入故名為眾生。一切諸入亦不可得。以有業故得有果報。而彼行業亦不可得。無上菩提亦不可得。一切菩薩亦不可得。一切諸佛亦不可得。世尊雖爾而復與諸菩薩授記。以何義故。如來與諸菩薩授記示其名號。顯現業報說其當來。菩薩大眾復顯諸佛神通之力。又復說於正法之力。亦復顯現莊嚴佛土。宣說眾生有業有報。又復說於清淨佛剎。示顯菩薩遊諸佛國從一佛土至一佛土。復演菩薩往彼供養。亦說供養殊勝神變。又列供具微妙希有。又復說於經若干劫當得作佛。其佛住世經若干劫。其佛當有若干聲聞。彼佛滅後正法住世經若干劫。何故如來捨諸眾生入般涅槃。爾時大樹緊那羅王。生此疑已。與八億緊那羅眾。從座而起偏袒右肩。右膝著地。合掌向佛。以偈問曰<p class='lg'>　我等聞佛所記已　　甚生疑惑大智慧<br>　既說授記復言空　　我於二說不能解<br>　既說空寂離自性　　法界平等無變動<br>　而復如來受供養　　此事云何眾中月<br>　佛既說於無有生　　而復說發菩提心<br>　於無量智二種說　　此言祕密我不解<br>　云何言滅不可得　　而人師子說有死<br>　唯願如實為記說　　除斷我疑令無餘<br>　云何佛說猶如幻　　又復顯示生天中<br>　於釋師子如是說　　此祕密教我不解<br>　佛說諸法無所依　　而復說依善知識<br>　此是世尊祕密語　　我實不解人中雄<br>　云何說於無所堪　　復教眾生修諸業<br>　降伏怨敵天中尊　　祕密之說我不解<br>　云何佛說性自空　　復言觀空得解脫<br>　我今於此不能解　　願無邊智斷我疑<br>　云何佛說事盡滅　　復說諸法性寂滅<br>　我今唯願無等等　　開顯此等祕密說<br>　云何端正修伽陀　　顯示諸法如虛空<br>　而愚癡人毀謗法　　死必墮於大地獄<br>　大雄睇■悀揤D　　又復說於諸餘趣<br>　既言此等由作業　　復道無有作業者<br>　不可勝者所宣說　　種種差別不可知<br>　我今於此生疑惑　　唯願世尊見除斷<br>　既言善業無可集　　復說修行得菩提<br>　沙門法王如是說　　此亦我等不能解<br>　云何說法不可盡　　而言謗者罪可畢<br>　無量智慧願開示　　我於是中大有疑<br>　如來既說真際法　　復言顛倒及施等<br>　無翳淨眼滅罪者　　此義唯願為我說<br>　餘無有能為我等　　宣釋如是所疑事<br>　唯有如來能斷除　　是故我敬一切智　</p><p>爾時世尊聞大樹緊那羅王等問諸疑已。以偈答曰<p class='lg'>　汝言說空復授記　　於此二事不能解<br>　諸法若是不空者　　佛不為其說授記<br>　以何因緣如是說　　諸法若有體性者<br>　一切常住不可轉　　彼應不減亦不增<br>　諸法體性本自空　　猶如平正清淨鏡<br>　能現一切諸色像　　如是當知一切法<br>　法界無有變異相　　汝於一切供養物<br>　一一諸分當觀察　　何等分中而有相<br>　法界常住無變異　　智者應當如是觀<br>　諸凡夫人悉迷惑　　無智慧故不能解<br>　汝言佛說無有生　　復說發心為難解<br>　汝等今當一心聽　　十力所說祕密義<br>　凡夫沒溺生死河　　亦復繫心著彼處<br>　心常懷於想顛倒　　故受生死諸苦惱<br>　從本已來未聞法　　我若為彼定說者<br>　凡夫愚人於此法　　轉復增長諸疑惑<br>　彼聞菩提勝利益　　其心專注於彼果<br>　其心又復生味著　　自然勝智無能過<br>　汝言無滅復有死　　此二我今不能知<br>　於此一心應諦聽　　我當為汝真實說<br>　為彼計常諸眾生　　是故如來說於滅<br>　琩ˊ悁閉珧I壞　　無有一法是常者<br>　汝言諸法猶如幻　　復言生天懷疑者<br>　學人凡夫善趣等　　是法不定故如幻<br>　如汝所言無有依　　復言依止善知識<br>　欲求棄捨依止故　　善友為說無所依<br>　汝言畢竟無堪能　　復言有作我不解<br>　當觀車為眾分成　　亦觀車有所作事<br>　若復有人著於我　　亦復取於我所為<br>　我為是等說無堪　　雖復如是非無作<br>　汝言一切性自空　　復疑觀空得解脫<br>　顛倒愚癡無智者　　不能了知體性空<br>　從於妄想分別生　　虛妄攀緣故被縛<br>　為化如是眾生故　　善逝說於性非有<br>　如汝所說事盡滅　　一切諸法性亦滅<br>　迷惑無智諸眾生　　妄分別故生渴愛<br>　譬如渴者見陽焰　　以憶想故增長渴<br>　愚人復為虛妄害　　於無所有起分別<br>　渴者妄生見水想　　陽焰之處水本無<br>　妄想所害諸眾生　　於諸不淨起淨想<br>　愚癡凡夫愛所縛　　彼穢惡中性無淨<br>　譬如陽焰似水相　　彼中體性實無水<br>　如是身中無淨色　　身色亦復性非淨<br>　愚癡凡夫顛倒見　　妄作淨想而被縛<br>　雖說諸法如虛空　　亦說謗者墮地獄<br>　愚人聞之生怖畏　　智者雖聞心安隱<br>　世間體性自空寂　　愚癡無智起我想<br>　彼等若聞性空教　　怖畏不得更受生<br>　彼等毀謗妙空法　　皆由計著我見故<br>　如人繫縛於虛空　　是無智人墮地獄<br>　我本所說諸善趣　　及為世間說餘道<br>　說有作業而不失　　亦奪其執有作者<br>　一切諸趣猶如夢　　我為汝說如是知<br>　夢中無有去來相　　顛倒見者著去來<br>　我既演說有作業　　十方推求無作者<br>　譬如猛風吹諸樹　　其樹相觸則火出<br>　其風及樹不作念　　言謂我等能出火<br>　雖復如是而火生　　當知有業無作者<br>　汝言福德無積聚　　復云善得菩提果<br>　我今真實為汝說　　汝當專諦至心聽<br>　譬如世人得長壽　　其命至於百餘歲<br>　然彼歲數無聚積　　一切緣集亦如是<br>　汝言諸法無有盡　　復言我說業可畢<br>　觀空法者無有窮　　隨世法故業有盡<br>　我雖說有實際法　　顛倒亦非實際外<br>　顛倒愚癡眾生輩　　不能了知真實際<br>　緊那羅王當諦聽　　為具智慧勤進者<br>　一切諸相皆一相　　所謂無相應當知<br>　若能解入於一字　　我為智者說菩提<br>　一切諸法皆無作　　此說阿字總持門<br>　一切菩薩之所行　　無邊之相我已說<br>　此亦能入一切法　　所謂阿字總持門<br>　一切諸法皆寂滅　　示阿字門令得入<br>　樹緊那羅應當知　　此亦阿字總持門<br>　一切諸法無分別　　入此法門已宣說<br>　緊那羅王應當知　　此亦阿字總持門<br>　一切諸法無自性　　示阿字門令得入<br>　樹緊那羅應當知　　此亦阿字總持門<br>　一切諸法無有邊　　以阿字門說諸法<br>　緊那羅王應當知　　此亦阿字總持門<br>　盡無盡法我已說　　應說一切法無盡<br>　一切十方諸如來　　已說無盡總持門<br>　一切諸法無有門　　物無有故現非有<br>　此亦即是總持門　　由是能入阿字門<br>　於諸不可思議法　　諸佛依實能顯示<br>　樹緊那羅應當知　　此亦阿字陀羅尼<br>　一切諸法無所趣　　我為智者說菩提<br>　此亦即是總持門　　是阿字門應當入<br>　一切諸法無有來　　若不修者則不得<br>　此亦是其總持門　　是阿字門應當入<br>　諸法假名皆當有　　推其自性不可得<br>　此亦是其總持門　　是阿字門應當入<br>　一切諸法無自性　　推其自性不可得<br>　此亦是其總持門　　是陀羅尼佛所說<br>　一切諸法不可得　　以法自性無故然<br>　此亦是其總持門　　是阿字門應當入<br>　樹緊那羅應當聽　　一切諸法離思念<br>　此亦是其總持門　　是陀羅尼善逝說<br>　諸佛世尊已顯示　　法無實故無障礙<br>　此亦是其總持門　　當入阿字陀羅尼<br>　一切諸法無障礙　　無有能障諸法者<br>　此亦是其總持門　　入阿字門我已說<br>　一切諸法無有生　　智者當知唯一相<br>　彼一切法無生者　　當知是法無有名<br>　一切諸法無有生　　其生本來不可得<br>　此亦是其總持門　　是阿字門應當入<br>　若法無實無生者　　不可睹見不可示<br>　諸法自性不可得　　是故無有能見者<br>　一切諸法無有比　　是故一相無有相<br>　譬如虛空無有等　　一切諸法亦復然<br>　一切諸法無增減　　非一非二非焦惱<br>　亦非是冷復非熱　　以非有故不可見<br>　無有曲相及直相　　亦復無有明闇相<br>　亦無見聞諸相等　　是無所有陀羅尼<br>　非是諂曲非正直　　無有卷舒諸相等<br>　亦無瞋恚及欣喜　　復無起作與寂滅<br>　無有入相及出相　　無進無退無來往<br>　亦復無眠及無寤　　離覺知相應當知<br>　非是其眼復非盲　　無有能見及暗障<br>　亦無開相及閉相　　非是調伏非不調<br>　非是掉動及止息　　亦非世間非涅槃<br>　非是真實非虛妄　　如是當知佛境界<br>　為欲調伏世間故　　斷除汝疑我無疑<br>　第一義中無人能　　除斷一切他疑網　</p><p>爾時大樹緊那羅王。聞佛說於總持之門。心大欣喜。既欣喜已發勇猛心。即時化作八億重閣。此諸重閣或在樹上。或蓮花上。或在山上。皆是七寶之所莊嚴。彼諸重閣。皆以種種眾寶之蓋種種寶幢。而用莊嚴。復以種種寶花旒蘇。種種雜色繒綵旒蘇。而為莊飾。爾時大樹緊那羅王。并及八億緊那羅眾持香山中所有水陸一切諸花。以散佛上。既散佛已。一一各昇七寶重閣。遶佛三匝。復以水陸所有諸花。重散如來復遶三匝。爾時大樹緊那羅王。及與八億緊那羅眾。從重閣下復遶三匝。頂禮佛足一心合掌。瞻仰世尊目不暫捨。卻住一面。思念如來過去現在無量功德。爾時世尊知大樹緊那羅王及八億眾深心樂欲。現微笑相。爾時慧命馬勝比丘。以偈問曰<p class='lg'>　善逝非是無緣笑　　天人所供如實說<br>　眾睹佛笑悉懷疑　　眾見最勝如初月<br>　妙色世尊誰今日　　於無二法起勝慧<br>　我於今日懷疑惑　　唯願人尊除我疑<br>　誰於佛法得淨心　　如來由彼現微笑<br>　唯願如來為記說　　言說中勝斷我疑<br>　是時一切諸大眾　　若聞佛說皆欣喜<br>　願除彼等諸疑惑　　如佛所教皆能行<br>　是故最勝兩足尊　　除斷疑惑為記說<br>　願為緊那羅王等　　及為一切諸眾生　</p><p>爾時世尊復以偈頌答馬勝言<p class='lg'>　善哉馬勝知時問　　我今為汝分別說<br>　由汝問故我顯示　　眾人當得佛功德<br>　汝當清淨專一心　　聽希有事勿亂意<br>　所謂善逝最勝智　　無有障礙大知見<br>　緊那羅王設疑問　　為利一切諸眾生<br>　我今說彼當來果　　諦聽我當斷汝疑<br>　樹緊那羅八億等　　王及臣民諸眷屬<br>　是等於我供養已　　從此命終生天上<br>　<span class='corr'>從</span>此已後九億劫　　流轉在於人天中<br>　具足修習五神通　　得智自在心自在<br>　彼於那由他佛剎　　是人師子遭化生<br>　身處天宮而不動　　琩禪悅安隱樂<br>　彼於九十千萬劫　　在於人天流轉已<br>　各各自於佛剎中　　皆得成於無上道<br>　其劫號曰常照曜　　於彼劫中成佛道<br>　此皆一生補處人　　彼智慧者當得佛<br>　彼佛國土無一人　　非是修行成熟者<br>　皆是一生補處人　　無求聲聞二乘者<br>　一切皆是大菩薩　　為世明者悉生彼<br>　悉是一生補處人　　後當皆得成佛道<br>　彼土諸大菩薩眾　　安住弘誓大願中<br>　我於無量諸佛剎　　皆悉修治令清淨<br>　彼菩薩願甚廣大　　於長夜中善思量<br>　以其清淨信樂心　　各自修治已佛剎<br>　彼諸佛土妙莊嚴　　遠離一切諸煩惱<br>　其地遍有諸宮林　　解脫一切諸惡道<br>　所有諸過及八難　　彼佛國土悉皆無<br>　既修清淨佛剎已　　眾生便即易調伏<br>　如是世尊天中天　　為緊那羅說授記<br>　彼時一切諸大眾　　聞已心皆大欣喜　</p><p class='juan'>
大寶積經卷第六十五</p>
</body></html>
