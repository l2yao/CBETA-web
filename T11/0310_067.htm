<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
<p><b>　　<A NAME="n159"></A>大寶積經卷第六十七</b></p>
<p><span class='byline'>　　　　北齊三藏那連提耶舍譯</span><br><p><b>　　<A NAME="n160"></A>菩薩見實會第十六之七兜率陀天授記品第十六</b><p>爾時八億兜率陀天。見諸阿修羅伽樓羅。乃至夜摩天等供養如來。聞授記已欣喜踊躍作如是念。於何等法。世尊。與授阿耨多羅三藐三菩提記。為色受記受想行識。得授阿耨多羅三藐三菩提記耶。彼等諸天復作是念非與色記。亦復非與受想行識阿耨多羅三藐三菩提記。何以故。色既不生菩提亦不生。云何無生色能寤無生菩提。如是乃至識亦不生。云何無生識能寤無生菩提。色既不滅菩提亦不滅。云何不滅色能寤不滅菩提。如是乃至識亦不滅。云何不滅識能寤不滅菩提。色無分別菩提亦無分別。云何無分別色能寤無分別菩提。如是乃至識亦無分別。云何無分別識能寤無分別菩提。色既無二菩提亦無二。云何無二色能寤無二菩提。如是乃至識亦無二。云何無二識能寤無二菩提。色既無作菩提亦無作。云何無作色能覺無作菩提。如是乃至識亦無作。云何無作識能覺無作菩提。色既不可得菩提亦不可得。云何不可得色能覺不可得菩提。如是乃至識陰不可得菩提亦不可得。云何不<span class='corr'>可</span>得識能覺不可得菩提。如是於彼不可得諸法中。何者是佛。何者是菩提。何者是菩薩。何者是授記。色陰空受想行識亦復皆空。何以故。性自空故。如是佛空菩提空菩薩空授記空。何以故。自體空故。如是性空一切法中所言佛者但名但用。但是世諦但是言說。但是施設所言色陰受想行識亦但名用。世俗言說及以施設。智者於此不應取著。譬如有人於其夢中受五欲樂。彼人寤已不見彼樂。憶念不得五欲樂故便生苦惱。如是住於菩薩乘者。若有取著不會菩提。不證菩提故不得其味。以不得味故心生苦惱。何以故。如是諸法如夢不實。彼法義別愚癡凡夫。取解各異。一切諸法當如是知。何法是佛。何法是菩薩。何法是菩提。彼諸佛法皆不可得。凡夫不可得。凡夫法亦不可得。聲聞不可得。聲聞法亦不可得。辟支佛不可得。辟支佛法亦不可得。菩薩不可得。菩薩法亦不可得。佛不可得。佛法亦不可得。菩提不可得。涅槃亦不可得。我等於此諸法之中。解了無疑。爾時兜率陀天。於斯法中既無疑慮。於世尊所樂修供養。所作供養勝夜摩天。頂禮佛足。右繞三匝卻住一面。即以偈頌讚世尊曰<p class='lg'>　所有住佛功德者　　如來為其說行法<br>　彼得三種解脫門　　無等境界中修行<br>　無色亦無受想行　　無其受者亦無心<br>　斯則無礙智境界　　樂離欲陰人師子<br>　彼諸智慧妙丈夫　　不取發於菩提想<br>　離陰已獲勝善根　　於佛功德無疑慮<br>　志願無上大菩提　　然於菩提離取著<br>　是故內心無憂喜　　名為佛子修聖行<br>　同佛見法悉平等　　是故於法無所畏<br>　智者於此世間處　　求佛功德起修行<br>　簡擇色相無所著　　棄捨一切有相心<br>　於彼三有不起願　　觀察諸有悉皆空<br>　能知五陰各不生　　如來授記及菩提<br>　菩提心等亦無生　　作是說者非愚惑<br>　如來功德及生死　　此諸佛法悉無生<br>　如是知者人中勝　　是為真實如來子<br>　若能知是陰不滅　　界入及以如來法<br>　佛與菩提及授記　　斯等諸法皆不滅<br>　若為菩提修行者　　當知彼亦是不滅<br>　知諸世間不滅故　　彼求菩提不為難<br>　五陰界入與菩提　　佛及菩薩皆無作<br>　如是了知為佛子　　彼人能持佛正法<br>　陰界諸入皆無覺　　菩提與佛并菩薩<br>　及以授記悉無覺　　如是知者為佛子<br>　五陰界入性空寂　　佛與菩提及授記<br>　如來真子修行者　　斯等亦皆自性空<br>　陰界諸入悉虛妄　　兩足世尊及菩提<br>　行者授記亦虛妄　　如是了知為佛子<br>　非是依止非不依　　亦非有法非無法<br>　非是有為非無為　　如是了知為佛子<br>　世尊如是見世間　　我等如是知佛心<br>　即為勝妙供養佛　　及以一切賢聖眾<br>　我等讚佛所得福　　唯佛世尊能了知<br>　以斯功德施群生　　願皆成佛具眾相　</p><p>爾時世尊。聞彼兜率諸天讚已。及知深信。即為天眾而現微笑。爾時慧命馬勝以偈問曰<p class='lg'>　得大勢力無上士　　以其因力現笑光<br>　願佛說是微笑因　　令眾得聞皆欣喜<br>　以見如來微笑故　　此諸大眾悉懷疑<br>　眾會慇懃普瞻仰　　咸皆一心欲聽聞<br>　猶如世間有病人　　唯思醫師及良藥<br>　如是大眾於佛所　　願樂欲聞說授記<br>　斯等皆有深智慧　　志求菩提無所著<br>　一切恭敬悉瞻仰　　唯希如來為記[<a href='javascript:showpic("../fontimg/031017.gif")'>卄/別</a>]<br>　世尊於此起大悲　　以佛智力斷疑網<br>　是故大眾得欣喜　　咸皆願求佛功德<br>　世尊今正授記時　　唯願除滅諸疑惑<br>　如來久已離怨敵　　願斷眾邪外道論　</p><p>爾時世尊。即以偈答慧命馬勝言<p class='lg'>　汝今啟請如來義　　問其微笑正是時<br>　為利世間故致問　　必當饒益諸眾生<br>　知諸天眾心樂欲　　故我現是微笑光<br>　以知佛法勝妙故　　於我便作上供養<br>　彼皆如實見世間　　隨順聖教得證法<br>　已到三種解脫門　　非諸世間所能知<br>　過去已供無量佛　　亦曾問是深義趣<br>　於彼佛所久修空　　今故於斯顯空義<br>　是故今者於此處　　便得值遇佛世尊<br>　以空讚歎無上士　　利益一切諸世間<br>　如斯世間悉無生　　諸佛菩提及授記<br>　所有修行菩提者　　彼等一切亦無生<br>　眾生悉同有此法　　如是知已得菩提<br>　過去曾學菩提心　　彼於此義能解了<br>　如是世間亦不滅　　斯諸天眾善通達<br>　明智照了悉無疑　　是故彼天皆作佛<br>　決定必得無依處　　於法不取離分別<br>　一切世間皆無作　　彼於斯義能了知<br>　一切法體離自性　　天眾心淨無疑惑<br>　菩提及與菩提心　　一切皆空無自性<br>　兜率諸天堅固慧　　皆悉安住無所依<br>　故得菩提不為難　　必當速成無上智<br>　於其未來星宿劫　　當得度脫無邊眾<br>　彼天一切皆成佛　　同號名曰擇法王<br>　如來於此諸天眾　　知其心樂為記說<br>　一切天人聞說已　　咸皆踊躍稱心意　</p><p><b>　　<A NAME="n161"></A>化樂天授記品第十七</b><p>爾時化樂天王為首。與其眷屬七億化樂諸天眾等。見諸阿修羅伽樓羅。乃至見諸兜率天等供養如來聞授記已。欣喜踊躍咸皆稱心得住實際。於真如中無有疑惑。從坐而起偏袒右肩右膝著地頭面作禮。向佛合掌。異口同音。而白佛言。世尊。如我解佛所說義。一切諸法是真實際無邊際無礙際無住際無盡際不二際非際實際。世尊。所言實際者不顛倒故。無邊際者無限量故。無礙際者離對治故。無住際者離自性故。無盡際者無有生故。不二際者謂一味故。言非際者是非有故。世尊。彼實際者遍一切處。無有一法而非實際。世尊。謂菩提者亦是實際。世尊。何者是菩提。一切法是菩提。離自性故。乃至五無間業亦是菩提。何以故。菩提無自性。五無間業亦無自性。是故無間業亦是菩提。世尊。言菩提者如無餘涅槃性亦如無間業性。何以故。一切法即是無餘涅槃性亦是無間業性。是故無餘涅槃界即是菩提。世尊。若有眾生住生死者可求涅槃。於實際中無住生死求涅槃者。何以故。實際無二故。世尊。我等於此解了無疑。若於此法無疑慮者。當知是人已曾過去於諸佛所。得授阿耨多羅三藐三菩提記<p>爾時世尊。聞化樂天王及諸七億化樂天等說授記已。欲令大眾心喜悅故。而現微笑。爾時慧命馬勝以偈問曰<p class='lg'>　憐愍世者現微笑　　而不說其笑因緣<br>　天人導師非無因　　現此奇特微笑相<br>　既見世尊笑光已　　今諸大眾悉懷疑<br>　唯願說其微笑因　　斷除一切諸疑網<br>　斯等若蒙如來說　　聞已咸生希有心<br>　為彼眾會淨真路　　趣向菩提作因緣<br>　若有眾生疑慮者　　是人難得妙菩提<br>　唯願大智斷疑惑　　精勤速證無上道<br>　世尊此諸大眾等　　志求菩提離諸惡<br>　得聞諸天<span class='corr'>授</span>記已　　決定當成大法王<br>　是故世尊願憐愍　　除斷一切疑惑心<br>　授此諸天菩提記　　令諸大眾皆欣喜　</p><p>爾時世尊。以偈答慧命馬勝曰<p class='lg'>　哀愍世間故現笑　　馬勝汝今問我義<br>　我悉與彼天授記　　汝等咸各淨心聽<br>　此諸化樂天眾等　　自說授記得菩提<br>　眾中既作師子吼　　能壞外道諸邪見<br>　譬如空中雨眾石　　必墮大地無有疑<br>　如是佛子離疑惑　　自知定當成佛道<br>　猶如日沒至夜時　　當知日出必不久<br>　如是佛子備眾行　　定知必當具十力<br>　又如日在正中時　　觀諸色像皆明了<br>　如是佛子具眾行　　自知必得薩婆若<br>　喻若日光至沒時　　眾人咸知日不見<br>　如是佛子皆自知　　決定當得最勝智<br>　譬如眾流趣其下　　智者當知歸大海<br>　如是佛子具明慧　　定知必得上菩提<br>　如人以石擲虛空　　決定墮地無疑慮<br>　如是佛子悉自知　　不久當得世間解<br>　智者法爾有此見　　以知法故不致疑<br>　自知分有佛功德　　必定近於自然智<br>　假使諸魔那由眾　　現佛言汝不作佛<br>　不能沮壞其心意　　已自善解真法故<br>　決定於彼佛功德　　咸各自說得授記<br>　於斯諸天授記事　　如來悉生隨喜心<br>　此天所修菩薩行　　悉自了知不由他<br>　彼等自說成善逝　　世尊於此皆隨喜<br>　是故馬勝若有人　　欲得無上菩提者<br>　可於此法應勤求　　必獲最勝安隱處<br>　自成正覺寤斯理　　隨義如實能了知<br>　親近供養善知識　　彼證菩提不為難<br>　若有千劫修苦行　　皮膏血肉無戀惜<br>　若能解了斯義趣　　此福廣大勝於彼<br>　過去所有一切佛　　未來憐愍眾生者<br>　及以現在諸世尊　　悉依此法成佛道<br>　化天於我供養已　　咸皆善知第一義<br>　曾供過去諸如來　　寤斯義理當成佛<br>　諸佛所有勝三昧　　及以現在所住定<br>　彼天深得佛境界　　由本先世久修習<br>　馬勝化樂天子等　　於彼三昧無有疑<br>　清淨佛法既善學　　今於佛道現修行<br>　是故於理生信解　　當正勤求離苦邊<br>　常應親近多聞者　　必得無上大菩提<br>　聞佛所說妙法已　　化樂諸天眾會等<br>　皆悉欣喜除疑網　　流注趣向大涅槃　</p><p><b>　　<A NAME="n162"></A>他化自在天授記品第十八</b><p>爾時他化自在天王為首。與其眷屬八十那由他諸天眾等。見諸阿修羅伽樓羅龍女龍王鳩槃茶乾闥婆夜叉緊那羅。訶羅伽闍天。四天王。忉利天。夜摩天。兜率陀天。化樂天等。供養如來聞授記已。欣喜踊悅。皆得稱心。異口同聲。而白佛言。世尊。化樂諸天所說實際者。我等尚不見實況復見際。何以故。世尊。若見實者可言見際。何以故。是人行於二處住如是乘者。若善男子善女人。應為彼說此二種法。此二法者非真境界。世尊。若善男子善女人於不二法不信不入。雖復如是此人發心望得菩提。當知是人行於非徑。何以故。此於菩提非道行故。世尊。若有眾生求菩提者。是人不見一法可覺。何以故。無有少法可得覺寤阿耨多羅三藐三菩提故。世尊。彼法非過去非未來非現在。非有為非無為。非有非無。非可識非可知非可捨非可修非可證。謂菩提者彼法非與餘法作對治。餘法亦不與彼法作對治。何以故。彼法非雜煩惱非離煩惱。法體不可得性自離故。此法不與彼法作對治。彼法亦不與此法作對治。何以故。一切諸法離諸相故。是故彼法非可知非可識。非可捨非可修非可證。世尊。色生者離生相故。彼亦非可知。乃至非可證。受想行識亦復如是。世尊。色滅者離色相故。彼亦非可知乃至非可證。受想行識亦復如是。世尊。過去者離過去相故。彼亦非可知乃至非可證。未來者離未來相故。彼亦非可知乃至非可證。現在者離現在相故。彼亦非可知乃至非可證。世尊。有為者離有為相故。彼亦非可知乃至非可證。無為者離無為相故。彼亦非可知非可識。非可捨非可修非可證。世尊。如是等乃至為陰所攝。或過去所攝。現在所攝。未來所攝。或有為所攝。無為所攝。此等諸法皆不可得。以不得故。是故彼法非可知非可識。非可捨非可修非可證。世尊。若有如是為求菩提發心修行。善男子善女人。彼皆名為住菩薩乘。爾時他化自在諸天。咸各說已所知法已。以偈讚曰<p class='lg'>　世尊善說盡有邊　　永不暫受六趣身<br>　世間無智畏生死　　發心欲度生死岸<br>　彼諸陰體不可得　　以陰性相本自空<br>　一切法空皆無相　　是故諸法離對治<br>　自體即空無有物　　無有可知及修捨<br>　亦復非是可證法　　如來說有即非有<br>　相求菩提不可得　　助道諸法亦如是<br>　取心求佛不可得　　菩薩相求亦不得<br>　堅著諸相愚癡輩　　彼等望得寤菩提<br>　顛倒境界取相行　　無智非行菩提道<br>　入佛境界離眾相　　名為智者如法行<br>　遠離諸相及無相　　亦離於空及不空<br>　彼能寤解無上道　　於諸外道非境界<br>　亦非聲聞所能知　　又非緣覺之所趣<br>　心得解脫淨無垢　　羅漢於法相應者<br>　及諸一切辟支佛　　非彼智慧之境界<br>　彼句非為相心知　　及修少空亦不解<br>　若有解空說空者　　亦說諸法無自性<br>　彼受佛教無毀訾　　是名善修空寂靜<br>　能寤難寤菩提道　　世尊於彼真導師<br>　讚佛二足最尊已　　所獲無量諸功德<br>　迴施一切諸群生　　成佛覺寤未覺者　</p><p>爾時世尊。知彼八十那由他他化自在天。及以天王等得深信已。欲令大眾增益善根。故現微笑。爾時慧命馬勝。以偈問曰<p class='lg'>　二足世尊現微笑　　以知他化深信故<br>　未曾演說笑因緣　　唯願如來為解釋<br>　大聖今者非無因　　現是希有微笑相<br>　願佛開顯因緣義　　滅除大眾諸疑惑<br>　由見世尊微笑故　　今此眾會悉懷疑<br>　憐愍一切世間者　　唯願敷演分別說<br>　此眾咸皆背生死　　合掌恭敬求涅槃<br>　斯等靡不懷猶豫　　無礙說者願斷除<br>　悉皆正信善逝法　　心得開解離取著<br>　咸有淨信尊重心　　善哉牟尼願解說<br>　勇猛精進於佛法　　遠離疑網登聖路<br>　一切諸佛遊此道　　是故願除大眾疑　</p><p>爾時世尊。以偈答慧命馬勝曰<p class='lg'>　汝為憐愍大眾故　　以偈問我正是時<br>　具足辯才有巧便　　乃能問此微笑義<br>　以問如來現笑故　　必當利益無量眾<br>　是故一切眾會等　　皆得住於勝菩提<br>　知彼他化深信已　　故我現是微笑光<br>　一切隨順如來教　　為求菩提修妙行<br>　觀察世法離諸相　　如見陽焰非真實<br>　愚者見焰謂是水　　欲求菩提勿同彼<br>　取相貪樂凡夫境　　無智常怖於無相<br>　愚癡執相捨正路　　離相能獲妙菩提<br>　妄想思量虛偽法　　隨所分別即被縛<br>　智者觀相悉皆空　　得上寂滅陀羅尼<br>　執相凡愚住惡心　　彼皆無智歸六趣<br>　輪迴逼迫受眾苦　　都由愚癡住相故<br>　著相眾生見諸陰　　佛與菩提及菩薩<br>　智者離相見空已　　能得無上大菩提<br>　住相之類增煩惱　　能觀無相得除結<br>　所謂結者即是相　　觀結無相即斷除<br>　若有分別求道者　　分別於道為障礙<br>　智者雖復行於欲　　彼欲即為無相行<br>　諸法無體不可得　　分別諸法說言空<br>　若離分別得無相　　彼即菩提更無餘<br>　聞於善逝說是語　　大眾除疑得無畏<br>　頂受牟尼所說法　　如智頂戴瞻蔔花<br>　斯諸天眾獲無畏　　於我設供最無上<br>　亦知諸法佛境界　　當作世間大導師　</p><p><b>　　<A NAME="n163"></A>諸梵天等授記品第十九</b><p>爾時六千萬諸梵眾天。見諸阿修羅伽樓羅乃至他化自在天等供養如來聞授記已。欣喜踊躍。皆得稱心。彼於世諦禪。以喜悅為食。亦於佛法中。得智慧明宿殖善根故。已曾親承供養諸佛故。及深信清淨故。於甚深法獲得法忍。彼諸天等。知諸法無作非無作。非生非不生。非有非不有。非起非不起。非滅非不滅。非依非不依。非清非濁。非憎非愛。非賢非愚。非知非不知。非見非不見。非受非不受。非惻非不惻。非無非非無。非物非非物。非可得非不可得。非去非來。非趣非不趣。非空非不空。非相非不相。非願非不願。彼諸梵天。於一切法心無所著。亦無所住。於非用中不作非用想。於非不用中亦不作非不用想。於語言中無語言想。於非語言亦無非語言想。於有作中無其作想。於無作中亦無無作想。於凡夫不作凡夫想。於非凡夫亦不作非凡夫想。於凡夫法不作凡夫法想。於非凡夫法亦不作非凡夫法想。於聲聞不作聲聞想。於非聲聞亦不作非聲聞想。於聲聞法不作聲聞法想。於非聲聞法亦不作非聲聞法想。於緣覺不作緣覺想。於非緣覺亦不作非緣覺想。於緣覺法不作緣覺法想。於非緣覺法亦不作非緣覺法想。於菩薩不作菩薩想。於非菩薩亦不作非菩薩想。於菩薩法不作菩薩法想。於非菩薩法亦不作非菩薩法想。於佛不作佛想。於非佛亦不作非佛想。於佛法不作佛法想。於非佛法亦不作非佛法想。於涅槃不作涅槃想。於非涅槃亦不作非涅槃想。於生死不作生死想。於非生死亦不作非生死想。如是彼天一切皆悉離諸分別。定心清淨。彼等既得清淨心故。以寂滅法。說偈讚佛<p class='lg'>　大聖甚深寂滅智　　修行寂滅到彼岸<br>　演說寂滅度眾生　　亦自常行寂滅法<br>　菩提寂滅善清淨　　斯法牟尼之境界<br>　速得寂滅勝甘露　　以是今得盡諸有<br>　睇§I滅微妙道　　是彼智者所行處<br>　八正之路滅惱濁　　拔濟一切諸群生<br>　善修寂滅證菩提　　乃是先佛之所行<br>　修彼能到安隱城　　過去諸佛所證知<br>　是諸如來修學法　　導師如是化世間<br>　若人能行有學法　　獲得無學勝菩提<br>　一心趣向寂滅道　　諸根寂靜久修習<br>　當得為佛世間解　　那羅延力度群生<br>　若知寂滅甘露者　　能盡一切諸有相<br>　是為真實如來子　　寂滅能除世間畏<br>　彼等所設供養佛　　勝上希有最殊特<br>　所說寂滅盡煩惱　　於諸無相最第一<br>　世間寂滅離諸相　　所謂寂滅即涅槃<br>　眾生輪轉受諸苦　　遠離寂滅取相故<br>　牟尼諸法不思議　　即是菩提一切智<br>　已度淤泥到彼岸　　故佛於此無疑慮<br>　若有離陰得解脫　　於佛大乘不願樂<br>　欲求菩提思滅度　　於其五陰生怖畏<br>　離欲淨心求涅槃　　彼等如是簡擇智<br>　於法取相凡夫境　　是謂如來之所說<br>　若取寂滅即是縛　　以是不得一切智<br>　若有於其五陰相　　不生存執取著心<br>　彼能利益釋迦法　　是名喜樂無相行<br>　能獲無名安隱處　　逮得菩提佛境界<br>　降魔諍論滅煩惱　　速得成就一切智<br>　我等讚歎無上士　　所獲寂滅諸功德<br>　唯佛大智能了知　　迴施眾生願成佛　</p><p>爾時娑婆世界主大梵天王。知諸梵天讚歎佛已對佛正立。以實功德。而讚頌言<p class='lg'>　法王已知一切法　　不實虛誑如空拳<br>　亦如秋雲及電光　　是故大聖離取心<br>　猶如夢中飢餓人　　餐食百味甘美膳<br>　夢人飢食皆不實　　如來見法亦如是<br>　又如夢中焦渴人　　得飲清淨涼冷水<br>　夢渴飲水皆虛妄　　佛見諸法亦如是<br>　無作無受無眾生　　無其作業及得報<br>　亦無得受果報者　　世尊於此無疑慮<br>　譬如美言得人愛　　然彼語言無可最<br>　亦無言說及聽者　　大聖了知皆不實<br>　如聞箜篌美妙音　　其聲亦無真實性<br>　世尊如是見諸陰　　知陰無體不可得<br>　猶如摩尼性自淨　　繫之衣上隨色變<br>　諸法自體本清淨　　虛妄分別增倒染<br>　譬如無垢鮮白衣　　隨受染色種種變<br>　諸法如是性自淨　　隨所分別而染污<br>　猶如有人聞貝聲　　尋其貝聲從何來<br>　其聲非自非他性　　大仙見法亦如是<br>　如人思美餚膳食　　其食眾緣所合成<br>　觀食各各無自性　　如來見法皆如是<br>　譬如眾緣號為城　　推其城體無自性<br>　如是眾緣皆悉空　　法王見法亦如斯<br>　喻若有人擊鼓聲　　雖能令人心欣喜<br>　聲及眾緣皆悉空　　大聖見法亦如是<br>　譬如有人打鼓時　　其聲不從十方來<br>　聲滅亦不向諸方　　世尊見法皆如是<br>　如是彼人擊鼓已　　其鼓不生憎愛心<br>　亦不分別眾緣性　　佛見諸法皆若斯<br>　又如彼人打妙鼓　　聲不作心生他喜<br>　及以眾緣皆亦然　　導師見法皆如是<br>　如人擊彼妙鼓時　　鼓亦不生苦樂想<br>　亦不觀察眾緣性　　如來見法皆如是<br>　猶如有人擊妙鼓　　聲不即緣亦不離<br>　及彼伎緣亦復然　　牟尼見法皆如是　</p><p>爾時世尊。知諸梵天大梵王等深心敬信。及以寂滅讚頌佛已。又見大眾欲生善根。即便微笑。爾時慧命馬勝。以偈問曰<p class='lg'>　既見如來口中出　　離垢清淨微笑光<br>　世間天人大眾等　　一切咸生希有心<br>　以見世尊微笑故　　諸來大眾普懷疑<br>　皆悉瞻仰如來面　　慇懃願樂欲聽聞<br>　願佛開示笑因緣　　蕩除大眾疑惑心<br>　最勝牟尼非無因　　而現希有微笑相<br>　諸佛所現微笑光　　必為利益諸世間<br>　今者為誰現此笑　　唯願敷演分別說<br>　大眾得聞必欣喜　　由知微笑因緣故<br>　斯諸大眾皆合掌　　一心瞻仰樂欲聞<br>　是故願佛為解釋　　必當斷滅諸疑惑<br>　導師為彼諸來眾　　願垂演說微笑因<br>　眾會若聞必喜悅　　以得洗除疑網故<br>　眾心堅固皆清淨　　專念希仰如來德<br>　大眾瞻仰世尊顏　　猶如睹見初生月<br>　具八妙聲如梵天　　一心渴仰願速聞<br>　天人眾等聞佛說　　必得除疑住正法<br>　梵音演說義相應　　得聞甚深出世法<br>　佛智善巧能悅豫　　故令大眾增踊躍<br>　此眾心淨離疑結　　能樂如來一切智<br>　精進勇猛有力人　　乃能志求無上道<br>　是故導師愍世間　　唯願解說令眾喜<br>　善哉世尊平等心　　憐愍一切諸眾生<br>　令諸大眾增善根　　安心不動求佛智　</p><p>爾時世尊。即以偈答慧命馬勝曰<p class='lg'>　憐愍一切諸世間　　故我現是微笑光<br>　汝當諦聽說彼因　　其義甚深微妙句<br>　此諸眾會若得聞　　發勤精進修善業<br>　當得利益諸眾生　　於佛妙法起勝行<br>　斯諸梵眾皆欣喜　　如來法中悉無疑<br>　那由他劫久修行　　猶如琲e沙劫數<br>　於諸境界悉不著　　心如虛空無障礙<br>　雖樂常修菩薩行　　而不速取菩提證<br>　此等復於未來世　　無量億劫琩F數<br>　天眾清淨無垢穢　　得大勢力住世間<br>　然後當成一切智　　為大法王有威力<br>　具足功德盡諸有　　觀諸世間悉空寂<br>　彼佛如本久修行　　壽命限量亦如是<br>　斯諸善逝住世時　　能於苦惱度眾生<br>　彼佛國土無倫匹　　世界嚴淨甚滋茂<br>　無量那由劫數中　　如來演說不可盡<br>　彼佛剎土嚴淨事　　無量佛說亦不盡<br>　彼佛同號大智力　　國土皆悉名最勝<br>　為眾演說不動法　　不可思議無所依<br>　彼佛世界眾生等　　咸皆修治諸善根<br>　無一眾生受後有　　生死之中重生者<br>　彼等當時有一苦　　於其世間便顯現<br>　唯畏諸行皆無常　　令諸眾生起厭離<br>　爾時彼國眾生輩　　離老病死諸苦相<br>　一切依於一教法　　同厭無常修勝行<br>　彼諸眾生當爾時　　耳更不聞餘音聲<br>　唯聞不淨無常苦　　無我寂滅空無相<br>　甘露涅槃及菩提　　安隱清涼無上樂<br>　斯等如是勝妙音　　痡`數數而得聞<br>　爾時更無餘聲響　　若樹若壁及露地<br>　或復空中及寺廟　　但聞如是微妙句<br>　聞已一切皆得道　　便於生死得解脫<br>　皆是如來神力故　　具八功德妙音聲<br>　爾時無有雜毒心　　所謂離欲及瞋恚<br>　亦無愚癡出惡聲　　麤言逼惱來經耳<br>　一切厭背於生死　　趣向涅槃大正路<br>　彼土一切悉當空　　佛及眾生皆滅度<br>　斯是彼佛大神力　　發弘志願不思議<br>　曾於過去那由劫　　為求菩提修道行<br>　彼國所有諸眾生　　一切悉皆當作佛<br>　此諸梵天發廣願　　皆由觀察寂滅句<br>　悉得證知甚深義　　解了如來吉祥路<br>　其所修學皆通達　　於諸世間為導師<br>　彼能觀察眾生空　　不生疲倦懈怠心<br>　是故巧入諸法性　　修集菩薩勝妙行　</p><p class='juan'>
大寶積經卷第六十七</p>
</body></html>
