<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
<p><b>　　<A NAME="n165"></A>大寶積經卷第六十八</b></p>
<p><span class='byline'>　　　　北齊三藏那連提耶舍譯</span><br><p><b>　　<A NAME="n166"></A>菩薩見實會第十六之八光音天得授記品第二十</b><p>爾時五十八千萬光音諸天見諸阿修羅伽樓羅乃至梵天等供養如來。聞授記已。欣喜踊躍皆得稱心。偏袒右肩右膝著地。向佛合掌恭敬作禮。白佛言世尊。有三昧名照耀一切法。若菩薩摩訶薩學是三昧。一切法中悉得光明。得入菩薩法門。菩薩摩訶薩解了知已。得無邊辯無礙辯相續辯種種辯美妙辯真善辯相應辯解脫辯微細辯不共辯甚深辯。乃至得於如來之辯。世尊。何者名為照耀一切法三昧。菩薩入此諸法門故。念諸覺觀知一切法無覺離覺。是無覺法遍一切處。無有一法能覺察者。何以故。性自離故。若法無性。云何能覺知一切法。無其覺已。入阿字門得上辯才。彼菩薩入阿字門已。得無邊辯。阿字無邊。阿字非普遍。阿字無作。阿字非有為。阿字非成就。阿字非事。阿字無所依。阿字無動轉。阿字非略。阿字非廣。阿字非分別。阿字非眾事成。阿字不可穿。阿字非色。阿字不可示。阿字不可觀。阿字無有能見者。阿字非可思。阿字不定住。阿字非可知。阿字非能知。阿字非可測。阿字不能自示現。阿字亦不能示他。阿字非思議。阿字不去阿字不來。阿字非近阿字非遠。阿字非言說。阿字亦非可說法。阿字非名。阿字非用。阿字非現前。阿字非覆障。阿字非移轉阿字非可改。阿字非差別。阿字無二。阿字非生。阿字非虛妄。阿字非真實。阿字不可說。阿字非生滅。阿字非清淨。阿字亦非可淨法。阿字非執持。阿字非攝他。阿字非棄捨。阿字不為他法作。阿字亦不作他法。阿字不生阿字不滅。阿字不能生他法。亦復不能滅諸法。阿字非生非不生。阿字不與生法作生因。亦復不作不生緣。阿字非依非不依。阿字非假非不假。阿字非卻非不卻。阿字非許非不許。阿字非可得亦非不可得。阿字非空非不空。阿字非分別非不分別。阿字非相非不相。阿字非願非不願。世尊。一切諸法皆如是相。所謂無相。一切諸法皆同一實。所謂無實。皆同一趣。所謂無趣。皆同一入。所謂無入。皆同一假。所謂無假。皆同一用。所謂無用。一切諸法皆同一說。所謂無說。世尊。諸法無起不可得故。諸法非有以無有故。諸法無生以不生故。諸法無滅以不滅故。無為法者無有作故。世尊。一切法皆同一如。當如是知。世尊。是諸不生法彼法事用云何得知。世尊。譬如有人夢中所作。當知諸法亦復如是。何以故。夢所作事不生不起亦非有故。夢雖不實非無假名。說有夢作。一切諸法皆亦如是。世尊。譬如響聲唯有假名。諸法但假亦復如是。世尊。喻若幻人但是假名。當知諸法亦復如是。世尊。譬如陽炎但假名字。諸法假名亦復如是。世尊。如鏡中像但有名用。當知諸法亦復如是。世尊。為悅豫凡愚說有夢事。夢中所作皆非真實。響幻炎影亦復如是。但有假名皆無實作。世尊。我等如是解知如來所說法義。爾時光音諸天。以偈讚佛<p class='lg'>　世尊善知此法義　　及餘種種無邊法<br>　如來所有諸佛子　　得父資財常遊戲<br>　世間少智莫能入　　由常計著我心故<br>　十方求我不可得　　我體本來性自空<br>　如空陽炎非實水　　愚癡見彼作水想<br>　都由無智生迷惑　　虛妄顛倒計我人<br>　彼癡愚惑如來教　　是故不解深義趣<br>　凡夫心識如炎水　　不能了知諸陰義<br>　心樂生死著苦箭　　諸根駃流所漂溺<br>　斯等畢竟無自性　　為癡覆蔽妄受苦<br>　彼皆失智心迷亂　　於諸苦中生樂想<br>　心常顛倒順三毒　　是諸煩惱甚可怖<br>　貪欲瞋恚及愚癡　　斯諸結使常隨逐<br>　深樂受故生渴愛　　愚癡不識故受苦<br>　無智隨順諸煩惱　　如人癡負怨家行<br>　聞佛所說空教門　　於空反畏失解脫<br>　譬如怯人執持刀　　應得安隱反生畏<br>　大智世尊所說法　　謂是微妙阿字門<br>　能生真實勝智慧　　猶如平地生大樹<br>　降諸魔怨那由眾　　能寤安隱妙菩提<br>　以彼八正大船筏　　於諸有海度群生<br>　世尊所有諸佛子　　了知如來勝教法<br>　速滅煩惱諸怨敵　　疾證無上大菩提<br>　既自解脫離毒心　　見餘毒者施智藥<br>　得到究竟彼岸果　　獲大安樂無為處<br>　一切諸法皆悉空　　諸餘外論妄分別<br>　明人棄惡就正路　　皆由本來久修學<br>　心無所著即解脫　　諸法體性自如是<br>　彼能如是了知者　　成佛大力那羅延<br>　無有繫縛及縛者　　諸法性空皆亦無<br>　真如寂滅及非如　　非是垢穢亦非淨<br>　煩惱無相亦無斷　　以其本來性自空<br>　如是能知真實法　　彼人當得一切智<br>　自證解脫復度他　　此等不生亦不滅<br>　世間天人皆迷惑　　如春禽獸見炎水<br>　虛妄分別起渴心　　想見男女受苦惱<br>　以業種種生諸趣　　由心作故有差別<br>　造業有報及以受　　彼業無有能作者<br>　我等如是解佛法　　是諸如來妙境界<br>　是故如來心調伏　　諸根寂靜能忍辱<br>　世尊如法得供養　　清淨無垢盡諸穢<br>　具足眾德離闇冥　　唯佛能施三界眼<br>　我今讚佛所獲福　　唯有出世大導師<br>　二足世尊功德聚　　能知我等所得報<br>　以此微妙勝善根　　迴施一切諸群生<br>　願彼當於未來世　　悉得成就一切智　</p><p>爾時世尊。知光音天深信心已。及知修行辯才具足。欲令大眾功德善根當復漸漸勝進增長故。是時如來即現微笑。爾時慧命馬勝。即以偈頌。問世尊曰<p class='lg'>　大悲善逝非無因　　而現希有微笑相<br>　能利世間無上士　　正覺智慧超群生<br>　兩足世尊功德聚　　憐愍眾生願演說<br>　為誰而現此微笑　　殊勝光顯於世間<br>　一切眾生若得聞　　心意決定大喜悅<br>　修行善業證佛果　　得離生死到涅槃<br>　斯諸世間天人眾　　生死苦惱之所逼<br>　願度群生於有海　　演說八正大船路<br>　如是得聞大仙說　　具八功德最勝道<br>　世間於是生欣喜　　樂修諸善願成佛<br>　勇猛精進有大力　　內心清淨離諸疑<br>　當傳如來所說法　　是佛真子順聖教<br>　此諸眾會無餘念　　一心瞻仰大瞿曇<br>　唯願敷演授記事　　令其決斷疑惑心<br>　合掌恭敬正意住　　咸皆願樂欲聽聞<br>　善哉願說甘露味　　諸有渴法當得飲<br>　是等一切諸會眾　　心淨愛樂勝功德<br>　瞻仰如來最勝顏　　猶如嬰兒觀母面<br>　大慧願授此天記　　開現微笑因緣事<br>　得聞如來授記已　　世間當獲大利益<br>　誰於牟尼增善根　　及以發願得滿足<br>　剋獲微妙功德藏　　我今樂聞彼受記<br>　大眾必生欣喜心　　聞佛所說授記故<br>　決定當具念慧力　　及得修行三昧定　</p><p>爾時世尊。即以偈答慧命馬勝言<p class='lg'>　善哉馬勝所問事　　辯才應機正是時<br>　斯即如來神通力　　以是汝今生智慧<br>　為利世間故增辯　　是故汝今能致問<br>　我今為彼說授記　　寂靜諸根一心聽<br>　此諸勝慧光音天　　過去已供無量佛<br>　見是世間孤無救　　發心安住欲作佛<br>　修治真實微妙行　　必定當成一切智<br>　為求佛道諸眾生　　如迷失徑教正路<br>　如是得聞世尊教　　其聲最勝無等等<br>　樂佛功德智慧人　　必得究竟到彼岸<br>　彼有智力知善惡　　決定當獲佛菩提<br>　欣喜已發菩提願　　如婦生男稱其心<br>　此天為求菩提者　　示其出世真正路<br>　於不可說那由劫　　修習菩薩勝妙行<br>　所化眾生過眾星　　安置於佛菩提已<br>　當來具足世間解　　自然成就一切智<br>　彼等妙土不可說　　世界寬廣有百億<br>　是諸妙剎甚清淨　　無量種種勝莊嚴<br>　彼佛國土諸眾生　　無三惡趣及八難<br>　一切皆發菩提心　　咸各得住不退轉<br>　彼諸如來國土中　　亦復無有小乘法<br>　眾生悉皆求佛道　　便得進趣不退地<br>　是諸剎土眾生類　　一切壽命悉齊等<br>　經於十億琩F劫　　皆由值遇諸佛故<br>　若教那由剎眾生　　悉得入於小涅槃<br>　若復有人化一人　　或男或女入大乘<br>　初福比此功德聚　　算數譬喻不能及<br>　是故若住大乘者　　應當轉化於餘人<br>　馬勝以是因緣故　　如來出世甚為難<br>　猶如優曇極難值　　無邊大智如是說<br>　以巧深智善知識　　善解方便示正路<br>　安隱無上勝菩提　　若人求者應親近<br>　從佛口聞如是語　　具足微妙甚深義<br>　一切大眾皆欣喜　　踊躍充滿稱心意<br>　那由諸天住空中　　皆散天衣旋轉下<br>　欣喜讚聲滿虛空　　敬禮無比大神力<br>　清淨妙智度世間　　能滅眾生煩惱熱<br>　佛說甘露滅三毒　　如阿伽陀消眾毒<br>　得聞智慧斷諸結　　世間迷惑多苦惱<br>　於其有趣當得脫　　從佛得聞勝法故　</p><p><b>　　<A NAME="n167"></A>遍淨天授記品第二十一</b><p>爾時十二那由他遍淨諸天等。見諸阿修羅伽樓羅。乃至光音天等。供養如來。聞授記已。欣喜踊躍皆得稱心。自現威力。而白佛言世尊。有三昧名超過一切法。菩薩摩訶薩得是三昧已。於諸攀緣及一切事。皆生樂受不生苦受。假使於其地獄事中。受諸苦惱皆生樂想。或復於其畜生道中。受畜生報亦生樂想。或復餓鬼道中。受飢餓苦亦生樂想。或復於彼阿修羅道中亦生樂想。或復人中所受諸苦。亦起樂想不生苦想。假使截手及以截足割耳劓鼻。或復鞭打杖刺入身。或復牢獄繫閉。或復倒懸。或復裁割猶如衣帛。或復裹繫及以束縛。或復切膾。或復鎚搗猶如甘蔗。或復蹉蹋破如蘆葦。或復火燒如穌油炷。或復然身<span class='corr'>喻</span>若明炬。或與師子虎狼為食。或復釅醋及以辛汁澆灌口鼻。或復蒸煮及以火炙。或與狂象踐踏其身。或復挑目。或以鉾槊穿刺高舉。假使瞋怒來截其首。如是一切悉生樂想。何以故。由彼菩薩於其長夜修菩薩行時發如是願。若有眾生施我食者。願彼一切得涅槃樂。若有與我洗浴身體禮拜奉迎尊重供養。若有眾生罵辱於我。復有人人讚歎於我。若有眾生鞭打斫刺奪我身命。願彼一切得涅槃樂。乃至覺寤無上菩提。彼菩薩成就如是心。具足如是業。亦復具足如是願。於一切眾生皆起樂想。常能修集無間不斷。以是業報故。得一切法樂善取三昧。彼菩薩得此三昧時不為眾魔之所動壞。亦不為魔事之所繫縛。當知是菩薩得五種自在。何等為五。一者壽命自在。二者生自在。三者業自在。四者覺觀自在。五者眾具果報自在。彼菩薩摩訶薩。若欲過一生證阿耨多羅三藐三菩提者。以彼三昧力故即便能得。若不樂速證無上菩提。能住無量阿僧祇劫度脫眾生。何以故。當知彼菩薩住於大乘。與諸菩薩常為導師。攝受一切諸餘菩薩。是大菩薩厭離諸趣為眾生故。亦復生於一切趣中。究竟一切菩薩所學。為般若波羅蜜之所攝受。具足一切巧方便力。知諸魔業得法究竟。彼諸菩薩承佛威神。於一切法皆得盡知。爾時遍淨諸天。即以偈頌。讚世尊曰<p class='lg'>　我等一切遍淨天　　於諸佛法皆盡知<br>　頭面歸敬天人師　　諸根寂靜知寂滅<br>　解了諸義智所供　　已度生死牟尼尊<br>　我今讚歎大導師　　能善導他非他導<br>　諸法性相非究竟　　亦復無有依住處<br>　如來善知妄想事　　猶如幻師知幻術<br>　智人解了語言音　　喻若深谷諸響聲<br>　世尊如是善知見　　一切世間天人等<br>　無有眾生及以命　　亦復無人無壽者<br>　大智觀察一切想　　了達眾想悉歸空<br>　二足世尊慈無等　　痡`行慈不暫捨<br>　一切世間諸天人　　不能測知如來智<br>　導師演說緣眾生　　所謂慈心是善修<br>　了知一切諸眾生　　無有眾生及命者<br>　我等於此無垢濁　　其心清淨離疑惑<br>　是故於佛勝智慧　　應受供者令供養<br>　於其十方世界中　　求苦畢竟不可得<br>　如來無上天中天　　說於眾生起慈心<br>　斯即是其世尊教　　我今得解亦如佛<br>　是故我於世間解　　今得供養應供者<br>　既無眾生亦無苦　　是故無有可救度<br>　已得遣除心憂悶　　便獲欣喜大踊悅<br>　如是佛教不思議　　我等已得如實知<br>　是故我今供養佛　　願得如來無上智<br>　佛於諸趣不見苦　　涅槃亦復不可得<br>　增上棄捨於生死　　以此饒益諸世間<br>　無苦無趣無眾生　　亦無涅槃而可依<br>　如是得知佛法已　　是故我等今供養<br>　佛具慈悲及喜捨　　轉為世間常演說<br>　而復不見有眾生　　得住於四無量心<br>　不見有其放逸者　　亦復不見不放逸<br>　如是知佛教法已　　我今供養大導師<br>　於身離身無上士　　觀身畢竟不可得<br>　雖然亦非不有說　　而說有念失念者<br>　善逝常說修學念　　所謂觀身正念處<br>　我等如是知佛法　　今得供養救度者<br>　世尊觀受不可得　　以受無有體性故<br>　亦復觀察於受者　　畢竟無其真實性<br>　又復觀彼修念者　　究竟亦復不可得<br>　我等如是知佛性　　今得供養天人師<br>　觀心及以心數法　　畢竟無體不可得<br>　亦復不見有修念　　及以正住念處者<br>　佛說念與心和合　　樂求解脫應修學<br>　我等如是知佛教　　今得供養正遍知<br>　如來不見有諸法　　亦復不見修法者<br>　大聖所說修習念　　彼念亦復性自空<br>　復說念與法和合　　欲求解脫應當修<br>　我等如是知佛法　　今得供養一切智<br>　念處一尚不可得　　何況而復有三四<br>　所謂於彼念住處　　彼諸念處皆悉無<br>　是故真求不可得　　畢竟無受苦樂者<br>　我等如是知聖教　　今得供養佛世尊<br>　牟尼所說四正勤　　若有比丘專修習<br>　斯即能為解脫路　　當得出於生死海<br>　而無解脫無縛者　　無佛無教及菩提<br>　然復不壞假名用　　是故我今供大聖<br>　佛說四種如意足　　勝妙安隱解脫道<br>　寂靜諸根眾生輩　　修行此道得涅槃<br>　如意及足修行者　　真實觀察不可得<br>　而非斷絕示有作　　智慧境界不可見<br>　如是世尊教法中　　我等於此皆悉知<br>　其心清淨無垢穢　　皆得遠離諸疑惑<br>　以斯即為上供養　　供養堪受勝供者<br>　是故妙智無倫匹　　我今悉得修供養<br>　世間解者說五根　　出世能趣解脫道<br>　慎莫放逸常勤修　　是為趣向涅槃路<br>　無根及以修根者　　亦無解脫及脫者<br>　我等於此悉無疑　　是故今得供養佛<br>　導師所說五種力　　非邪能趣涅槃城<br>　此能盡滅煩惱縛　　令諸縛者得解脫<br>　彼諸力體性自空　　煩惱及佛皆亦無<br>　我等於此無疑慮　　是故今得供如來<br>　大仙所說七種善　　菩提分法最勝道<br>　能解一切眾生縛　　趣向涅槃大正路<br>　無有繫縛及解脫　　亦無受縛得脫者<br>　我等於斯無疑惑　　是故今得供養佛<br>　世尊說此八正路　　顯示一切諸群生<br>　是諸煩惱苦之本　　修學聖道能斷除<br>　斯等二法離對治　　所謂聖路及煩惱<br>　諸天於此悉無疑　　故今供養應供者<br>　修奢摩他及舍那　　斯道能盡諸苦邊<br>　令受諸苦習氣垢　　世尊曠劫已蕩除<br>　奢摩他及舍那果　　是等一切皆悉空<br>　天眾於此離疑網　　是故我等今供養<br>　佛說不淨治貪欲　　慈心對治於瞋恚<br>　毘婆舍那癡對治　　如來顯示諸眾生<br>　斯皆無作無暫停　　是故無垢亦無淨<br>　我等於是悉無疑　　常樂供養大導師<br>　如來所說十不善　　斯等名之為業道<br>　殺生偷盜及邪淫　　妄語兩舌與惡口<br>　綺語貪欲及瞋恚　　最後第十名邪見<br>　佛說此等為不善　　是諸眾生惡業道<br>　既無眾生亦無害　　自餘九業亦如是<br>　無有對治諸善惡　　以彼自性空寂故<br>　然復非無十力教　　以其不壞法體性<br>　我於佛慧亦不疑　　是故今供無上智<br>　若有修此如來法　　是人即為真佛子<br>　彼人處處皆受樂　　痡`遠離諸苦惱<br>　如是善逝勝智慧　　安隱引導諸群生<br>　我等於此離疑心　　今悉供養應供者　</p><p>爾時遍淨諸天偈讚佛已。咸皆默然卻住一面。爾時世尊。見彼天眾默然而住。及知彼天深信心已而現微笑。爾時慧命馬勝。以偈問曰<p class='lg'>　今佛世尊最勝智　　為利世間現微笑<br>　十力世雄超一切　　而能化伏諸大眾<br>　善解諸法大導師　　所現微笑非無因<br>　心無所乏世間解　　唯願解說微笑義<br>　此諸大眾皆一心　　無其亂想住正念<br>　喜心瞻仰功德山　　唯樂聽聞恭敬住<br>　於佛自在大論師　　若得聞說必欣喜<br>　善解諸法決定智　　當得作佛導群生<br>　若人於佛生淨信　　必成大智世間最<br>　測知微妙甘露句　　是人能觀於十方<br>　誰於未來世劫中　　當得作佛愍世間<br>　微妙言辭大導師　　唯願說彼令眾喜<br>　若於聖雄沙門所　　生其敬信尊重心<br>　亦住正法生信慧　　一切諸魔不能動<br>　若能生信得決定　　即是佛子從心生<br>　唯願世尊演說彼　　以是大眾得除疑<br>　若有於其眾生所　　慈心普覆遍世間<br>　智慧堅固當成佛　　便得安住一切智<br>　百福莊嚴無上士　　唯願開演除疑網<br>　誰欲受持世尊法　　如來為其現微笑<br>　願得聞佛善巧說　　具八功德微妙音<br>　先自得趣於善道　　後能引導諸群生<br>　如是善逝微妙法　　佛子得住於彼中<br>　世尊佛種不斷絕　　必得久住於世間　</p><p>爾時世尊即以偈答慧命馬勝言<p class='lg'>　馬勝汝今問笑光　　我為利益諸世間<br>　汝獲福德稱其心　　斯福無量不可盡<br>　妙士乃能應時問　　以是大利諸眾生<br>　汝及一切大眾等　　欣喜一心聽我說<br>　斯等遍淨諸天眾　　於我法中悉無疑<br>　一切欣喜淨信心　　以偈讚頌我功德<br>　此天曾於過去世　　供養千億那由佛<br>　亦於彼佛問斯義　　一切法中得無疑<br>　由彼往昔因緣故　　今以偈頌讚歎我<br>　亦復淨心當讚歎　　賢劫一切諸如來<br>　當於優波羅劫中　　成佛大力那羅延<br>　教化不思那由眾　　引導入於涅槃城<br>　彼諸大仙成佛時　　所得名稱甚微妙<br>　我今為汝說彼佛　　一心寂靜善諦聽<br>　同其劫中悉作佛　　號曰法幢等正覺<br>　咸皆救度不思議　　那由他眾入涅槃<br>　彼諸如來滅度已　　焚身廣布諸舍利<br>　以此舍利皆起塔　　遍滿佛剎如散花<br>　爾時一切佛舍利　　各各皆悉廣流布<br>　彼佛一一涅槃後　　咸皆饒益於世間<br>　不思那由眾生輩　　供養彼佛舍利已<br>　當得甘露妙涅槃　　三世諸佛之所讚<br>　若有稱彼諸佛名　　所獲微妙勝善根<br>　當得成就有學道　　值佛轉獲殊勝果<br>　猶如無量難思眾　　皆於我所種善根<br>　欣喜信樂清淨心　　當得值遇彌勒佛<br>　如是彼佛聲聞眾　　從佛復至諸佛所<br>　常得值佛入眾會　　皆由供養彼舍利<br>　得聞如斯佛語已　　一切大眾生希有<br>　勝妙功德有威神　　遍淨諸天清信士<br>　及諸大眾普欣喜　　悉皆流注向菩提<br>　得知如來大勢力　　咸各頂禮世尊足　</p><p class='juan'>
大寶積經卷第六十八</p>
</body></html>
