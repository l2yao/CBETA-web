<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
大寶積經卷第七十</p>
<p><span class='byline'>　　　　北齊三藏那連提耶舍譯</span><br><p><b>　　<A NAME="n171"></A>菩薩見實會第十六淨居天子讚偈品第二十三之一</b><p>爾時淨居諸天子。知無量眾生得住菩提。於佛法中無有疑慮已。稱意踊悅。各以妙偈讚佛功德<p>爾時信施天子。以偈讚曰<p class='lg'>　所愛妻子施　　并捨所重身<br>　乃至王位財　　我禮檀度者　</p><p>爾時樂持戒天子。以偈讚曰<p class='lg'>　如來本持戒　　一切無所著<br>　獲果到彼岸　　我禮戒度者　</p><p>爾時樂忍天子。以偈讚曰<p class='lg'>　佛昔修忍辱　　堪受解支節<br>　初無悔惱心　　我禮忍度者　</p><p>爾時樂精進天子。以偈讚曰<p class='lg'>　不退勇健首　　精進有大力<br>　已得上菩提　　我禮進度者　</p><p>爾時樂禪天子。以偈讚曰<p class='lg'>　佛本修禪定　　世間所不知<br>　三際得平等　　我禮禪度者　</p><p>爾時威德天子。以偈讚曰<p class='lg'>　大雄於般若　　相續而修行<br>　獲得無盡慧　　我禮智度者　</p><p>爾時界慧天子。以偈讚曰<p class='lg'>　布施及愛語　　利益與同事<br>　以此度眾生　　我禮大導師　</p><p>爾時淨慧天子。以偈讚曰<p class='lg'>　於大慈悲喜　　長夜常修習<br>　以是濟群生　　歸命大船師　</p><p>爾時淨心天子。以偈讚曰<p class='lg'>　以度無諍行　　調心大牟尼<br>　能調未調者　　我禮調御師　</p><p>爾時無垢慧天子。以偈讚曰<p class='lg'>　廣心柔軟心　　心調及諸根<br>　知諸眾生心　　我禮悉知者　</p><p>爾時淨意天子。以偈讚曰<p class='lg'>　具足正念者　　安住堅慧中<br>　明達悉了知　　禮覺覺他者　</p><p>爾時莊嚴心天子。以偈讚曰<p class='lg'>　佛久心清淨　　亦淨佛國土<br>　及淨群生慧　　我禮淨法王　</p><p>爾時無勝天子。以偈讚曰<p class='lg'>　所願無能壞　　降伏魔怨力<br>　滿足諸大願　　悅喻諸天眾　</p><p>爾時速營事天子。以偈讚曰<p class='lg'>　如來速知法　　亦疾淨眾生<br>　已見難見法　　我禮速事者　</p><p>爾時堅精進天子。以偈讚曰<p class='lg'>　處處悉解脫　　離癡無諸漏<br>　已度彼岸住　　我禮堅固力　</p><p>爾時樂威儀天子。以偈讚曰<p class='lg'>　離欲無諸過　　除闇得漏盡<br>　為世勝福田　　我禮應供者　</p><p>爾時善住天子。以偈讚曰<p class='lg'>　世尊住正法　　三界所供養<br>　一道安隱行　　是故我敬禮　</p><p>爾時無動天子。以偈讚曰<p class='lg'>　佛如堅固山　　不為風所動<br>　毀譽常平等　　是故今敬禮　</p><p>爾時得平等天子。以偈讚曰<p class='lg'>　大雄色殊勝　　具三十二相<br>　有大深智慧　　我禮端正智　</p><p>爾時深慧天子。以偈讚曰<p class='lg'>　非身大身者　　安住真如法<br>　顯說於實際　　世間無與等　</p><p>爾時無等礙慧天子。以偈讚曰<p class='lg'>　究竟同不二　　勇健能伏魔<br>　不疑於深義　　照法到彼岸　</p><p>爾時喜意天子。以偈讚曰<p class='lg'>　喜意本勇健　　所學皆通利<br>　棄捨此三界　　如蛇脫故皮　</p><p>爾時定意天子。以偈讚曰<p class='lg'>　譬如闇室燈　　油盡故明滅<br>　智者如是滅　　由聞佛法故　</p><p>爾時住舍摩他天子。以偈讚曰<p class='lg'>　如來普觀察　　為欲所結縛<br>　佛能斷彼罥　　由執智劍故　</p><p>爾時多舍摩他天子。以偈讚曰<p class='lg'>　定心及定行　　定威儀境界<br>　佛能滅煩惱　　我禮伏怨者　</p><p>爾時無畏舍摩他天子。以偈讚曰<p class='lg'>　學佛舍摩他　　菩薩得名稱<br>　正定導引故　　成就定心佛　</p><p>爾時定食天子。以偈讚曰<p class='lg'>　寂滅一切法　　大雄所演說<br>　解彼大智者　　疾成於如來　</p><p>爾時常觀天子。以偈讚曰<p class='lg'>　常觀諸眾生　　悉隨如來學<br>　獲得勝菩提　　滿足大智慧　</p><p>爾時持德天子。以偈讚曰<p class='lg'>　如來智彼岸　　菩薩修學故<br>　成世大威德　　能見無量法　</p><p>爾時造光天子。以偈讚曰<p class='lg'>　彼得不思光　　當獲無垢樂<br>　照世如來所　　得聞智境界　</p><p>爾時無垢光天子。以偈讚曰<p class='lg'>　諸法無分別　　以善方便故<br>　修習如是智　　故成妙丈夫　</p><p>爾時無所住天子。以偈讚曰<p class='lg'>　無住無觸嬈　　諸法無所覺<br>　不覺於自他　　佛依真實見　</p><p>爾時宅慧天子。以偈讚曰<p class='lg'>　諸法無窟宅　　導師如是見<br>　為眾生說故　　隨順取法相　</p><p>爾時無依慧天子。以偈讚曰<p class='lg'>　諸法無所依　　遠離於彼此<br>　如來顯真實　　如掌菴羅果　</p><p>爾時虛空行天子。以偈讚曰<p class='lg'>　知法如虛空　　不生亦不滅<br>　佛見法如是　　故能離世間　</p><p>爾時無積聚天子。以偈讚曰<p class='lg'>　無求亦無慢　　無覺無不覺<br>　依真無自性　　是佛見世間　</p><p>爾時修慧天子。以偈讚曰<p class='lg'>　猶如巧幻師　　幻作種種事<br>　非實而見實　　故佛無與等　</p><p>爾時喜悟天子。以偈讚曰<p class='lg'>　譬如鏡中像　　雖見非真實<br>　佛如是見法　　不迷於世間　</p><p>爾時除疑天子。以偈讚曰<p class='lg'>　佛如呼聲響　　諸法亦復然<br>　說聞俱非實　　是佛見世間　</p><p>爾時無礙辯天子。以偈讚曰<p class='lg'>　安住正法者　　辯才深妙說<br>　世尊久證法　　故能具足辯　</p><p>爾時無障智天子。以偈讚曰<p class='lg'>　依真無自性　　一切法如是<br>　如來如實知　　故能除闇冥　</p><p>爾時無憂天子。以偈讚曰<p class='lg'>　無憂亦無惱　　無靜無嬈濁<br>　諸法無垢染　　佛見真實性　</p><p>爾時行具足天子。以偈讚曰<p class='lg'>　無來亦無去　　諸法無所有<br>　如來真實見　　如是為世說　</p><p>爾時勝慧天子。以偈讚曰<p class='lg'>　無染亦無淨　　非愚亦非智<br>　諸法無能所　　佛依如實見　</p><p>爾時得無礙天子。以偈讚曰<p class='lg'>　非明亦非闇　　非色非非色<br>　非縛非解脫　　佛慧如實見　</p><p>爾時勇目天子。以偈讚曰<p class='lg'>　非局亦非遍　　非有亦非無<br>　如夢受五慾　　佛見法如實　</p><p>爾時不瞬天子。以偈讚曰<p class='lg'>　不生亦不滅　　亦不住中間<br>　迷彼無智者　　唯佛見真實　</p><p>爾時住空天子。以偈讚曰<p class='lg'>　非人非眾生　　非用非世財<br>　隨說故有用　　佛能真實見　</p><p>爾時住無相天子。以偈讚曰<p class='lg'>　所用一切法　　彼皆悉無相<br>　諸法性相離　　導師如是見　</p><p>爾時無願天子。以偈讚曰<p class='lg'>　因法空無相　　以是不起願<br>　假設有願求　　唯佛如實知　</p><p>爾時三昧流注天子。以偈讚曰<p class='lg'>　已得解脫門　　無有解脫者<br>　煩惱本亦無　　佛見真實性　</p><p>爾時無毀天子。以偈讚曰<p class='lg'>　捨棄一切惡　　集諸功德聚<br>　故佛無毀訾　　亦無毀呰事　</p><p>爾時電雲天子。以偈讚曰<p class='lg'>　猶如雷電雲　　降雨充大地<br>　佛注正法雨　　充足諸群生　</p><p>爾時不唐願天子。以偈讚曰<p class='lg'>　世尊辭無上　　能轉正法輪<br>　明達深法理　　具足一切智　</p><p>爾時具智慧天子。以偈讚曰<p class='lg'>　無生亦無滅　　諸法自性爾<br>　如來善知故　　亦復轉教他　</p><p>爾時師子吼天子。以偈讚曰<p class='lg'>　如來師子吼　　演說空法時<br>　外道皆怖畏　　如獸畏師子　</p><p>爾時業無放逸天子。以偈讚曰<p class='lg'>　現前無放逸　　佛修成菩提<br>　導師於正法　　無逸到彼岸　</p><p>爾時住無放逸天子。以偈讚曰<p class='lg'>　安住不放逸　　增益佛正法<br>　十力及餘行　　佛法不思議　</p><p>爾時無放逸生天子。以偈讚曰<p class='lg'>　會於無放逸　　助道得生長<br>　以此濟群生　　佛亦自解脫　</p><p>爾時成無放逸天子。以偈讚曰<p class='lg'>　無逸得成就　　諸有依解脫<br>　聲聞及菩薩　　皆從如是學　</p><p>爾時不逸行天子。以偈讚曰<p class='lg'>　所有諸佛子　　常不放逸行<br>　能取一切智　　善觀世間故　</p><p>爾時無逸護天子。以偈讚曰<p class='lg'>　佛修菩提時　　守護不放逸<br>　逮得勝菩提　　大悲莊嚴故　</p><p>爾時住不放逸天子。以偈讚曰<p class='lg'>　若住不放逸　　揀擇一相法<br>　佛子大勇健　　當得父遺財　</p><p>爾時樂不放逸天子。以偈讚曰<p class='lg'>　勇健樂不逸　　能破煩惱山<br>　是等以佛智　　疾滅高慢聚　</p><p>爾時堅持不放逸天子。以偈讚曰<p class='lg'>　守護無放逸　　昔求一切智<br>　阿僧祇億劫　　佛心無疲倦　</p><p>爾時舍摩他現前天子。以偈讚曰<p class='lg'>　法寂自性爾　　是諸佛境界<br>　智者依彼住　　能趣勝菩提　</p><p>爾時依舍摩他天子。以偈讚曰<p class='lg'>　諸佛依舍摩　　依而不取著<br>　眾生煩惱滅　　如雨淹諸塵　</p><p>爾時住舍摩他天子。以偈讚曰<p class='lg'>　諸佛住舍摩　　不動如大山<br>　天魔不能壞　　心寂故歸命　</p><p>爾時舍摩他調伏天子。以偈讚曰<p class='lg'>　舍摩所調伏　　佛子無譏毀<br>　億魔不能動　　離欲如羅漢　</p><p>爾時修舍摩他天子。以偈讚曰<p class='lg'>　大雄昔修習　　舍摩他定時<br>　無有知佛心　　依何得禪定　</p><p>爾時舍摩他上首天子。以偈讚曰<p class='lg'>　佛轉正法輪　　奮得舍摩他<br>　餘法悉依彼　　以是獲菩提　</p><p>爾時留舍摩他天子。以偈讚曰<p class='lg'>　佛說舍摩他　　是為心籠網<br>　眾生墮迷獄　　佛教降伏心　</p><p>爾時舍摩他境界天子。以偈讚曰<p class='lg'>　諸佛妙境界　　是為舍摩他<br>　修此得無礙　　成就大導師　</p><p>爾時滿足舍摩他天子。以偈讚曰<p class='lg'>　以禪充滿心　　復更修集慧<br>　故佛得菩提　　復能安眾生　</p><p>爾時重舍摩他天子。以偈讚曰<p class='lg'>　不見有餘道　　唯在佛法中<br>　獲得大智慧　　成就無上士　</p><p>爾時欣毘婆舍那天子。以偈讚曰<p class='lg'>　佛依毘舍那　　能視一切法<br>　菩薩隨順學　　成就自然智　</p><p>爾時生毘婆舍那天子。以偈讚曰<p class='lg'>　到智彼岸故　　成就大醫王<br>　顯示四真諦　　皆由毘舍那　</p><p>爾時住毘婆舍那天子。以偈讚曰<p class='lg'>　住毘婆舍那　　如實知諸法<br>　勇健證菩提　　能成大導師　</p><p>爾時修盡毘婆舍那天子。以偈讚曰<p class='lg'>　大士以智慧　　修習勝菩提<br>　不生識境界　　成就大導師　</p><p>爾時樂毘婆舍那天子。以偈讚曰<p class='lg'>　智者依真實　　觀察如此法<br>　能獲無等果　　成佛號導師　</p><p>爾時勤習毘婆舍那天子。以偈讚曰<p class='lg'>　勤修智慧故　　能立諸苦行<br>　彼成難降伏　　不為邪道壞　</p><p>爾時毘婆舍那天子。以偈讚曰<p class='lg'>　所有諸佛子　　觀察法相故<br>　彼知法相已　　成就調御師　</p><p>爾時修毘婆舍那天子。以偈讚曰<p class='lg'>　如來於長夜　　修習勝智慧<br>　能成一切智　　度脫無量眾　</p><p>爾時殊勝行天子。以偈讚曰<p class='lg'>　佛修一切智　　成就大導師<br>　以法濟世間　　越渡駃流水　</p><p>爾時住毘婆舍那天子。以偈讚曰<p class='lg'>　住毘婆舍那　　觀察一切法<br>　出生諸佛法　　地生尼拘樹　</p><p>爾時持毘婆舍那天子。以偈讚曰<p class='lg'>　世尊諸佛子　　攝受勝智慧<br>　得上菩提已　　能度諸眾生　</p><p>爾時遊戲毘婆舍那天子。以偈讚曰<p class='lg'>　遊戲於諸法　　得佛無所畏<br>　無怯亦無怖　　勝智大牟尼　</p><p>爾時隨順毘婆舍那天子。以偈讚曰<p class='lg'>　大雄於諸法　　皆會毘舍那<br>　觀察無自性　　是即佛菩提　</p><p>爾時毘婆舍那堅固天子。以偈讚曰<p class='lg'>　諸佛智堅固　　於法無所畏<br>　觀見群生苦　　能起大悲心　</p><p>爾時毘婆舍那天子。以偈讚曰<p class='lg'>　以智趣菩提　　有智能善學<br>　彼得勝菩提　　度脫諸眾生　</p><p>爾時修空天子。以偈讚曰<p class='lg'>　修習於空法　　智者悟菩提<br>　能壞諸牢獄　　亦度結縛者　</p><p>爾時解空天子。以偈讚曰<p class='lg'>　世尊解空故　　不見於身命<br>　無緣無自性　　依是為世說　</p><p>爾時空境界天子。以偈讚曰<p class='lg'>　一切佛境界　　諸法性自空<br>　大雄於中學　　愍濟眾生故　</p><p>爾時信空天子。以偈讚曰<p class='lg'>　如來離臭穢　　怖畏亦久度<br>　不著於諸法　　如風無所依　</p><p>爾時樂空天子。以偈讚曰<p class='lg'>　修習空法者　　能樂佛境界<br>　彼即供養佛　　亦成無上供　</p><p>爾時空建立天子。以偈讚曰<p class='lg'>　修習空法故　　導師得建立<br>　通達空法已　　成就世間親　</p><p>爾時向空天子。以偈讚曰<p class='lg'>　佛知無一法　　不是涅槃者<br>　諸法趣涅槃　　此是佛菩提　</p><p>爾時空成就天子。以偈讚曰<p class='lg'>　已得空寂定　　佛子得成就<br>　彼等供養佛　　是修空法者　</p><p>爾時趣空天子。以偈讚曰<p class='lg'>　所有歸空者　　有智非愚癡<br>　無著斷煩惱　　離垢得菩提　</p><p>爾時滿足空天子。以偈讚曰<p class='lg'>　佛法得滿足　　成就難降伏<br>　所有修空者　　能利益世間　</p><p>爾時住空天子。以偈讚曰<p class='lg'>　安住佛法中　　能修空智者<br>　無量諸魔眾　　不能動彼等　</p><p>爾時樂無相天子。以偈讚曰<p class='lg'>　喜樂於無相　　不著有相中<br>　揀擇諸法已　　佛能超世間　</p><p>爾時無相行天子。以偈讚曰<p class='lg'>　習行無相時　　清淨寂滅行<br>　離相眾生等　　魔不知彼趣　</p><p>爾時無相境界天子。以偈讚曰<p class='lg'>　無相佛境界　　如來於中修<br>　無相難證解　　我禮定行者　</p><p>爾時渴樂無相天子。以偈讚曰<p class='lg'>　此等一切眾　　渴樂無相法<br>　悕求父資財　　供養天人師　</p><p>爾時修無相行天子。以偈讚曰<p class='lg'>　如來於無相　　晝夜常修行<br>　天人及鬼神　　不知佛所趣　</p><p>爾時無相解脫天子。以偈讚曰<p class='lg'>　大雄住無相　　思量一切法<br>　導師所修學　　是故我敬禮　</p><p>爾時無相遊戲天子。以偈讚曰<p class='lg'>　大慈現遊戲　　常依無相法<br>　成熟眾生故　　住於佛智中　</p><p>爾時無相成就天子。以偈讚曰<p class='lg'>　善修離相者　　能得佛菩提<br>　亦能供養佛　　如子恭敬父　</p><p>爾時久樂無相天子。以偈讚曰<p class='lg'>　彼愛佛正法　　即是眾生塔<br>　所有棄相者　　得住於師處　</p><p>爾時無相道天子。以偈讚曰<p class='lg'>　眾生諸所歸　　依道得濟度<br>　無著寂滅行　　如來最無上　</p><p>爾時信無相天子。以偈讚曰<p class='lg'>　信解無相者　　寂滅離諸怨<br>　我禮一切佛　　自度度他者　</p><p>爾時趣無願天子。以偈讚曰<p class='lg'>　世尊所有願　　求之不可得<br>　彼等離所作　　是佛出世間　</p><p>爾時修無願天子。以偈讚曰<p class='lg'>　於有不起願　　修行寂滅心<br>　斷除渴愛縛　　是佛離世間　</p><p>爾時無願生天子。以偈讚曰<p class='lg'>　彼得大精進　　於有離愛染<br>　是等如來子　　悉禮自己父　</p><p>爾時從無願生天子。以偈讚曰<p class='lg'>　彼等不起願　　於有而壞有<br>　所能斷愛者　　佛子離譏毀　</p><p>爾時無願解脫天子。以偈讚曰<p class='lg'>　無願得解脫　　不求離諸縛<br>　放捨不起願　　佛子持威德　</p><p>爾時出無願天子。以偈讚曰<p class='lg'>　出離憂曠野　　拔斷愛染根<br>　彼等禮如來　　得除飢渴者　</p><p>爾時必定無願天子。以偈讚曰<p class='lg'>　善知有苦者　　亦知世樂妄<br>　佛是彼等父　　彼為導師子　</p><p>爾時向無願天子。以偈讚曰<p class='lg'>　於有見苦者　　彼人得調伏<br>　我禮善調伏　　破有調御師　</p><p>爾時超無願天子。以偈讚曰<p class='lg'>　超度有曠野　　得住安隱處<br>　普禮大導師　　已伏煩惱怨　</p><p>爾時被無願鎧天子。以偈讚曰<p class='lg'>　戰勝破怨敵　　最強難伏者<br>　降諸魔眾已　　勇健不求有　</p><p>爾時無願力天子。以偈讚曰<p class='lg'>　大力於解脫　　能斷諸魔縛<br>　是諸佛子等　　觀魔如網草　</p><p>爾時觀身天子。以偈讚曰<p class='lg'>　諸有觀此身　　彼能樂佛法<br>　無身無作者　　是等隨順法　</p><p>爾時念身天子。以偈讚曰<p class='lg'>　所有念此身　　穢惡不清淨<br>　已知身如實　　敬禮大導師　</p><p>爾時厭患身天子。以偈讚曰<p class='lg'>　繫念於內身　　觀見不淨相<br>　彼得離身苦　　調伏故敬禮　</p><p>爾時捨身天子。以偈讚曰<p class='lg'>　捨此膿血身　　如蛇脫故皮<br>　敬禮於非身　　是大如來身　</p><p>爾時厭惡身天子。以偈讚曰<p class='lg'>　厭惡膿血身　　不淨甚臭穢<br>　捨此不淨身　　歸敬天人師　</p><p>爾時患身疲勞天子。以偈讚曰<p class='lg'>　所患爛壞身　　佛子求清淨<br>　彼得悉禮佛　　所修正法身　</p><p>爾時怖身天子。以偈讚曰<p class='lg'>　觀知此四大　　猶如惡毒蛇<br>　彼等超度身　　敬禮大導師　</p><p>爾時見身過天子。以偈讚曰<p class='lg'>　現前見身過　　是得智慧眼<br>　悉照此三有　　智者依佛慧　</p><p>爾時不樂身天子。以偈讚曰<p class='lg'>　所有不樂身　　不依法相住<br>　無著於諸結　　彼等禮調御　</p><p>爾時於有起怨想天子。以偈讚曰<p class='lg'>　於有如怨想　　修觀壞諸有<br>　佛子如是學　　智生悟菩提　</p><p>爾時壞有天子。以偈讚曰<p class='lg'>　於有見過已　　能知滅無畏<br>　佛子勤求道　　獲得父遺財　</p><p>爾時棄有天子。以偈讚曰<p class='lg'>　所修棄諸有　　樂住大涅槃<br>　心淨離眾結　　我禮大導師　</p><p>爾時斷有天子。以偈讚曰<p class='lg'>　斷除有根本　　照達三千界<br>　世尊諸子等　　所學悉通利　</p><p>爾時度有天子。以偈讚曰<p class='lg'>　已度於有海　　濟拔孤獨者<br>　於此三界中　　彼等不在數　</p><p>爾時破有天子。以偈讚曰<p class='lg'>　佛子修道者　　能破於三有<br>　彼是供養佛　　以化眾生故　</p><p>爾時於有解脫天子。以偈讚曰<p class='lg'>　有流得解脫　　究竟住後際<br>　大雄出世間　　敬禮斷有者　</p><p>爾時滅有天子。以偈讚曰<p class='lg'>　滅除有根本　　度有到彼岸<br>　已斷於後際　　世間無如佛　</p><p>爾時住後際天子。以偈讚曰<p class='lg'>　如來後際住　　寂滅到彼岸<br>　度有一切智　　覺了未寤者　</p><p>爾時於有住後際天子。以偈讚曰<p class='lg'>　佛於後際住　　說彼三有因<br>　不見有諸結　　後能不生有　</p><p>爾時得滅有天子。以偈讚曰<p class='lg'>　知有空寂已　　能解三有因<br>　精進不怯弱　　我禮平等者　</p><p>爾時度有到彼岸天子。以偈讚曰<p class='lg'>　度有到彼岸　　拔除有根源<br>　救度諸群生　　導師愍一切　</p><p>爾時於受無惱天子。以偈讚曰<p class='lg'>　於受無貢高　　無思亦無慮<br>　禪事悉知解　　觀受如水泡　</p><p>爾時解受天子。以偈讚曰<p class='lg'>　如來知諸受　　本來無自性<br>　凡夫所著處　　如夢受欲樂　</p><p>爾時觀受天子。以偈讚曰<p class='lg'>　有智觀諸受　　能取於善道<br>　不生未來受　　如是見導師　</p><p>爾時離受天子。以偈讚曰<p class='lg'>　受及所受者　　佛見無自性<br>　能即為眾說　　難知甚深句　</p><p>爾時決定知受天子。以偈讚曰<p class='lg'>　諸受但世諦　　第一義中無<br>　如來說真實　　除斷世間疑　</p><p>爾時善解受天子。以偈讚曰<p class='lg'>　世尊善知受　　猶如空中雲<br>　誰迷無智者　　獨佛能實解　</p><p>爾時通達受天子。以偈讚曰<p class='lg'>　如來達諸受　　解受到彼岸<br>　知受無我所　　說法最為上　</p><p>爾時度受天子。以偈讚曰<p class='lg'>　世尊已久度　　最難三受海<br>　捨離惡污泥　　佛智號無上　</p><p>爾時斷受天子。以偈讚曰<p class='lg'>　導師於諸受　　了知出世間<br>　超離污染泥　　不著於諸有　</p><p>爾時思受天子。以偈讚曰<p class='lg'>　如來念諸受　　由受苦世間<br>　眾生煩惱縛　　佛知真實性　</p><p>爾時解心天子。以偈讚曰<p class='lg'>　佛心伏煩惱　　亦降諸魔怨<br>　依真無所破　　故佛號牟尼　</p><p>爾時識心天子。以偈讚曰<p class='lg'>　佛久識心相　　猶如巧幻師<br>　幻作種種像　　故佛號應供　</p><p>爾時心行天子。以偈讚曰<p class='lg'>　大雄已修行　　能斷心所緣<br>　億劫阿僧祇　　心性不可得　</p><p>爾時攝心天子。以偈讚曰<p class='lg'>　躁動難調伏　　無體而住窟<br>　佛斷速疾心　　故能受勝供　</p><p>爾時揀擇心天子。以偈讚曰<p class='lg'>　佛已揀擇心　　眾生為心縛<br>　佛能真實知　　如幻師教子　</p><p>爾時修心境界天子。以偈讚曰<p class='lg'>　所行心境界　　導師決定見<br>　如夢受五欲　　迷彼愚癡者　</p><p>爾時心自在天子。以偈讚曰<p class='lg'>　調伏作業已　　心無分別事<br>　如來見心相　　世間所不知　</p><p>爾時心勇天子。以偈讚曰<p class='lg'>　所言心勇者　　能破魔軍眾<br>　以心見心者　　觀心不疲倦　</p><p>爾時建立天子。以偈讚曰<p class='lg'>　如來觀眾生　　於法建立者<br>　以心能知心　　彼則真佛子　</p><p>爾時定心天子。以偈讚曰<p class='lg'>　所有伏心者　　彼能行寂滅<br>　是等離諸縛　　不為魔所惱　</p><p>爾時柔軟心天子。以偈讚曰<p class='lg'>　勇健柔軟心　　調伏眾生輩<br>　所樂佛法者　　不著於諸欲　</p><p>爾時淨心天子。以偈讚曰<p class='lg'>　善心樂清淨　　審思而作業<br>　聞佛正法已　　無疑於深義　</p><p>爾時住法天子。以偈讚曰<p class='lg'>　所有向法心　　深樂不退沒<br>　彼是真佛子　　已到調伏地　</p><p>爾時思惟法天子。以偈讚曰<p class='lg'>　思惟於法界　　境界無非一<br>　一切法界淨　　諸佛所學處　</p><p>爾時法界建立天子。以偈讚曰<p class='lg'>　法界所建立　　是大慈悲心<br>　能住一相中　　彼是真佛子　</p><p>爾時法界境界天子。以偈讚曰<p class='lg'>　世尊說法界　　是為諸佛土<br>　大士所行處　　此智不思議　</p><p>爾時法界生天子。以偈讚曰<p class='lg'>　法界所出生　　是智難思議<br>　不疑深佛法　　亦知諸根性　</p><p>爾時入法界天子。以偈讚曰<p class='lg'>　入深法界者　　解法無與等<br>　是力不思議　　亦得諸妙願　</p><p>爾時法界無畏天子。以偈讚曰<p class='lg'>　已得無畏法　　是住安隱處<br>　所有辯才力　　無能與等者　</p><p>爾時善解法界天子。以偈讚曰<p class='lg'>　如來解法界　　亦達一切智<br>　示現法界相　　如掌菴羅果　</p><p>爾時住法界天子。以偈讚曰<p class='lg'>　世尊住法界　　見法真實性<br>　不依亦不離　　不取復不捨　</p><p>爾時法界行天子。以偈讚曰<p class='lg'>　如來行法界　　寂靜如虛空<br>　境界大牟尼　　敬禮慈悲父　</p><p>爾時歸法界天子。以偈讚曰<p class='lg'>　隨其種種門　　世尊說法界<br>　彼彼法門中　　無心亦無色　</p><p>爾時法界精進天子。以偈讚曰<p class='lg'>　世尊說精進　　能知於法界<br>　因修精進故　　覺智到彼岸　</p><p>爾時法界充滿天子。以偈讚曰<p class='lg'>　大慈以正法　　充飽諸世間<br>　能知法界者　　彼得住菩提　</p><p>爾時徹法界天子。以偈讚曰<p class='lg'>　世尊徹深法　　故能觀世間<br>　法界悉知已　　我禮天人師　</p><p>爾時住智處天子。以偈讚曰<p class='lg'>　是處人中上　　如來智所得<br>　法界及十方　　導師所行處　</p><p>爾時住處天子。以偈讚曰<p class='lg'>　法界是住處　　眾智所行道<br>　諸有一切法　　悉作一相解　</p><p>爾時知處天子。以偈讚曰<p class='lg'>　世尊知法界　　已作一相修<br>　眾生諸欲性　　佛亦悉了知　</p><p>爾時出處天子。以偈讚曰<p class='lg'>　能取一切智　　是謂諸佛子<br>　於此法界處　　惟智所能知　</p><p>爾時學處天子。以偈讚曰<p class='lg'>　所習法界者　　安住菩提中<br>　得達自然處　　疾成於如來　</p><p>爾時非處學天子。以偈讚曰<p class='lg'>　所見非處者　　能樂如來教<br>　千億眾魔軍　　不能迷惑彼　</p><p>爾時知非處天子。以偈讚曰<p class='lg'>　所有知非處　　智者得欣喜<br>　我等修菩提　　億魔不能動　</p><p>爾時深密處天子。以偈讚曰<p class='lg'>　善學深智處　　安住正法中<br>　能乘魔波旬　　如車駕調馬　</p><p>爾時善非處天子。以偈讚曰<p class='lg'>　非處善法界　　習學於一相<br>　若魔能惱者　　佛說無是處　</p><p>爾時住處天子。以偈讚曰<p class='lg'>　是處及非處　　示現愚癡者<br>　如來自覺已　　復為眾生說　</p><p>爾時善取天子。以偈讚曰<p class='lg'>　彼因所取事　　及昔所作業<br>　彼因修業處　　世尊皆悉知　</p><p>爾時巧業天子。以偈讚曰<p class='lg'>　貪欲及恚癡　　佛亦知因業<br>　為因為業者　　如來悉知彼　</p><p>爾時知當來天子。以偈讚曰<p class='lg'>　知彼當來世　　眾生所作業<br>　彼因所作事　　是處佛悉知　</p><p>爾時思現在天子。以偈讚曰<p class='lg'>　普及十方界　　眾生業與因<br>　處及因業事　　導師悉了知　</p><p>爾時力境界天子。以偈讚曰<p class='lg'>　若業若與因　　處所及出生<br>　如來無不知　　故稱天人師　</p><p>爾時樂力天子。以偈讚曰<p class='lg'>　因業及處所　　三世果報中<br>　彼有所作事　　如來皆悉知　</p><p>爾時力主天子。以偈讚曰<p class='lg'>　因業所作事　　報因及因緣<br>　處所性自離　　是佛無有等　</p><p>爾時力吉祥天子。以偈讚曰<p class='lg'>　因業所作事　　處因緣世諦<br>　所受用果報　　佛知彼悉空　</p><p>爾時力悅天子。以偈讚曰<p class='lg'>　因業所作事　　俗諦因緣處<br>　佛自悉知已　　說彼無自性　</p><p>爾時力遊戲天子。以偈讚曰<p class='lg'>　因緣所作事　　處因緣世諦<br>　不由自他生　　佛知從緣起　</p><p class='juan'>
大寶積經卷第七十</p>
</body></html>
