<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
大寶積經卷第七十一<p><span class='byline'>　　　　北齊三藏那連提耶舍譯</span><br><p><b>　　<A NAME="n173"></A>菩薩見實會淨居天子讚偈品第二十三之二</b></p>
<p>爾時力生天子。說偈讚曰<p class='lg'>　若諸因緣業　　及所得果報<br>　此體性悉空　　佛說如師子　</p><p>爾時隨順力天子。說偈讚曰<p class='lg'>　若以業因緣　　增長於諸果<br>　兩足尊能知　　是故佛無等　</p><p>爾時順行力天子。說偈讚曰<p class='lg'>　修習如是界　　造作如是業<br>　當還獲是報　　佛眼悉能知　</p><p>爾時力起天子。說偈讚曰<p class='lg'>　修習如是界　　成就如是性<br>　佛知諸眾生　　如觀手五指　</p><p>爾時力行天子。說偈讚曰<p class='lg'>　修習如是界　　還值如是友<br>　如是相親近　　勝丈夫悉知　</p><p>爾時力加天子。說偈讚曰<p class='lg'>　加持於彼界　　導師能了知<br>　親近於諸友　　人尊悉照見　</p><p>爾時決定界天子。說偈讚曰<p class='lg'>　彼界彼要期　　彼友彼相應<br>　佛悉決定知　　故能除疑惑　</p><p>爾時正定界天子。說偈讚曰<p class='lg'>　彼界彼相續　　隨所住世間<br>　所行及諸趣　　勝人皆悉知　</p><p>爾時學界天子。說偈讚曰<p class='lg'>　於彼諸界中　　導師智能知<br>　彼智體性空　　勝智如是說　</p><p>爾時乘界天子。說偈讚曰<p class='lg'>　修習於彼界　　隨機時住世<br>　佛悉如實知　　故號無比身　</p><p>爾時隨順界天子。說偈讚曰<p class='lg'>　修習於彼界　　隨所得功德<br>　依因及果報　　佛知悉無餘　</p><p>爾時共界住天子。說偈讚曰<p class='lg'>　隨所修習界　　隨其所向道<br>　佛悉知無餘　　故為智所敬　</p><p>爾時智行天子。說偈讚曰<p class='lg'>　隨所修習界　　隨其所向道<br>　佛知眾生行　　故號學智者　</p><p>爾時行無畏天子。說偈讚曰<p class='lg'>　正定及邪定　　及不定眾生<br>　於此三聚中　　佛能決定知　</p><p>爾時乘行天子。說偈讚曰<p class='lg'>　若正定眾生　　堪趣涅槃者<br>　佛為世間日　　於中智無礙　</p><p>爾時解脫行天子。說偈讚曰<p class='lg'>　若有諸眾生　　住於不定聚<br>　墮於諸惡道　　亦為說涅槃　</p><p>爾時力期會天子。說偈讚曰<p class='lg'>　佛者但假名　　力智亦如是<br>　及四無畏等　　但隨言說有　</p><p>爾時見實天子。說偈讚曰<p class='lg'>　無佛及佛法　　亦無餘智聚<br>　顯示第一義　　如來如實知　</p><p>爾時力住天子。說偈讚曰<p class='lg'>　住於佛法力　　因是得無畏<br>　自在隨所欲　　悉是諸佛子　</p><p>爾時法無畏天子。說偈讚曰<p class='lg'>　世諦及真諦　　顯示此二種<br>　彼於真諦中　　言說不可得　</p><p>爾時智尊天子。說偈讚曰<p class='lg'>　法言說各異　　法相亦復異<br>　是言說無相　　佛智是法相　</p><p>爾時行精進天子。說偈讚曰<p class='lg'>　非處不定眾　　或向於異趣<br>　邪定一切處　　大牟尼悉知　</p><p>爾時信力天子。說偈讚曰<p class='lg'>　修習於彼界　　如起信樂心<br>　見貪以為淨　　牟尼悉了知　</p><p>爾時不淨乘天子。說偈讚曰<p class='lg'>　不實忘分別　　增長貪欲界<br>　信則行彼道　　牟尼如實知　</p><p>爾時慈乘行天子。說偈讚曰<p class='lg'>　不實妄分別　　增長瞋恚界<br>　信則乘彼道　　牟尼悉了知　</p><p>爾時乘因緣道天子。說偈讚曰<p class='lg'>　不實妄分別　　增長愚癡界<br>　信則乘彼道　　牟尼悉了知　</p><p>爾時乘捨天子。說偈讚曰<p class='lg'>　有不活畏者　　增長於嫉妒<br>　信彼則習行　　牟尼悉了知　</p><p>爾時習近善知識天子。說偈讚曰<p class='lg'>　近於善惡友　　還增彼惡界<br>　還成於彼信　　瞿曇悉了知　</p><p>爾時識堅固天子。說偈讚曰<p class='lg'>　流轉於世間　　隨所修習界<br>　隨順信於彼　　佛知悉無餘　</p><p>爾時行堅固天子。說偈讚曰<p class='lg'>　流轉於生死　　修習如是行<br>　隨順信於彼　　佛知悉無餘　</p><p>爾時信根天子。說偈讚曰<p class='lg'>　若有諸眾生　　隨所修習界<br>　佛悉能了知　　故號無礙智　</p><p>爾時根行天子。說偈讚曰<p class='lg'>　佛了知諸根　　隨其方便起<br>　攀緣及境界　　隨所入如生　</p><p>爾時乘根天子。說偈讚曰<p class='lg'>　身苦所逼迫　　由貪著渴愛<br>　斷滅諸渴愛　　唯佛智為勝　</p><p>爾時根境界天子。說偈讚曰<p class='lg'>　教下根眾生　　遠離於色愛<br>　教利者觀察　　兩足尊所說　</p><p>爾時根勝天子。說偈讚曰<p class='lg'>　下根住空閑　　能滅於貪欲<br>　正觀於渴愛　　兩足尊能知　</p><p>爾時根決定天子。說偈讚曰<p class='lg'>　於先起愛欲　　佛觀無所得<br>　知無知寂滅　　故名為勝根　</p><p>爾時不離根天子。說偈讚曰<p class='lg'>　遠離不忿怒　　是離瞋對治<br>　是下根所行　　佛知眾生欲　</p><p>爾時信根天子。說偈讚曰<p class='lg'>　行慈除瞋恚　　能起眾生智<br>　彼能滅恚界　　人尊悉能知　</p><p>爾時求根天子。說偈讚曰<p class='lg'>　不瞋無過惡　　慈行性寂滅<br>　淨穢不可得　　故號人中尊　</p><p>爾時根順行天子。說偈讚曰<p class='lg'>　行於邪分別　　為他說邪行<br>　惑重無方便　　佛見倒解脫　</p><p>爾時智起天子。說偈讚曰<p class='lg'>　貪瞋恚癡等　　取著於前事<br>　違彼得智明　　大名稱悉知　</p><p>爾時離智愛天子。說偈讚曰<p class='lg'>　貪瞋及愚癡　　及明闇事中<br>　其性不可得　　兩足尊悉知　</p><p>爾時持威德天子。說偈讚曰<p class='lg'>　眾生所得智　　隨得智多少<br>　隨所成智器　　如來悉能知　</p><p>爾時求根天子。說偈讚曰<p class='lg'>　以智知於智　　遠離諸煩惱<br>　天人師悉知　　故我稽首禮　</p><p>爾時一向樂根天子。說偈讚曰<p class='lg'>　國土及時節　　觀察法方便<br>　煩惱穢及淨　　如來悉知空　</p><p>爾時智幢天子。說偈讚曰<p class='lg'>　眾生根欲信　　上中下差別<br>　縛解及智慧　　悉見無覺知　</p><p>爾時根幢天子。說偈讚曰<p class='lg'>　諸根上中下　　煩惱智及受<br>　調伏不調伏　　佛說悉無相　</p><p>爾時修根天子。說偈讚曰<p class='lg'>　禪解脫煩惱　　正受三摩提<br>　起清淨眾生　　如來悉能知　</p><p>爾時力速疾天子。說偈讚曰<p class='lg'>　得禪寂滅故　　於諸法自性<br>　悉皆能了知　　故號一切智　</p><p>爾時力鎧天子。說偈讚曰<p class='lg'>　若法及自性　　能說於此法<br>　能如實正受　　故不著三世　</p><p>爾時樂力天子。說偈讚曰<p class='lg'>　煩惱邪分別　　起生於四種<br>　能知業所生　　故號無比人　</p><p>爾時知力天子。說偈讚曰<p class='lg'>　能知清淨法　　對治於煩惱<br>　能宣說於業　　故號佛無比　</p><p>爾時力士天子。說偈讚曰<p class='lg'>　於禪解脫起　　三摩提正受<br>　煩惱及清淨　　佛悉說虛假　</p><p>爾時力生天子。說偈讚曰<p class='lg'>　禪解脫清淨　　三昧及正受<br>　彼從不逸生　　佛於此悉知　</p><p>爾時力增長天子。說偈讚曰<p class='lg'>　大雄於此中　　能於禪等轉<br>　知入捨無礙　　如風行於空　</p><p>爾時知前際天子。說偈讚曰<p class='lg'>　於無數億劫　　住於諸有中<br>　不為有過染　　故號勝丈夫　</p><p>爾時住前際天子。說偈讚曰<p class='lg'>　於無數億佛　　已曾修供養<br>　為求無上道　　是故我歸依　</p><p>爾時見前際天子。說偈讚曰<p class='lg'>　曾於過去世　　種種奉施佛<br>　於其種種辯　　人尊悉獲得　</p><p>爾時前際善巧天子。說偈讚曰<p class='lg'>　昔流轉世間　　如法學如行<br>　曾見無量佛　　故能深解法　</p><p>爾時學前際天子。說偈讚曰<p class='lg'>　諸佛法王所　　大雄昔修行<br>　於佛邊學已　　故禮知眾行　</p><p>爾時本方便具足天子。說偈讚曰<p class='lg'>　於無量億劫　　無邊諸佛行<br>　修行勝精進　　為求佛智故　</p><p>爾時本方便決定天子。說偈讚曰<p class='lg'>　一切法決定　　多億劫觀察<br>　一切法無入　　但說緣和合　</p><p>爾時思前際天子。說偈讚曰<p class='lg'>　於無量億劫　　導師曾修行<br>　知於處非處　　故名解世間　</p><p>爾時簡擇前際天子。說偈讚曰<p class='lg'>　住於處非處　　觀察於業因<br>　界根禪解脫　　佛悉能知彼　</p><p>爾時觀察前際天子。說偈讚曰<p class='lg'>　過去曾觀察　　增長智慧力<br>　十力大雄猛　　以智觀世間　</p><p>爾時前際境界天子。說偈讚曰<p class='lg'>　大雄本修行　　知一切眾生<br>　淨行不淨行　　故能治眾生　</p><p>爾時觀察前際行天子。說偈讚曰<p class='lg'>　先觀於眾生　　過去之所行<br>　信樂及與界　　然後治眾生　</p><p>爾時信力天子。說偈讚曰<p class='lg'>　我今信如來　　不可思議劫<br>　觀察本所行　　心悉無所著　</p><p>爾時智信天子。說偈讚曰<p class='lg'>　於無數億劫　　思佛昔所行<br>　善男子無能　　測盡如來德　</p><p>爾時觀後際善巧天子。說偈讚曰<p class='lg'>　如來以佛眼　　觀十方眾生<br>　初生及與死　　種種業相應　</p><p>爾時學後際天子。說偈讚曰<p class='lg'>　若因及以業　　隨趣向佛道<br>　牟尼悉知彼　　故號一切智　</p><p>爾時識生死天子。說偈讚曰<p class='lg'>　若眾生以界　　熏習造諸業<br>　眾生及業習　　佛了知無覺　</p><p>爾時知生死天子。說偈讚曰<p class='lg'>　近如是朋友　　造作如是業<br>　趣向如是道　　牟尼悉了知　</p><p>爾時所須善巧天子。說偈讚曰<p class='lg'>　能知於所須　　隨其如作業<br>　如是作業已　　如來悉了知　</p><p>爾時事善巧天子。說偈讚曰<p class='lg'>　依於如是事　　造作如是業<br>　佛悉能知彼　　皆是佛境界　</p><p>爾時知事天子。說偈讚曰<p class='lg'>　隨所執著事　　能有所造作<br>　佛了諸根故　　悉能知彼業　</p><p>爾時智善巧天子。說偈讚曰<p class='lg'>　若智及與事　　佛知彼妄想<br>　隨彼如執著　　佛亦知無餘　</p><p>爾時修作善巧天子。說偈讚曰<p class='lg'>　隨執著造業　　由於煩惱故<br>　佛悉能知彼　　故為世間歸　</p><p>爾時趣善巧天子。說偈讚曰<p class='lg'>　隨趣如造業　　隨業得彼果<br>　隨所緣作業　　佛眼悉了知　</p><p>爾時攀緣善巧天子。說偈讚曰<p class='lg'>　能知於所緣　　隨緣業成熟<br>　於諸趣受報　　佛悉知無失　</p><p>爾時習氣善巧天子。說偈讚曰<p class='lg'>　知惡業習氣　　善業亦復然<br>　知過去所行　　眾生趣趣中　</p><p>爾時業善巧天子。說偈讚曰<p class='lg'>　能知三種業　　現未及過去<br>　眾生於趣中　　凡於中迷惑　</p><p>爾時報善巧天子。說偈讚曰<p class='lg'>　少作得多報　　多作得少報<br>　及知多少等　　外道於中惑　</p><p>爾時學業天子。說偈讚曰<p class='lg'>　知於現報業　　亦知生報業<br>　及以後報業　　佛眼悉能了　</p><p>爾時知現法業天子。說偈讚曰<p class='lg'>　若現世作業　　現在則受報<br>　佛悉能了知　　凡夫不能解　</p><p>爾時知生報天子。說偈讚曰<p class='lg'>　若作如是業　　於異生得報<br>　彼大智悉知　　眾生不能了　</p><p>爾時知後報天子。說偈讚曰<p class='lg'>　若業多億劫　　然後得受報<br>　或復過於彼　　如來悉了知　</p><p>爾時知業不熟天子。說偈讚曰<p class='lg'>　若所造作業　　其業緣未熟<br>　未得於果報　　如來悉了知　</p><p>爾時觀業未熟天子。說偈讚曰<p class='lg'>　如來善觀業　　若業相應時<br>　生於諸眾生　　悉皆能善說　</p><p>爾時善知業熟天子。說偈讚曰<p class='lg'>　彼業若成熟　　能與當來報<br>　佛能如實知　　亦知彼智空　</p><p>爾時業熟決定天子。說偈讚曰<p class='lg'>　一切智了達　　輕業及以重<br>　能知眾生欲　　故得為我尊　</p><p>爾時知業輕重天子。說偈讚曰<p class='lg'>　趣惡道眾生　　隨其業如見<br>　彼業若輕重　　智者悉了知　</p><p>爾時知眾生行天子。說偈讚曰<p class='lg'>　見眾生所行　　及輕重諸業<br>　雄猛隨順知　　外道不能了　</p><p>爾時觀眾生行天子。說偈讚曰<p class='lg'>　觀於眾生行　　宣說於業報<br>　如器琲e水　　投鹽於一兩　</p><p>爾時學業天子。說偈讚曰<p class='lg'>　若受於思業　　佛說業究竟<br>　亦學無學報　　勝仙已宣說　</p><p>爾時樂佛智天子。說偈讚曰<p class='lg'>　佛勝眼所見　　三界中愚智<br>　隨業受於報　　見微細頂禮　</p><p>爾時說業盡天子。說偈讚曰<p class='lg'>　生死眾生所　　世尊大導師<br>　悉了知無餘　　故禮智無畏　</p><p>爾時無所得天子。說偈讚曰<p class='lg'>　若業生及死　　眾生各趣趣<br>　彼報由如夢　　兩足尊悉知　</p><p>爾時求煩惱天子。說偈讚曰<p class='lg'>　貪欲瞋恚癡　　兩足尊悉盡<br>　猶如夢渴人　　飲於清冷水　</p><p>爾時離分別天子。說偈讚曰<p class='lg'>　從於分別生　　貪欲瞋恚癡<br>　猶如夢中戲　　歸命勝說者　</p><p>爾時滅分別天子。說偈讚曰<p class='lg'>　若滅於分別　　則名盡煩惱<br>　如夢見雲散　　人尊顯現此　</p><p>爾時觀察漏盡天子。說偈讚曰<p class='lg'>　如夢見天雨　　起漏亦如是<br>　大雄能顯示　　起漏之因緣　</p><p>爾時觀察夢天子。說偈讚曰<p class='lg'>　如夢見大雨　　起漏亦如是<br>　大雄能顯示　　凡迷惑生漏　</p><p>爾時觀如夢天子。說偈讚曰<p class='lg'>　如夢見天雨　　隨順起諸漏<br>　大雄能顯示　　凡迷生諸漏　</p><p>爾時如自性知天子。說偈讚曰<p class='lg'>　如女夢生子　　生已還復死<br>　生喜亦生悲　　佛觀世亦然　</p><p>爾時思量夢天子。說偈讚曰<p class='lg'>　如夢見斬首　　盡漏亦如是<br>　自解亦教他　　故禮悉解者　</p><p>爾時修習慧天子。說偈讚曰<p class='lg'>　見法能解了　　如夢遇愛事<br>　遠離彼非實　　如是悅世間　</p><p>爾時智心天子。說偈讚曰<p class='lg'>　聞於如來法　　以空法自悅<br>　如夢中說夢　　如是曉世間　</p><p>爾時欣喜意天子。說偈讚曰<p class='lg'>　禪定者能令　　世間天人喜<br>　觀察於諸趣　　猶如鏡中像　</p><p>爾時決定慧天子。說偈讚曰<p class='lg'>　聞於如來法　　由如箜篌音<br>　渡人天疑海　　故禮人中王　</p><p>爾時幻喜天子。說偈讚曰<p class='lg'>　如人作幻化　　迷惑於愚人<br>　智者終不迷　　知幻不實故　</p><p>爾時除相天子。說偈讚曰<p class='lg'>　觀於一切世　　猶如夢作幻<br>　我於中無疑　　以聞佛法故　</p><p>爾時學幻天子。說偈讚曰<p class='lg'>　如幻師作幻　　自於幻不迷<br>　以知幻虛故　　佛觀世亦然　</p><p>爾時觀妄想天子。說偈讚曰<p class='lg'>　妄想生世間　　大導師悉知<br>　如精進念佛　　夢中即見佛　</p><p>爾時滅妄想天子。說偈讚曰<p class='lg'>　非事能生欲　　皆由妄想起<br>　不實妄起欲　　人尊如實知　</p><p>爾時識解天子。說偈讚曰<p class='lg'>　猶如深谷聲　　其響無有實<br>　是故不著世　　如是觀世間　</p><p>爾時說善巧天子。說偈讚曰<p class='lg'>　彼聲無有實　　而於中聽聞<br>　人尊宣說此　　救拔諸凡愚　</p><p>爾時如說行善巧天子。說偈讚曰<p class='lg'>　於法別義中　　眾生異妄取<br>　能行者知法　　於中除疑惑　</p><p>爾時順義行天子。說偈讚曰<p class='lg'>　若義及法實　　無有能了者<br>　無說亦無證　　牟尼作是說　</p><p>爾時法假名行天子。說偈讚曰<p class='lg'>　煩惱垢漏習　　皆想妄分別<br>　穢污及清淨　　但假名言說　</p><p>爾時分別善巧天子。說偈讚曰<p class='lg'>　一切但名字　　謂煩惱漏等<br>　穢污及清淨　　大智之所說　</p><p>爾時無依慧天子。說偈讚曰<p class='lg'>　於三界不著　　其心如虛空<br>　離惡真福田　　頂禮心寂滅　</p><p>爾時不下劣天子。說偈讚曰<p class='lg'>　非色非非色　　非欲非涅槃<br>　佛心無所依　　其猶如虛空　</p><p>爾時無欲天子。說偈讚曰<p class='lg'>　離於欲界愛　　色無色亦然<br>　解脫於貪礙　　頂禮愛盡者　</p><p>爾時遠離愛天子。說偈讚曰<p class='lg'>　於有無有中　　佛永斷遠離<br>　於三界無著　　頂禮牟尼王　</p><p>爾時障愛天子。說偈讚曰<p class='lg'>　障蔽於三界　　行於丈夫行<br>　能解脫眾生　　歸命救濟者　</p><p>爾時解脫渴愛天子。說偈讚曰<p class='lg'>　遠離於結使　　於後盡生滅<br>　身心皆清淨　　頂禮無熱親　</p><p>爾時知自性天子。說偈讚曰<p class='lg'>　大雄解自在　　知法中無事<br>　無縛亦無解　　頂禮見實者　</p><p>爾時出瘀泥天子。說偈讚曰<p class='lg'>　遠離愛欲泥　　亦離於諸有<br>　無取亦無捨　　頂禮盡後有　</p><p>爾時吐棄資緣天子。說偈讚曰<p class='lg'>　棄垢及資緣　　捨罪亦遠愛<br>　亦離於諸蓋　　歸命大導師　</p><p>爾時棄欲天子。說偈讚曰<p class='lg'>　棄捨利不利　　無著行決定<br>　出離於魔網　　頂禮無著者　</p><p>爾時樂利益天子。說偈讚曰<p class='lg'>　若自及他道　　遠離惱熱者<br>　大雄見彼道　　頂禮無礙見　</p><p>爾時得名稱天子。說偈讚曰<p class='lg'>　與佛智相應　　如說如觀者<br>　彼能除煩惱　　頂禮解世間　</p><p>爾時無畏天子。說偈讚曰<p class='lg'>　於諸法決定　　無能當對者<br>　師子吼無畏　　智海吼亦然　</p><p>爾時一切處無所畏天子。說偈讚曰<p class='lg'>　善度一切處　　遠離諸毒箭<br>　無畏不怯弱　　我禮最勝者　</p><p>爾時無所希天子。說偈讚曰<p class='lg'>　非天乾闥婆　　非魔及與梵<br>　能有難問者　　故佛如師子　</p><p>爾時師子遊步天子。說偈讚曰<p class='lg'>　佛於法無畏　　曉了諸法故<br>　無礙故無著　　無能難問者　</p><p>爾時無怖天子。說偈讚曰<p class='lg'>　如山林師子　　無怖亦無畏<br>　摧伏諸禽獸　　林中而大吼<br>　世尊如是吼　　驚怖諸外道<br>　天龍乾闥婆　　不見敵對者　</p><p>爾時一切處超勝天子。說偈讚曰<p class='lg'>　一切三界中　　悉皆都無有<br>　力敵於佛者　　故為我歸依　</p><p>爾時師子慧天子。說偈讚曰<p class='lg'>　大智見一切　　於諸法無畏<br>　世間無與等　　我禮無所畏　</p><p>爾時稱順生天子。說偈讚曰<p class='lg'>　自知是正覺　　如法無能難<br>　若有能難者　　世間悉無有　</p><p>爾時持藏天子。說偈讚曰<p class='lg'>　佛作師子吼　　開顯諸法藏<br>　億梵聞說已　　悉發菩提心　</p><p>爾時順威儀天子。說偈讚曰<p class='lg'>　彼眾得大利　　順佛威儀者<br>　發菩提心已　　必作勝導師　</p><p>爾時順樂法天子。說偈讚曰<p class='lg'>　彼世大眾生　　得聞佛法已<br>　能發菩提心　　必成妙丈夫　</p><p>爾時淨心天子。說偈讚曰<p class='lg'>　得聞佛說已　　世間無與比<br>　千億眾生等　　發勝菩提心　</p><p>爾時清淨流天子。說偈讚曰<p class='lg'>　人王於長夜　　佛學善修習<br>　故佛身清淨　　嚴相三十二　</p><p>爾時無漏心天子。說偈讚曰<p class='lg'>　佛得盡漏故　　而作師子吼<br>　得上智慧山　　無能難問者　</p><p>爾時順眾生天子。說偈讚曰<p class='lg'>　三界中悉無　　天人及修羅<br>　言佛漏不盡　　故佛具十力　</p><p>爾時巧盡漏天子。說偈讚曰<p class='lg'>　大勝沙門漏　　皆悉盡無餘<br>　於是無能難　　故佛是我父　</p><p>爾時常精進天子。說偈讚曰<p class='lg'>　於人王能難　　言有餘煩惱<br>　世間不可得　　故佛自在父　</p><p>爾時寂滅行天子。說偈讚曰<p class='lg'>　佛已斷貪瞋　　愚癡及習氣<br>　亦滅惡業行　　我禮寂滅者　</p><p>爾時方便行天子。說偈讚曰<p class='lg'>　若以方便觀　　斷盡諸煩惱<br>　彼佛滿足智　　是故我頂禮　</p><p>爾時方便解天子。說偈讚曰<p class='lg'>　無量巧方便　　導師於中修<br>　斷彼諸煩惱　　皆悉盡無餘　</p><p>爾時方便慧天子。說偈讚曰<p class='lg'>　導師照世間　　巧慧無有盡<br>　故斷諸煩惱　　及以習氣等　</p><p>爾時修寂滅天子。說偈讚曰<p class='lg'>　斷諸煩惱故　　習氣悉無餘<br>　於是佛大智　　不動無所畏　</p><p>爾時觀道理天子。說偈讚曰<p class='lg'>　佛斷煩惱盡　　及滅諸習氣<br>　照明如佛者　　世間更無比　</p><p>爾時斷使天子。說偈讚曰<p class='lg'>　佛斷諸習氣　　無有腥臭事<br>　故佛一切智　　天中最勝慧　</p><p>爾時住邊天子。說偈讚曰<p class='lg'>　佛今最後身　　已斷生因緣<br>　由盡諸漏故　　世親得無畏　</p><p>爾時無量智天子。說偈讚曰<p class='lg'>　大雄斷種子　　焚燒苦惱牙<br>　枯涸憂枝蔓　　我禮離惱者　</p><p>爾時出坑澗天子。說偈讚曰<p class='lg'>　世尊一切智　　已離無明坑<br>　佛行已得淨　　故佛得無畏　</p><p>爾時度有天子。說偈讚曰<p class='lg'>　已度於有海　　導師所作辦<br>　亦捨於彼岸　　自利得無畏　</p><p>爾時入涅槃天子。說偈讚曰<p class='lg'>　佛已得寂滅　　悉破諸煩惱<br>　乃至少習氣　　世親皆悉無　</p><p>爾時法幢天子。說偈讚曰<p class='lg'>　佛建正法幢　　摧折憍慢幢<br>　大雄已顯示　　無量諸法行　</p><p>爾時法性天子。說偈讚曰<p class='lg'>　性與諸子本　　牟尼達諸法<br>　善友於群生　　我禮最勝海　</p><p>爾時法充天子。說偈讚曰<p class='lg'>　渴樂於佛法　　故得無所畏<br>　無著諸佛子　　而作師子吼　</p><p>爾時求法天子。說偈讚曰<p class='lg'>　為求諸法故　　佛子得發心<br>　及見佛無畏　　有知求菩提　</p><p>爾時渴法天子。說偈讚曰<p class='lg'>　渴樂佛法故　　多億眾生輩<br>　聞佛無畏已　　深發大精進　</p><p>爾時法起天子。說偈讚曰<p class='lg'>　見佛說法勝　　建立於正法<br>　無畏布施已　　佛子求菩提　</p><p>爾時持法天子。說偈讚曰<p class='lg'>　世尊所說法　　甚深難可見<br>　佛子得聞已　　求無上菩提　</p><p>爾時無吝天子。說偈讚曰<p class='lg'>　身命及餘財　　佛子無吝惜<br>　聞佛師子吼　　悉求妙菩提　</p><p>爾時無異慧天子。說偈讚曰<p class='lg'>　聞佛說法已　　心思無有異<br>　於佛無畏所　　求法持律儀　</p><p>爾時無異行天子。說偈讚曰<p class='lg'>　聞法王吼已　　不趣於異路<br>　遠離於二乘　　求無上菩提　</p><p>爾時近住天子。說偈讚曰<p class='lg'>　見佛師子吼　　諸子得聞已<br>　定得勝菩提　　當成如來身　</p><p>爾時近辯天子。說偈讚曰<p class='lg'>　於佛世尊所　　得聞辯才已<br>　如來妙法中　　深生喜樂心　</p><p>爾時得辯才天子。說偈讚曰<p class='lg'>　佛吼無畏時　　所說不可毀<br>　信樂心決定　　終無退轉意　</p><p>爾時常喜天子。說偈讚曰<p class='lg'>　十力吼無畏　　所有諸佛子<br>　一切時欣喜　　心調求菩提　</p><p>爾時無怯弱心天子。說偈讚曰<p class='lg'>　常喜不怯弱　　世尊諸佛子<br>　樂求勝菩提　　以聞佛語故　</p><p>爾時無礙心天子。說偈讚曰<p class='lg'>　彼等求佛心　　終不有退轉<br>　欣喜微妙心　　聞佛善說故　</p><p>爾時巧知無邊法天子。說偈讚曰<p class='lg'>　以修正法故　　白法黨不減<br>　導師知非處　　不生厭足心　</p><p>爾時巧說法天子。說偈讚曰<p class='lg'>　修行黑法黨　　若不退減者<br>　世尊知非處　　故佛無所畏　</p><p>爾時法性無畏天子。說偈讚曰<p class='lg'>　黑法體性爾　　必當穢淨法<br>　彼不污心者　　佛知彼非處　</p><p>爾時巧相應天子。說偈讚曰<p class='lg'>　黑法及白法　　二異不相合<br>　佛說於彼義　　故佛是我師　</p><p>爾時巧知善不善天子。說偈讚曰<p class='lg'>　大雄皆悉知　　諸法不雜聚<br>　妄想分別故　　於善法中退　</p><p>爾時如說行滿足天子。說偈讚曰<p class='lg'>　行於煩惱者　　終不生白法<br>　不生白法故　　當知必退減　</p><p>爾時樂解脫天子。說偈讚曰<p class='lg'>　若樂解脫者　　修行於黑法<br>　佛說彼有障　　故佛一切智　</p><p>爾時淨心天子。說偈讚曰<p class='lg'>　心樂解脫者　　須知煩惱事<br>　大雄說此法　　故佛應受供　</p><p>爾時見煩惱天子。說偈讚曰<p class='lg'>　行於煩惱中　　不識煩惱者<br>　彼不知正法　　善逝如是說<br>　若言行諸惡　　不退善法者<br>　於解脫非器　　兩足尊所說　</p><p>爾時調伏天子。說偈讚曰<p class='lg'>　離欲及憒鬧　　亦離瞋癡等<br>　如佛所說法　　應當如是修<br>　煩惱及白法　　愚癡不知者<br>　佛於彼非師　　大仙如是說　</p><p>爾時勤修解脫天子。說偈讚曰<p class='lg'>　佛說對治法　　為除煩惱故<br>　行彼不盡惑　　無能擊難者　</p><p>爾時向解脫天子。說偈讚曰<p class='lg'>　佛說如是法　　為斷煩惱故<br>　若修不滅惑　　無能擊難者　</p><p>爾時方便相應天子。說偈讚曰<p class='lg'>　佛是說法者　　為諸聲聞等<br>　若修不證者　　無能擊難佛　</p><p>爾時趣解脫天子。說偈讚曰<p class='lg'>　佛說如是法　　為欲斷煩惱<br>　若不滅惑者　　無能擊難佛　</p><p>爾時無畏功德天子。說偈讚曰<p class='lg'>　為滅煩惱故　　佛說不淨觀<br>　若不盡滅者　　無能擊難佛　</p><p>爾時善發心必修天子。說偈讚曰<p class='lg'>　慈能斷瞋恚　　修慈若不斷<br>　無能擊難佛　　世尊得無畏　</p><p>爾時淨目天子。說偈讚曰<p class='lg'>　佛說能修彼　　智慧除愚癡<br>　若彼不斷者　　無能擊難佛　</p><p>爾時滅覺觀天子。說偈讚曰<p class='lg'>　為覺對治故　　說於安般念<br>　修彼不滅者　　無能擊難佛　</p><p>爾時尊重無相天子。說偈讚曰<p class='lg'>　為斷吾我故　　佛說空寂滅<br>　以彼不滅者　　於是無能難　</p><p>爾時斷我慢天子。說偈讚曰<p class='lg'>　為斷憍慢故　　佛說無相法<br>　若修不滅者　　不見能難佛　</p><p>爾時淨身天子。說偈讚曰<p class='lg'>　深心信清淨　　一切煩惱盡<br>　修彼不斷者　　無能擊難者　</p><p>爾時深解想天子。說偈讚曰<p class='lg'>　對治及朋黨　　求於煩惱道<br>　無畏難佛者　　如來初不見　</p><p>爾時解用天子。說偈讚曰<p class='lg'>　世尊但名用　　此彼盡不盡<br>　無畏問難者　　彼亦但假名　</p><p>爾時調伏身業天子。說偈讚曰<p class='lg'>　以智善解已　　身業得流行<br>　世尊悉遍知　　故號一切智　</p><p>爾時知身天子。說偈讚曰<p class='lg'>　身業甚清淨　　大雄悉無餘<br>　憐愍群生者　　我禮世間親　</p><p>爾時身業簡擇天子。說偈讚曰<p class='lg'>　善簡擇身業　　憐愍眾生等<br>　照世而造作　　故號勝丈夫　</p><p>爾時善見身業天子。說偈讚曰<p class='lg'>　身業得清淨　　導師悉觀見<br>　憐愍諸群生　　故等一切智　</p><p>爾時善觀身天子。說偈讚曰<p class='lg'>　善觀得清淨　　身業得相應<br>　憐愍群生故　　勝丈夫遊行　</p><p>爾時成就語言天子。說偈讚曰<p class='lg'>　具甘美功德　　離於綺澀語<br>　智慧相圍繞　　世親而演說　</p><p>爾時時語天子。說偈讚曰<p class='lg'>　依時義相應　　遠離無益事<br>　佛言無不忠　　眾生悉受行　</p><p>爾時成就智慧天子。說偈讚曰<p class='lg'>　不惱愍眾生　　成相應不濁<br>　不壞於因果　　佛本如是說　</p><p>爾時不相違天子。說偈讚曰<p class='lg'>　乃至為身命　　未曾有妄語<br>　是故佛功德　　於世無有礙　</p><p>爾時實語天子。說偈讚曰<p class='lg'>　佛行實語因　　以是世瞻仰<br>　至心樂聽聞　　為得佛法故　</p><p>爾時從實生天子。說偈讚曰<p class='lg'>　世尊以實語　　漸備成菩提<br>　諸法真實性　　世尊皆悉知　</p><p>爾時實精進天子。說偈讚曰<p class='lg'>　於諸有為法　　如性真實見<br>　世尊皆悉知　　諸法真實相　</p><p>爾時簡擇業天子。說偈讚曰<p class='lg'>　於己及與他　　知身口意業<br>　以其智清淨　　故號佛無等　</p><p>爾時觀察意業天子。說偈讚曰<p class='lg'>　人王心意業　　所有思量事<br>　悲念於眾生　　故禮愍世者　</p><p>爾時巧覺觀意天子。說偈讚曰<p class='lg'>　世尊心緣處　　是心皆調柔<br>　悲念於眾生　　故禮愍世者　</p><p>爾時巧方便天子。說偈讚曰<p class='lg'>　眾生心所緣　　意業所起作<br>　種種智慧生　　世尊悉知彼　</p><p>爾時解慧天子。說偈讚曰<p class='lg'>　意業是佛地　　愍觀眾生故<br>　方便智清淨　　佛智無體性　</p><p>爾時巧知過去天子。說偈讚曰<p class='lg'>　佛知過去世　　若人所行業<br>　戒忍精進智　　佛皆悉知彼　</p><p>爾時觀察過去天子。說偈讚曰<p class='lg'>　觀察過去行　　能知多億佛<br>　過去所行處　　求勝菩提故　</p><p>爾時本行具足天子。說偈讚曰<p class='lg'>　憶念本行事　　億劫阿僧祇<br>　佛心無所著　　佛本所行處　</p><p>爾時觀察本行天子。說偈讚曰<p class='lg'>　阿僧祇億佛　　導師悉曾問<br>　出生三昧方　　種種成佛法　</p><p>爾時本行生天子。說偈讚曰<p class='lg'>　無量阿僧祇　　導師三昧門<br>　過去諸佛所　　曾問亦修行　</p><p>爾時觀察本住天子。說偈讚曰<p class='lg'>　生死中多過　　應供非應供<br>　觀已化眾生　　度脫於盲冥　</p><p>爾時厭過去世天子。說偈讚曰<p class='lg'>　彼此相食噉　　亦曾相戲樂<br>　迭互相殺害　　世尊皆悉知　</p><p>爾時知未來境界天子。說偈讚曰<p class='lg'>　導師未來時　　智慧無有礙<br>　眾生信業報　　諸趣佛能知　</p><p>爾時從本行來天子。說偈讚曰<p class='lg'>　世尊於過去　　智慧無障礙<br>　善業三摩提　　離趣知諸趣　</p><p>爾時巧知未來天子。說偈讚曰<p class='lg'>　佛於未來時　　智慧無障礙<br>　終死及生處　　於業報亦爾　</p><p>爾時離有法天子。說偈讚曰<p class='lg'>　世尊王三界　　三世中說勝<br>　佛智常無礙　　善知有境界　</p><p>爾時用行天子。說偈讚曰<p class='lg'>　眾生業行趣　　及受果報事<br>　此等但假名　　世尊如是說　</p><p>爾時觀察現在天子。說偈讚曰<p class='lg'>　王尊王現在　　智慧終不礙<br>　於無數佛土　　牟尼皆悉知　</p><p>爾時現在無畏天子。說偈讚曰<p class='lg'>　世尊正觀察　　三世悉平等<br>　究竟無所有　　迷惑凡夫智　</p><p>爾時智無所住天子。說偈讚曰<p class='lg'>　導師如是見　　三世無所住<br>　以依於法性　　諸法無事故　</p><p>爾時教三世天子。說偈讚曰<p class='lg'>　過去及未來　　陰生必敗壞<br>　無事無自性　　導師所顯說　</p><p>爾時意無著天子。說偈讚曰<p class='lg'>　世尊說三世　　皆悉無堅牢<br>　如幻亦如焰　　說言猶如響　</p><p>爾時三世自在富天子。說偈讚曰<p class='lg'>　世尊於三世　　常勤增智慧<br>　知諸行如幻　　諸根無所著　</p><p>爾時欲到彼岸天子。說偈讚曰<p class='lg'>　大雄於其夜　　得證上菩提<br>　世尊勤進欲　　至今不退減　</p><p>爾時欲作精進天子。說偈讚曰<p class='lg'>　世燈所有欲　　常不有退減<br>　世尊諸子等　　甚樂精進欲　</p><p>爾時建立欲作天子。說偈讚曰<p class='lg'>　世尊從欲起　　猶如水中蓮<br>　不為世所染　　如蓮處於水　</p><p>爾時欲解脫天子。說偈讚曰<p class='lg'>　欲及世間親　　此二名法界<br>　不二無二體　　世尊皆悉見　</p><p>爾時精進生天子。說偈讚曰<p class='lg'>　以精進威德　　剋證大菩提<br>　於其是非法　　終不捨精進　</p><p>爾時念具足天子。說偈讚曰<p class='lg'>　佛於一切處　　發心皆隨順<br>　於其善惡法　　佛念不損減　</p><p>爾時攝心天子。說偈讚曰<p class='lg'>　世親常攝心　　知諸眾生行<br>　隨其所修行　　而為其說法　</p><p>爾時敬重般若天子。說偈讚曰<p class='lg'>　世尊智慧海　　邊際不可得<br>　經億僧祇劫　　佛說不可盡　</p><p>爾時學解脫天子。說偈讚曰<p class='lg'>　無等佛世尊　　解脫不損減<br>　解脫及脫者　　佛求不能得　</p><p>爾時會解脫智天子。說偈讚曰<p class='lg'>　世尊解脫者　　等解脫知見<br>　解真實不減　　以知無自性　</p><p>爾時觀察身天子。說偈讚曰<p class='lg'>　佛於然燈始　　常修真實行<br>　三業無過失　　故歎號為佛　</p><p>爾時深行天子。說偈讚曰<p class='lg'>　世尊無過失　　不如餘眾生<br>　知諸法自性　　佛自性不惑　</p><p>爾時大慧天子。說偈讚曰<p class='lg'>　佛於一切種　　心念不迷惑<br>　其念常現前　　譬如油滿缽　</p><p>爾時心不散亂天子。說偈讚曰<p class='lg'>　乃至少許時　　心念終不亂<br>　佛得不共法　　眾生悉不知　</p><p>爾時善解智慧天子。說偈讚曰<p class='lg'>　若有思量捨　　善逝無此事<br>　世尊不共法　　其法不思議　</p><p>爾時超一切天子。說偈讚曰<p class='lg'>　於是三界中　　知其一切法<br>　一切無如佛　　故號難降伏　</p><p>爾時堅持天子。說偈讚曰<p class='lg'>　無上堅固士　　於法無所畏<br>　等同一切佛　　能覺未覺者　</p><p class='juan'>
大寶積經卷第七十一</p>
</body></html>
