<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
大寶積經卷第九十二<p><span class='byline'>　　　　大唐三藏法師菩提流志奉　詔譯</span><br><p><b>　　<A NAME="n222"></A>發勝志樂會第二十五之二</b></p>
<p>爾時彌勒菩薩摩訶薩。白佛言。世尊。初業菩薩既出家已。未得慧力而欲得者。當捨何法。當修何法。未生慧力能令出生已生慧力能令增長。佛告彌勒菩薩言。彌勒。初業菩薩既出家已。欲令慧力而得增長。當於利養知其過失。應須捨離。若好憒鬧世俗言話。耽著睡眠廣營眾務。樂諸戲論。如是過失皆應遠離。是故應捨利養。修於少欲。捨諸憒鬧樂於寂靜。捨諸世話觀於實義。初夜後夜遠離睡眠。觀察思惟隨行修習。捨於眾務及諸戲論。修出世道慈念眾生。彌勒。初業菩薩既出家已。未得慧力而欲得者。是法應捨。是法應修。何以故。彌勒。彼諸菩薩既出家已。未得慧力而欲得者。不捨利養。不修少欲。未生慧力當令出生。已生慧力能令增長。無有是處。不捨憒鬧。不住寂靜。未生慧力當令出生。已生慧力能令增長。亦無是處。不捨世話。不觀實義。未生慧力當令出生。已生慧力能令增長。無有是處。初夜後夜。耽著睡眠曾不覺悟。繫念思惟不捨眾務。好諸戲論。於出世道不能修行。於諸眾生不生慈念。未生慧力當令出生。已生慧力能令增長。亦無是處。彌勒。是故菩薩。未得慧力而欲得者。應捨諸法。當須捨離。應修諸法。當須修習。何以故。菩薩智慧從因緣生。若無因緣終不能生。因緣和合爾乃得生。爾時彌勒菩薩。白佛言。世尊。云何名為利養中過。若觀察時。能令菩薩樂於少欲不生熱惱。佛言彌勒。初業菩薩當觀利養。生貪欲故。當觀利養。壞失正念生瞋恚故。當觀利養。念其得失生愚癡故。當觀利養。能生高下嫉妒心故當觀利養。於親友家慳吝耽著生誑惑故。當觀利養。成就愛味生諂曲故。當觀利養。捨四聖種無慚愧故。當觀利養。一切諸佛所不許可。數習憍逸生高慢故。當觀利養。於勝福田起於輕慢為魔黨故。當觀利養。眾惡根本諸善壞故。當觀利養。多所貪著猶霜雹故。當觀利養。於親友家瞻候顏色生憂惱故。當觀利養。愛物損壞憂心亂故。當觀利養。於四念處多所忘失白法羸故。當觀利養。於四正勤多有退失。能令一切他論勝故。當觀利養。自言已得神通智慧違背生故。當觀利養。先得後失怨憎生故。當觀利養。互相瞋嫌說其過惡多覺觀故。當觀利養。為於活命營諸世業。計度思惟安樂減故。當觀利養。乃至禪定解脫三昧三摩缽底。心如婬女能退失故。當觀利養。捨離智斷。墮於地獄。餓鬼畜生。閻摩羅界。諸惡道故。當觀利養。與提婆達多烏陀洛迦同。於法住墮惡道故。彌勒。初業菩薩。如是觀察利養過失。樂於少欲。不生熱惱。何以故。彌勒。少欲菩薩。於一切過皆悉不生。堪為諸佛清淨法器。而不繫屬在家出家。住於真實最勝意樂。不為卑下亦不驚怖。離諸惡道墮落畏故。無能映蔽捨耽味故。眾魔境界得解脫故。一切諸佛之所稱讚。諸天及人亦當愛羨。於諸禪定而不染著。住邊際故。其心質直無有諂曲。於五欲中亦不放逸。見其過故。如說修行能住聖種。同梵行者亦當愛樂。彌勒。若有菩薩智慧聰敏。於此功德能如是知。以勝意樂當捨利養。以勝意樂住於少欲。為斷貪愛而發起故。爾時彌勒菩薩。白佛言。世尊。云何名為憒鬧中過。若觀察時。菩薩獨處閑靜不生熱惱。佛言。彌勒。初業菩薩應當觀察。憒鬧過失有二十種。若觀察時。能令菩薩獨處閑靜不生熱惱。彌勒。云何名為樂於憒鬧二十種過。一者不護身業。二者不護語業。三者不護意業。四者多饒貪欲。五者增長愚癡。六者耽著世話。七者離出世語。八者於非法中尊重修習。九者捨離正法。十者天魔波旬而得其便。十一者於不放逸未曾修習。十二者於放逸行常懷染著。十三者多諸覺觀。十四者損減多聞。十五者不得禪定。十六者無有智慧。十七者速疾而得非諸梵行。十八者不愛於佛。十九者不愛於法。二十者不愛於僧。彌勒。是為菩薩觀於憒鬧二十種過。爾時世尊。重說偈言<p class='lg'>　捨離諸貪瞋　　不住於憒鬧<br>　若有專住彼　　是過不應作<br>　憍慢及覺觀　　皆由憒鬧生<br>　壞行無戒人　　稱歎於憒鬧<br>　愚人樂世論　　退失第一義<br>　放逸多覺觀　　是過不應作<br>　比丘捨多聞　　言論不如理<br>　損減諸禪定　　常思惟世間<br>　耽著思惟者　　何得於寂靜<br>　其心常散逸　　永離於正觀<br>　速得非梵行　　諠雜無儀撿<br>　亦不曾愛佛　　及愛於聖眾<br>　棄捨離欲法　　耽著非法言<br>　我常捨千身　　支分及頭目<br>　為求無上道　　聞法無厭足<br>　是諸非法人　　少聞便厭捨<br>　我昔作國王　　為求四句偈<br>　妻子及財寶　　悉皆能施與<br>　何有於智者　　而不勤聽法<br>　我嘗捨一切　　非法之戲論<br>　為於百千劫　　難得解脫故<br>　汝等應欣樂　　志求微妙法<br>　若樂於解脫　　最勝功德者<br>　世間諸事業　　皆所不應問<br>　衣食無勝利　　亦不證涅槃<br>　當稱嘆最勝　　善來諸比丘<br>　應敷座令坐　　互說諸法要<br>　人身甚難得　　隨分行白法<br>　讀誦及禪定　　汝應如是問<br>　如來入涅槃　　遺法當滅壞<br>　比丘多放逸　　樂眾棄閑靜<br>　為飲食利養　　晝夜談世話<br>　愚人於夢中　　驚怖而漂溺<br>　自知多毀犯　　當墮三惡道<br>　應生歡喜心　　獨處於閑寂<br>　若在阿蘭若　　志求無上道<br>　不應見人過　　自謂最尊勝<br>　憍恣放逸本　　莫輕下劣人<br>　彼於遺法中　　漸次而解脫<br>　比丘雖破戒　　深信於三寶<br>　是則解脫因　　不應見其過<br>　摧伏貪瞋難　　勿驚於放逸<br>　餘習法應爾　　是故不須說<br>　若清淨比丘　　伺他人過失<br>　是最非真實　　不名修正法<br>　如理修行者　　當須自觀察<br>　求道諸比丘　　捨離惡言論<br>　常以歡喜心　　獨處於閑靜　</p><p>爾時彌勒菩薩。復白佛言。希有世尊。耽著憒鬧。乃有如是無量過惡。退失功德無有利益。增長煩惱墮諸惡趣遠離白法。何有菩薩求善法者。聞是過失而不樂於獨處閑靜。爾時彌勒菩薩。白佛言。世尊。云何名為世話中過。若觀察時。菩薩應住決定之義。由觀是義不生熱惱<p>佛言彌勒。初業菩薩。應當觀察世話過失有二十種。若觀察時。能令菩薩住決定義。由觀是義不生熱惱。彌勒。云何名為樂於世話二十種過。一者心生憍恣不敬多聞。二者於諸諍論多起執著。三者失於正念如理作意。四者為所不應身多躁動。五者速疾高下壞於法忍。六者心常剛強禪定智慧曾不熏修。七者非時而語言論所纏。八者不能堅固證於聖智。九者不為天龍之所恭敬。十者為辯才者常懷輕賤。十一者為身證者之所呵責。十二者不住正信常懷悔恨。十三者心多疑惑搖動不安。十四者猶如倡伎隨逐音聲。十五者染著諸欲隨境流轉。十六者不觀真實誹謗正法。十七者有所希求常不稱遂。十八者其心不調為人棄捨。十九者不知法界隨順惡友。二十者不了諸根繫屬煩惱。彌勒。是為菩薩樂於世話二十種過。爾時世尊。重說偈言<p class='lg'>　憍傲於多聞　　執著諸諍論<br>　失念不正知　　是名世話過<br>　遠離正思惟　　身心不寂靜<br>　退失於法忍　　是名世話過<br>　其心不調順　　遠離奢摩他<br>　及毘缽舍那　　是名世話過<br>　不尊敬師長　　愛樂於世論<br>　智慧不堅固　　是名世話過<br>　諸天不恭敬　　龍神亦復然<br>　退失於辯才　　是名世話過<br>　聖者常呵責　　如是耽著人<br>　唐捐於壽命　　是名世話過<br>　諸行皆缺減　　遠離大菩提<br>　命終生憂苦　　是名世話過<br>　疑惑心動搖　　猶如風吹草<br>　智慧不堅固　　是名世話過<br>　譬如倡妓人　　讚說他勇健<br>　彼人亦復然　　是名世話過<br>　隨逐世語言　　染著諸欲境<br>　常行於邪道　　是名世話過<br>　希求心不遂　　諂曲多諍論<br>　遠離於聖行　　是名世話過<br>　愚人得少利　　其心常搖動<br>　如猿猴躁擾　　是名世話過<br>　智慧多退失　　無有覺悟心<br>　愚者所攝持　　是名世話過<br>　迷惑於眼耳　　乃至意亦然<br>　常與煩惱俱　　是名世話過<br>　愚人樂世話　　盡壽常空過<br>　不如思一義　　獲利無有邊<br>　譬如甘蔗味　　雖不離皮節<br>　亦不從皮節　　而得於勝味<br>　皮節如世話　　義理猶勝味<br>　是故捨虛言　　思惟於實義<br>　智慧諸菩薩　　能知世話過<br>　常愛樂思惟　　第一義功德<br>　法味及義味　　解脫第一味<br>　誰有智慧者　　心生不欣樂<br>　是故應棄捨　　無利諸言話<br>　常樂勤思惟　　殊勝第一義<br>　如是第一法　　諸佛所讚歎<br>　是故明智人　　當樂勤修習　</p><p>爾時彌勒菩薩。復白佛言。希有世尊。乃能善說世話過失。思惟勝義利益功德。世尊。何有菩薩。求於如來真實智慧。而復樂於虛誑世話<p>爾時彌勒菩薩。而白佛言。世尊。云何名為睡眠中過。若觀察時。菩薩應當發起精進不生熱惱。佛言。彌勒。初業菩薩。應當觀察睡眠過失有二十種。若觀察時。能令菩薩發起精進意樂無倦。彌勒。云何名為樂於睡眠二十種過。一者懈怠嬾惰。二者身體沈重。三者顏色憔悴。四者增諸疾病。五者火界羸弱。六者食不消化。七者體生瘡皰。八者不勤修習。九者增長愚癡。十者智慧羸劣。十一者皮膚闇濁。十二者非人不敬。十三者為行愚鈍。十四者煩惱纏縛。十五者隨眠覆心。十六者不樂善法。十七者白法減損。十八者行下劣行。十九者憎嫌精進。二十者為人輕賤。彌勒。是為菩薩樂於睡眠二十種過。爾時世尊。重說偈言<p class='lg'>　身重無儀撿　　懈怠少堪任<br>　顏色無光澤　　是樂睡眠過<br>　彼人常病惱　　風黃多積集<br>　四大互違反　　是樂睡眠過<br>　飲食不消化　　身體無光潤<br>　聲嘶不清徹　　是樂睡眠過<br>　其身生瘡皰　　晝夜常昏睡<br>　諸虫生機關　　是樂睡眠過<br>　退失於精進　　乏少諸財寶<br>　多夢無覺悟　　是樂睡眠過<br>　癡網常增長　　樂著於諸見<br>　熾盛難療治　　是樂睡眠過<br>　損減諸智慧　　增長於愚癡<br>　志意常下劣　　是樂睡眠過<br>　彼住阿蘭若　　常懷懈怠心<br>　非人得其便　　是樂睡眠過<br>　蒙憒失正念　　諷誦不通利<br>　說法多廢忘　　是樂睡眠過<br>　由癡起迷惑　　住於煩惱中<br>　其心不安樂　　是樂睡眠過<br>　功德皆損減　　常生憂悔心<br>　增長諸煩惱　　是樂睡眠過<br>　遠離諸善友　　亦不求正法<br>　常行非法中　　是樂睡眠過<br>　不欣求法樂　　損減諸功德<br>　遠離於白法　　是樂睡眠過<br>　彼人心怯弱　　琱眯鬌w喜<br>　支分多羸瘦　　是樂睡眠過<br>　自知身懈怠　　嫉妒精進者<br>　樂說其過惡　　是樂睡眠過<br>　智者了其過　　常離於睡眠<br>　愚人增見網　　無利損功德<br>　智者常精進　　勤修清淨道<br>　離苦得安樂　　諸佛所稱歎<br>　世間諸伎藝　　及出世工巧<br>　皆由精進力　　智者應修習<br>　若人趣菩提　　了知睡眠過<br>　安住精進力　　覺悟生慚愧<br>　是故諸智者　　常生精進心<br>　捨離於睡眠　　守護菩提種　</p><p>爾時彌勒菩薩。而白佛言。希有世尊。樂著睡眠乃有如是無量過失。若有聞者。不生憂悔厭離之心。發起精進。當知是人甚大愚癡。若有菩薩。為欲志求阿耨多羅三藐三菩提者。聞說如是真實句義功德利益於諸善法而生懈怠。不起精進住菩提分。無有是處。爾時彌勒菩薩。白佛言。世尊。云何名為眾務中過。若觀察時。令諸菩薩不營眾務勤修佛道。佛言彌勒。初業菩薩。應當觀察樂營眾務二十種過。若觀察時。能令菩薩不營眾務勤修佛道。彌勒。云何名為二十種過。一我耽著世間下劣之業。二者為諸讀誦修行比丘之所輕賤。三者亦為勤修禪定比丘之所呵責。四者心常發起無始生死流轉之業。五者虛食居士及婆羅門淨心信施。六者於諸財物心懷取著。七者常樂廣營世間事務。八者念其家業常懷憂歎。九者其性佷戾發言麤獷。十者心常憶念勤修家業。十一者愛著諸味增長貪欲。十二者無利養處不生歡喜。十三者多生惱害障礙之業。十四者常樂親近諸優婆塞及優婆夷。十五者但念衣食而度晝夜。十六者數問世間所作事業。十七者常樂發起非法語言。十八者恃營眾務而起憍慢。十九者但求人過不自觀察。二十者於說法者心懷輕賤。彌勒。是為菩薩樂營眾務二十種過。爾時世尊。重說偈言<p class='lg'>　安住下劣業　　遠離殊勝行<br>　退失大利益　　是名眾務過<br>　樂讀誦比丘　　及修禪定者<br>　一切皆呵責　　是名眾務過<br>　常行生死業　　捨離解脫因<br>　虛受於信施　　是名眾務過<br>　樂受諸財寶　　不得生憂惱<br>　住於下劣行　　是名眾務過<br>　是人多愛染　　往來婬女家<br>　如鳥入樊龍　　是名眾務過<br>　常憂歎家業　　矞h熱惱心<br>　出言人不信　　是名眾務過<br>　不受尊者教　　違拒而輕賤<br>　毀犯清淨戒　　是名眾務過<br>　其心多憶想　　勤營於世業<br>　不能修智斷　　是名眾務過<br>　貪心睊K盛　　樂著於諸味<br>　曾無知足心　　是名眾務過<br>　得利生歡喜　　無利便憂惱<br>　貪吝無仁心　　是名眾務過<br>　惱害無慈愍　　增長諸惡業<br>　愛蔓相纏縛　　是名眾務過<br>　遠離於師長　　親近惡知識<br>　擯斥持戒人　　是名眾務過<br>　晝夜無餘想　　唯念求衣食<br>　不樂諸功德　　是名眾務過<br>　常問世間智　　不樂出世言<br>　耽愛於邪說　　是名眾務過<br>　自恃知眾務　　輕慢諸比丘<br>　猶如狂醉人　　是名眾務過<br>　常伺求他短　　不自見其過<br>　輕毀有德人　　是名眾務過<br>　如是愚癡者　　無有善方便<br>　輕慢說法者　　是名眾務過<br>　如是下劣業　　具足諸過失<br>　何有智慧人　　愛樂而修習<br>　清淨殊勝業　　具足諸功德<br>　是故有智人　　愛樂常修習<br>　若樂下劣業　　智者當呵責<br>　如人捨多財　　貪求於少分<br>　是故明智人　　當捨下劣業<br>　應求勝上法　　諸佛常稱歎　</p><p>爾時彌勒菩薩。而白佛言。希有世尊。彼諸菩薩捨離殊勝精進之業。而乃發起下劣之事。當知是人。甚為少智覺慧微淺。佛告彌勒菩薩言。彌勒。我今實言告汝。若有菩薩不修諸行。不斷煩惱。不習禪誦。不求多聞。我說是人非出家者。彌勒。若有勤修智斷行者。智出生者。智成就者。不作世業營眾務者。我說是人。住如來教。若有菩薩。樂作世業營於眾務。為所不應。我說是人住於生死。是故菩薩不應親近。彌勒。若有菩薩。多營眾務造七寶塔。遍滿三千大千世界。如是菩薩。不能令我而生歡喜。亦非供養恭敬於我。彌勒。若有菩薩。於波羅蜜相應之法。乃至受持一四句偈。讀誦修行為人演說。是人乃為供養於我。何以故。諸佛菩提從多聞生。不從眾務而得生也。彌勒。若有菩薩勤營眾務。令彼讀誦修行演說諸菩薩等營於眾務。當知是人。增長業障無諸福利。何以故。如是所說三種福業。一切皆從智慧而生。是故彌勒。營事菩薩。於彼讀誦修行演說諸菩薩所。不應障礙為作留難。讀誦修行演說菩薩。於修禪定諸菩薩所。不應障礙為作留難。彌勒。若一閻浮提營事菩薩。於一讀誦修行演說菩薩之所。應當親近供養承事。若一閻浮提讀誦修行演說諸菩薩等。於一勤修禪定菩薩。亦當親近供養承事。如是善業。如來隨喜如來悅可。若於勤修智慧菩薩。承事供養。當獲無量福德之聚。何以故。智慧之業無上最勝。超過一切三界所行。是故彌勒。若有菩薩發起精進。於智慧中當勤修習<p>爾時彌勒菩薩。白佛言。世尊。如來善說初業菩薩樂於憒鬧世話睡眠眾務過失。世尊。云何名為戲論中過。若觀察時菩薩當得住於寂靜無諸諍論。佛言彌勒。初業菩薩戲論過失無量無邊。我今略說有二十種。云何名為二十種過。一者於現在生多諸苦惱。二者增長瞋恚退失忍辱。三者為諸怨對之所惱害。四者魔及魔民皆生歡喜。五者未生善根皆悉不生。六者已生善根能令退失。七者增諸鬥諍怨競之心。八者造作地獄惡趣之業。九者當得醜陋不善之果。十者舌不柔軟言詞謇澀。十一者所受教法不能憶持。十二者於未聞經聞之不悟。十三者諸善知識皆悉捨離。十四者諸惡知識速當值遇。十五者修行於道難得出離。十六者不悅意語數數常聞。十七者在在所生多諸疑惑。十八者常生難處不聞正法。十九者修行白法多有障礙。二十者於所受用多諸怨嫉。彌勒。是為菩薩耽著戲論二十種過。爾時世尊。重說偈言<p class='lg'>　現生常苦惱　　離忍多瞋恚<br>　怨讎生害心　　是名戲論過<br>　魔及魔眷屬　　皆生歡喜心<br>　喪失諸善法　　是名戲論過<br>　未生善不生　　常住於鬥諍<br>　造於惡趣業　　是名戲論過<br>　身體多醜陋　　生於下劣家<br>　發言常謇澀　　是名戲論過<br>　聞法不能持　　或聞不入耳<br>　常離諸善友　　是名戲論過<br>　值遇惡知識　　於道難出離<br>　常聞不順語　　是名戲論過<br>　隨彼所生處　　常懷疑惑心<br>　於法不能了　　是名戲論過<br>　常生八難中　　遠離無難處<br>　具足無利益　　是名戲論過<br>　於善多障礙　　退失正思惟<br>　所受多怨嫉　　是名戲論過<br>　如是諸過失　　皆因戲論生<br>　是故有智人　　速疾當遠離<br>　如是戲論者　　難證大菩提<br>　是故有智人　　亦應不親近<br>　戲論諍論處　　多起諸煩惱<br>　智者應遠離　　當去百由旬<br>　亦不近於彼　　造立諸舍宅<br>　是故出家人　　不應住諍論<br>　汝等無田宅　　妻子及僮僕<br>　乃至榮位等　　何緣興諍論<br>　出家住寂靜　　身被於法服<br>　諸仙咸敬事　　當修忍辱心<br>　如是戲論者　　增長毒害心<br>　當墮於惡趣　　是故應修忍<br>　囚禁及繫縛　　刑害而捶楚<br>　如是等諸苦　　皆由諍論生<br>　如是戲論者　　常遇惡知識<br>　名稱不增長　　曾無歡喜心<br>　若捨於諍論　　無能伺其便<br>　眷屬不乖離　　當遇於善友<br>　於乘得清淨　　業障盡無餘<br>　摧伏於魔軍　　勤修忍辱行<br>　諍論多諸過　　無諍具功德<br>　若有修行者　　當住於忍辱　</p><p>爾時彌勒菩薩。復白佛言。希有世尊。乃能善說如是過失。令諸菩薩生覺悟心。世尊。於後末世五百歲中。頗有菩薩。聞說如是諍論過失。能生憂悔離煩惱不。佛告彌勒菩薩言。彌勒。於後末世五百歲中。少有菩薩。能生憂悔捨離煩惱。多有菩薩。其心剛強不相尊敬。懷增上慢互相是非。聞說如是甚深義趣殊勝功德。雖復受持讀誦演說。由是菩薩業障深重。不能得生殊勝功德。便於是經疑惑不信。不復受持為人演說。時魔波旬見是事已。為誑惑故作比丘像。來到其所。說如是言。此諸經典皆是世俗。善文詞者之所製造。非是如來之所宣說。何以故。此經所說功德利益汝皆不得。由魔波旬如是誑惑。於此空性義利相應甚深契經。心生疑惑起諸諍論。不復受持讀誦演說。彌勒。彼諸愚人不能了知。由自業故。不能護彼殊勝功德。自業消已。決定當得如是功德。爾時彌勒菩薩。白佛言。世尊。如佛所說。阿彌陀佛極樂世界功德利益。若有眾生發十種心。隨一一心。專念向於阿彌陀佛。是人命終。當得往生彼佛世界。世尊。何等名為發十種心。由是心故。當得往生彼佛世界。佛告彌勒菩薩言。彌勒。如是十心。非諸凡愚不善丈夫具煩惱者之所能發。何等為十。一者於諸眾生起於大慈無損害心。二者於諸眾生起於大悲無逼惱心。三者於佛正法不惜身命樂守護心。四者於一切法發生勝忍無執著心。五者不貪利養恭敬尊重淨意樂心。六者求佛種智於一切時無忘失心。七者於諸眾生尊重恭敬無下劣心。八者不著世論於菩提分生決定心。九者種諸善根無有雜染清淨之心。十者於諸如來捨離諸相起隨念心。彌勒。是名菩薩發十種心。由是心故。當得往生阿彌陀佛極樂世界。彌勒。若人於此十種心中隨成一心。樂欲往生彼佛世界。若不得生無有是處。爾時尊者阿難。白佛言。希有世尊。乃能開示演說如來真實功德。發起菩薩殊勝志樂。世尊。當何名此經。我等云何受持。佛告阿難言。此經名為發起菩薩殊勝志樂。亦名彌勒菩薩所問。以是名字汝當受持。佛說此經已。彌勒菩薩及諸聲聞。一切世間天人阿修羅乾闥婆等。聞佛所說。皆大歡喜。信受奉行<p class='juan'>
大寶積經卷第九十二</p>
</body></html>
