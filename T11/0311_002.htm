<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
大方廣三戒經卷中</p>
<p><span class='byline'>　　　　北涼天竺三藏曇無讖譯</span><br><p>如是漸漸多有女人。棄捨其夫遊諸僧坊。入僧坊已。為一女人而獨說法示解脫法。迦葉。我見爾時純是非法。五百非法門。五百煩惱門。不修行人。當于爾時。悉是無戒在家無異。迦葉。當于爾時戒法極惡。若希望利益求菩提者。不應親近於比丘尼。不住是處離不親近更勿親近。捨世利養依乞食行。捨愛衣服受糞掃衣。捨離臺觀床臥敷具。依止山林坑澗窟舍。捨離一切甘美病藥。依陳棄藥。於諸眾生生親愛想修行慈心。當忍一切毀罵撾打。捨離一切知識親族。修業自活。不應同彼在家之人。說解脫戒當隨順行。迦葉。若違解脫戒。便違如來力無所畏等。則違過去未來現在諸佛菩薩。如是罪報。若三千大千世界。所有一切眾生悉墮地獄。是等眾生所受苦痛。比是苦痛百分不及一。千分百千分。百千億。乃至算數譬喻所不能及。若欲得離如是等苦。應當捨離是癡惡人百千由旬。若聞其聲猶應當離。況復見聞而不離之。應親近一法。云何一法。一切諸法悉無所有。若忍諸法悉無所有。應當遠離如是惡人而不親近。又復應當親近二法。何等二法。一切諸法悉無所有。求集諸法不著集心。云何為集。如所集者都不可得。不可得中而不生心。如離邪見捨離三有。亦復如是行菩薩行。離諸相心行菩薩行。行菩薩行時捨離如上所說。捨離是已值彌勒佛。離諸怖畏作如是言。快哉安樂快哉得離於魔伴侶。快哉得離遠於惡道。迦葉。若聞是經已不怖不驚。自見己身生能持心。如來悉知是人能持於我法藏。迦葉。猶如長者多財封祿。是長者子。所見諸物起父財想。初始見時此是我物。後持此物隨所至處處處藏舉。如是迦葉。爾時比丘聞。是等經作是念言。此是如來軟妙梵音之所演說。復有比丘聞是法已而起誹謗。是持法比丘作如是言。此是佛說最為真實。少於伴侶是人劣弱。居處不惡日處藏舉。迦葉。我後世護法城者甚為極少。我持是等委付彌勒為其伴侶。是等當修行於大捨。若有善男子。聞是法已如教而作。是當在於彌勒初會修行梵行。正見眾生當護法城。迦葉。我不見有乃至一人不值於我。後五百歲法欲滅時。聞是法已而不誹謗。能受持讀誦。無有是處。若已見我親近恭敬。於後末世五百歲時聞如是經。能受能持能讀能誦。如是人等不待我讀誦斯。自當有一切智心。念於我已生於歡喜。作如是言。奇哉奇哉釋迦牟尼世尊。能受我法守護於我。是故迦葉當學此法。學此法者。隨所欲樂必成無難。爾時。摩訶迦葉白言。世尊。如我今者。永無希望失於無上正真之道。世尊。若令我具一切智者。甚用歡喜。若我得無上道者。得希有色身。佛告迦葉。我不導汝。我因汝故說於是等。令少疑惑速成無上正真之道。復次迦葉。若有眾生渴法成就修集成就。是等漸漸成無上道。普斷一切所有。蓋纏而為說法。迦葉。菩薩應當成就四法。何等四。菩薩應當發大精進。云何精進。精進者謂不求色受想行識。集無漏法。云何無漏法者。無地大不說地大。無水火風大。不說水火風大。一切言說皆是不實。是菩薩取言說彼岸。迦葉白言。世尊。設有人問。如來亦以言語說法可不實耶。世尊。如是之人當云何答。我今欲從如來應供正遍覺聞<p>佛告迦葉。未來當有諸惡比丘。不修身不修戒不修心不修慧。瞋恚勇盛口業勇健。不受不持不讀不誦如是等經。何以故。是生起色受想行識。如是等經言說之法。爾時。世間當有比丘。生起於色受想行識。彼時比丘當如是住猶如在家。終不推求於第一義。迦葉。如生盲人著金華鬘是不自知。迦葉。將來比丘亦復如是。聞是等經不能持文。況能推求解第一義。迦葉。如有男女為他丈夫之所呵詰。而是男女更於異時。若復聞說是丈夫名驚恐怖畏。如是迦葉。後末世時諸比丘等。聞是經說如實過惡貪於衣服。知己有過驚恐怖畏。迦葉。猶如獼猴為枷鎖繫。而是獼猴目不欲見如是枷鎖。如是迦葉。後比丘等亦復如是。聞是等經目不喜見背而捨去。迦葉。猶如有狗馳逐野干。而是野干走趣塚間孔穴深坑。如是迦葉。未來比丘聞是經已。如野干走。野干馳走謂犯禁戒。聞是等經而生誹謗。迦葉。如野干走趣於塚間。如是迦葉。未來比丘聞是法已。馳趣還家馳趣色欲馳趣女人。趣於鬥諍趣於醫術趣於斷事。住是諸處設犯禁戒。我說是等喻趣塚間。迦葉。如野干趣於孔穴。如是迦葉。爾時比丘。身壞命終趣於地獄。我說是等名趣孔穴。迦葉。如野干走趣於深坑。未來比丘亦復如是。身壞命終生刺地獄。迦葉。我說是等名趣深坑。迦葉。同如野干。諸比丘等。不能推求如是等經解其義趣。但能如是毀謗揚惡。身壞命終墮在惡道。迦葉。若有比丘作如是言。汝說之法悉是不實。如來言說為是真實為不真實智。比丘言。大德今者為執何事。為執於空為執言說。答言。我執言說。問曰。汝即是佛。何以故。汝今亦以言說故。答言我執於空。問曰。此當分別。何以故。不可分別名之為空。汝之空者即是言說。又汝空者。為是我空為我所空。為眾生空故空。又復問言。比丘汝意云何。汝喜一切法空不也。答曰。我都不喜一切法空。又問。大德久失沙門釋子之法。何以故。是佛世尊說一切法空。不說有我眾生壽命。不說有人。答曰。我今喜樂一切法空。問曰。大德尚喜一切法空。況復如來應供正遍覺。大德於意云何。眼是如來不。耳鼻舌身意是如來不。答曰。眼是如來。耳鼻舌身意是如來。問曰。此當分別。若其爾者大德便為亦是如來。答曰。眼是言說非是如來。耳鼻舌身意是言說非是如來。問曰。此當分別若眼非如來。耳鼻舌身意非是如來。大德先說。如來即是言說。今者何故說言非也。答言。眼非如來。非離眼是如來。乃至意非如來。不離意是如來。問曰。如來說十二入是眾生。此當分別。大德眼色是如來不。乃至意法是如來不。答曰。眼色是如來。乃至意法是如來。問曰。如汝言者。一切眾生即是如來。一切諸地一切諸山。樹林草木悉是如來。答曰。眼非如來乃至意非如來。問曰。若其爾者。則說如來是法非法。答曰。色非如來。乃至法非如來。問曰。大德法非如來也。答曰。法非如來。問曰。若其爾者。有諸眾生。說無父母無沙門婆羅門不淨種性。殺盜邪婬妄言兩舌惡口綺語貪瞋邪見。如汝所言皆是如來。答曰。非是不善名為如來。問曰。若其爾者。如汝所說。法非如來。非法非如來。若非法非非法。則無言說。如大德言。無有言說名為如來。迦葉。應當如是數數折伏是諸惡人。迦葉。我不見世間人天魔梵。能與如是如法說者而共語論。唯除瞋癡不堪忍者。無因緣者毀<span class='corr'>呰</span>空法棄捨而去。是故迦葉。汝等當持如是比經。迦葉。未來世有持是法者。當有三名。何等三。謂說斷滅。謂說無物。說無陰聚。無有恭敬。迦葉。當爾之時。如是等經當被誹謗。迦葉汝觀。爾時不恭敬佛。不恭敬法。不恭敬僧。若不恭敬佛法僧已。何僧名住。但依言說依於名字。雖唱佛名於眾顯說。而不能見何者是佛。雖口說法而不能知。如來世尊云何說法。雖作是言四向四得。是佛世尊聲聞之僧。俱知於名而不能知依名實德。為於衣服飲食臥具病藥緣故。毀謗於法。菩薩是中應勤精進。於是等經生希欲樂。應當受持而讀誦之。何以故。是人來世當護法城。何以故。九十一劫不聞演說是空法故。迦葉。我今惟念過世千劫。爾時有佛出現於世。號曰寂滅。壽命八萬四千歲。守護菩薩利益世間。復有如來號曰離垢。壽命二十一劫。行菩薩道然後乃成於無上道。迦葉。汝觀如來作幾難行攝諸眾生。迦葉。劫濁盡時不應呵是。何以故。迦葉。劫濁盡時若有一人能信此法。甚為希有。當于爾時。持是法者。不被刀杖瓦石所害。甚為希有。何以故。迦葉。此法是大善丈夫法。謂說一切行是非行。若著我見眾生見命見人見有見者等。所不能解。及依見者。謂依戒見佛見法見僧見涅槃見。若有起於涅槃見者。如來悉知是為邪見。何以故。迦葉。如來不有涅槃。不得涅槃。迦葉。若有涅槃得涅槃者。如來悉說名為邪見。若邪見者說名無智。若為無智之所害者。是愚凡夫。若愚凡夫生天尚難。況佛菩提。迦葉。未來世中當有比丘。年二十三十四十五十六十七十八十。乃至百歲。老耄無智莊嚴衣服剃髮毀形。癡老之人無有威德起於邪業。是臨終時。復更造惡作毀戒法。斯以三事作於姦詐。何等三。示現威儀。示現持戒。行善人相。舉指現相以如此法。用顯己德是墮大慢。以癡悔心而取命終。身壞命終墮於地獄。是故迦葉。我今唱令我為汝等真是知識。我教汝等欲利汝等憐愍汝等。不令於後受大熱惱。迦葉。我終不聽著見眾生而得出家。著我見者眾生見者命見者。著人見者而得出家。我實不聽強在我法而便出家食重信施。無有真實持戒功德。迦葉。人寧六日斷於飲食。非著我見眾生見命見人見乃至涅槃見受食信施。菩薩是中應勤精進不著我見至涅槃見。迦葉。我是等經。付囑如是諸善丈夫。何以故。是等所行如我行故。如是之人即是我侶即是我伴。爾時世尊而說偈言<p class='lg'>　諸苦惱眾生　　都無有救護<br>　唯除世導師　　無有戲論者<br>　諸苦惱眾生　　依止下道者<br>　漸增長諸欲　　由是墮惡道<br>　無導無利益　　住在嶮曠處<br>　趣向不正路　　終無有安隱<br>　猶如持財寶　　求利行曠野<br>　彼有群賊起　　一切悉劫奪<br>　失財已還歸　　失利增苦惱<br>　從他所貸財　　以此倍增苦<br>　是等亦如是　　造業已未還<br>　本所造白業　　還來食此財<br>　依止劫奪者　　凡夫墮見者<br>　執著於我見　　命見及人見<br>　說空法比丘　　依我人見者<br>　於是生謗心　　速疾墮惡道<br>　生起造瞋恚　　更互相輕毀<br>　誹謗說不實　　於此慚愧者<br>　身惡及口惡　　意業極姦諂<br>　堅執著諸見　　斯趣極惡處<br>　作於惡業已　　速疾至惡處<br>　多受眾苦惱　　無有救護者<br>　未來世當有　　瞋恚勇盛人<br>　苦切逼比丘　　趣向菩提者<br>　於如是等經　　無慈者當毀<br>　而不生信敬　　於釋師子法<br>　更互生諍訟　　速起大忿諍<br>　更互相謗毀　　揚惡遍諸方<br>　造種種誹謗　　加彼慚愧者<br>　惡友得勢力　　柔軟者弱劣<br>　知正法劣弱　　惡法增勢力<br>　是比丘當去　　我之所愛子<br>　當去至何方　　得於安隱處<br>　眾惡者除放　　於此無悲心<br>　我如是等經　　常當思念之<br>　導師如是說　　以是自娛樂<br>　我當至此處　　佛所稱譽者<br>　今法毀壞時　　柔和者難得<br>　或有作是言　　當速離是處<br>　當至大仙人　　得無上道處<br>　復有作是言　　善哉說是語<br>　導師如是說　　當遊禮諸塔<br>　寧當至是處　　可樂菩提樹<br>　非彼嫉妒者　　瞋恚忿諍處<br>　是比丘便去　　我所說應行<br>　見是餘住處　　謂佛所住處<br>　經行及坐處　　若石及空處<br>　集趣是處已　　數相對啼泣<br>　此是大仙處　　經行受用處<br>　佛本在是處　　見處不見佛<br>　此無上仙人　　所說無上法<br>　我等今不見　　有為悉無常<br>　人及諸非人　　天龍悉等來<br>　善說令歡悅　　我等今不見<br>　至是所住處　　謂菩提樹下<br>　既集至此已　　正念善思惟<br>　爾時世導師　　得無上菩提<br>　驚怖魔王眾　　猶如小野干<br>　此本道場地　　如來所坐處<br>　過去未來佛　　悉在是坐處<br>　此是勇健者　　億天所恭敬<br>　加趺坐七日　　觀視此樹王<br>　是人供養已　　復詣說法處<br>　是處轉法輪　　聲聞于梵世<br>　是比丘往彼　　數數而啼泣<br>　勇健者來此　　調伏是五人<br>　五人見佛已　　即生起憂惱<br>　而共計議惡　　皆悉勿為起<br>　是大悲世尊　　於眾起悲心<br>　為五比丘說　　轉甘露法句<br>　禮法輪處已　　復數數啼泣<br>　復至涅槃處　　見佛最後處<br>　爾時世導師　　利益多眾生<br>　碎末破己身　　佛此入滅度<br>　咄哉佛世尊　　釋師子能仁<br>　今唯聞其名　　而不睹其形<br>　是無上仙人　　善賢最在後<br>　大智知是已　　此是我最後<br>　或遊行命終　　或住處命終<br>　遊行竟命終　　悉往生善處<br>　於後末世時　　是廣大佛法<br>　斯當得涅槃　　諸住淨戒者<br>　若毀戒比丘　　普亦得供養<br>　服食重供已　　速往至惡道<br>　觀此諸比丘　　有如是差降<br>　智者於後終　　速疾得生天<br>　是等照世燈　　憐愍世間者<br>　大智慧菩薩　　慈心利眾生<br>　當住營事人　　踊躍歡喜心<br>　我當得作佛　　亦得值彌勒<br>　當供彼世尊　　在一切眾前<br>　一切智記我　　如我之所念<br>　是有大勢力　　我說如是義<br>　雖不見於佛　　當知如面對<br>　我當安慰此　　亦復當如是<br>　修行菩提分　　悉禮一切佛<br>　若有諸女人　　向無上菩提<br>　我亦安慰是　　及無量如來<br>　捨是女身已　　速成男子身<br>　得見於彌勒　　是當供養之<br>　一切所求索　　悉皆如其意<br>　隨學是智者　　生殷重堅欲<br>　有於堅欲已　　持戒廣多聞<br>　斯為彌勒佛　　得受於記別<br>　是故聞是利　　生起賢善信<br>　堅信而趣向　　攝一切眾生<br>　誰有求是處　　而有不得者<br>　有慧及精進　　菩提不難得<br>　不作諂曲心　　修習行慈心<br>　常住閑靜處　　此名菩提行<br>　捨棄如是處　　但說菩提處<br>　此是大貪賊　　一切諸遠離<br>　若為於飲食　　及諸利養事<br>　詐現執正法　　更互共演說<br>　斯不淨活命　　以癡用自活<br>　為眾惡所害　　惡道所侵逼<br>　是一味法門　　但假比丘名<br>　毀謗如此法　　及與解脫戒<br>　若有持戒者　　我說禁戒法<br>　像比丘當謗　　彼不至賢處<br>　一切天世間　　悉皆棄捨離<br>　一切智世尊　　亦倍離是人<br>　若身無惡業　　口業亦無惡<br>　意業悉清淨　　速疾至涅槃　</p><p>迦葉。如來滅後後末世時有諸比丘。於先佛所種善根者悉般涅槃。純善眾生命終去盡。有後五百歲時當有比丘。貪求無厭瞋恚別離。麤澀毒惡瞋面顰蹙。住於三法。何等三。專修醫道。住於販賣。親近女人。住是三法當失四法。何等四。失於戒聚。失於善道。失得果證。失如實見法。是人有於此四法已復增熾四法。何等四法。嫉妒熾盛。瞋恚熾盛。貪他家熾盛。貪著利養貯聚熾盛。貪愛衣服造作箱篋。以此為業空無所有。無沙門法。聞是法已當墮四法。何等四。墮在謗法。不知時言。獨為女人而演說法。漸毀犯戒。聞是等法已墮在災禍。迦葉。猶如惡狗打觸其鼻。迦葉。於意云何。是狗為當倍惡不。白言如是。當倍增惡。佛言迦葉。是等惡人如彼惡狗。如毘舍遮。若淨意比丘。持是等法說是等法。真實少欲歎說少欲。是等聞已驚怪不信。沈沒怯弱生於惱熱。復增瞋恚當住何業。是時未至我今預說。彼聞此經當生誹謗。如被牟刺生大瞋怒。作如是言此非佛說。毀少欲者作如是言。當名是人為多欲者非是少欲。迦葉。我常種種歎少欲者。歎知足者善布薩者。易共住者行頭陀者。阿練兒處者淨活命者。汝等莫共是雜惡行者而共是同。何以故。此是在家法。莫以是法侵欺於人。是在家法汝等不應起大瞋忿。汝等莫大多集財物當捨財賄。汝等慎勿顯現異相歎譽己德。汝等應當無所繫戀勿多貯積。汝等勿畜駝馬牛驢。汝等不應懈怠嬾惰。當勤精進斷不善法修集善法。迦葉。我常種種因緣。讚歎阿練兒處。清淨寂靜離親近家。後末世時違我此法。違我法已。欲造眾患毀謗正法。迦葉。猶如有人熱時服蘇。服已患渴。語餘人言。汝與我水。是人答言。善大丈夫汝勿求水以服蘇故。汝莫因此而便致死。是人瞋忿毀罵此人。不順他故飲已命終。如是迦葉。未來比丘著有見者。住於諸惡持。是比丘作如是言。此事應住此不應住。反生瞋恚毀謗罵詈。謗是等經如來教法。是故迦葉。如是等人反與如來而共諍競。迦葉。汝且觀是賢護比丘。如來制戒。諸比丘僧一坐而食。聞已瞋恚。於三月中不至我所。迦葉。爾時梵行清淨完具。尚能如是。況滅度後貪著飲食。貪著衣缽臥具病藥。為睡眠所覆瞋恚勇盛。聞是等經。尚不恭敬於佛如來。況餘比丘如法行者。迦葉。若是等法已隱滅者。極為不善甚為不善。迦葉。若善男子。欲求善利信我是法。後末世時濁惡災變。我法末時末世滓穢。瞋恚盛時善人難得。時若有聞信是等深經。當信是人作於相應非不相應。當言信受非不信受。迦葉。我今亦說。名為相應非不相應。非是不信。迦葉。猶如惡馬與善調馬而共同駕。若安靜無聲尚不調順。況當吹貝<span class='corr'>椎</span>鍾鳴鼓能堪忍之。無有是處。如是迦葉。破戒比丘。若能堪忍善丈夫法。無有是處。迦葉。猶如惡馬以鞭一策是馬驚畏。如是迦葉。若聞一說無我空法。著我想者驚畏怖恐而起諍訟。況復廣說。迦葉應當發起大精進根發大莊嚴。降伏百千萬億諸魔。令其畢竟不起諍訟。云何起精進根。無欲是精進根。頭陀功德是精進根。無貪是精進根。無癡無瞋是精進根。無嫉是精進根。離欲是精進根。獨無伴侶是精進根。離於睡眠是精進根。於一切時不起一切諸惡之心是精進根。於一切時不起欲心是精進根。不起疑心起大精進離一切疑。離一切疑大莊嚴已。發菩提心無所依倚。況復當起於我想也。是終不應起於我想眾生之想命想人想男想女想。不起地大水大火大風大之想。不起欲界想色無色界想。不起戒想犯戒之想。不起空想。悉不應起一切諸想。至涅槃想亦不應起。云何名為不起諸想。如是諸想是中頗得。迦葉。若貪欲不實。知滅欲者亦復不實。迦葉。欲無定處但虛妄說。是故如來如實而說。此欲非我如是之法。是寂滅法。云何寂滅法。若執無著。是則著想如須彌山。若人著想。當知是人敗失聖法。彼不能起於沙門法。不住沙門法。是則名為癡人癡者。永不能起沙門法。何以故。是著想者。無量劫中為無間獄之所攝故。迦葉。如觀拘迦離比丘。提婆達多比丘。碎財比丘。黑丘舍比丘。海與比丘。迦葉。馬師比丘。滿宿比丘。善星比丘。是我給侍面聞我說。見我經行見我端坐。見我神通經行虛空。見我降伏百千外道。如是等人尚於我所不生好心。以足下蟲與我相違自致惡道。若有實說如來功德。應栴檀末如須彌山。以散其上作大寶蓋。如三千界。於是人上虛空中侍。何以故。迦葉能有信心稱佛名號。實信者少。況有信已從佛出家。遠離欲穢修無著禪。甚為希有。迦葉。若眾生能持於我所說禁戒。信解如是甘露之法。倍為希有。迦葉。猶如大眾聚集祠處作一革箱。形容極妙彩畫眾色。盛以糞穢。若復有人。以上衣裹持行示人。中有見知其不實者。背而捨之。如是迦葉。若有比丘。見於如來功德法祠。中有比丘有於我想。迦葉。若有我想則起於欲。若有他相則起於欲。迦葉。無我想者。聞是等經不生瞋恚。何以故。毀呰他者此為不善。以是事故。聞此法已得於好心。若有染著於我相者是為邪見。若邪見者聞於是等真實教誨。則生瞋恚。何以故。迦葉。有我相者則起瞋恚。迦葉。若比丘比丘尼優婆塞優婆夷。聞是等法若起瞋恚誹謗之者。是人但有沙門形名。我非彼師彼非我弟子。何以故。其妄語者非我弟子。我亦非是妄語者師。何以故。迦葉。如來世尊是實語者。如來說言一切法空。迦葉。如來世尊壞一切我。是故是人與如來諍。若有與佛如來諍者。說名為魔。如來不聽魔黨出家受具足戒。迦葉。若說小馬從龍象生。迦葉於意云何。是人語者為可信不。迦葉白言。不也世尊。迦葉。是語相應不。不也世尊。迦葉。若有眾生著我想眾生想命想人想。乃至涅槃想。稱我為師倍不相應。迦葉。若有人來作如是言。金翅鳥王從烏而生。迦葉汝意云何。如是之言為可信不。不也世尊。迦葉如是言語為是相應為不相應。迦葉白言。是不相應。迦葉。若有著我乃至有著於涅槃者。名我為師倍不相應。迦葉。若使有人作如是言。有熒火虫負須彌去。迦葉。汝意云何。如是之語為可信不。不也世尊。迦葉。是相應不。不也世尊。迦葉。諸惡人等。著於我見眾生見。至涅槃見。名我為師倍不相應。迦葉。猶如大王有給使人。更有餘人人不識者。假依此使虛傳王令至大富家。王作是令王語某甲作如是事。時諸大臣及諸富人。見是異人乘自在處。答是人言。我當作是。時諸富人往至王所為活命故。如是迦葉。如來福力具足自在。如王安樂無有怨敵。王居大地飲食具足。如來僧眾亦復如是無有怨敵。住佛國界法食豐足。有一異人無有請者來入眾中。自說我見至涅槃見。作如是言如來說是如來說是。此應作此不應作。諸如來所有信心者不違佛教。聞是說已。自割衣食及妻子。分上妙好者而給與之。信恭敬與信敬而與至未識時。如是之人如彼異人。是食供已樂喜眾鬧。論說王事賊事。論說飲食論說婬女。論說醫事作如是言。月蝕日蝕諸王來去論說王家。復作是言。是處得食是處不得。作如是等種種論說。以是盡日夜還住處。二宿三宿乃至六宿。隨所宿處論說諸事。種種嫉慢種種戲笑。言語雜合唌唾流出亂想睡眠。隨所想處臥則夢見。夢見自身往至彼處承迎恭敬。既睡寤已互相說夢。大德。我夜夢汝往於是處得如是物。彼作是言。此夢吉祥宜應速往。是便往詣城邑人間。眼目視瞻搖動眉目。心多所期逼惱生熱。心不專一威儀輕躁。諸根不諦心亂調動。至他家已毀犯禁戒。與一女人共獨說法。因緣戲笑漸現欲相。以其利養。得利養已愛樂貪染。耽重或著常居止住。若違本意啼泣而去。趣於二處濃厚之處及讚歎處。若不濃厚罵是施主。復相聚集互相問言。誰施於眾眾何所得。為得幾許汝食幾許。迦葉。有如是等不相應行乃至於死。迦葉。是等復有不相應行。謂謗正法。迦葉當知。應當於是惡比丘所生於悲心。何以故。是等當獲大苦報故。爾時世尊。欲重宣此義而說頌曰<p class='lg'>　凡夫王給使　　為欲活命故<br>　遊歷於諸家　　王作如是令<br>　彼聞敕令已　　莫瞋謫罰我<br>　愚凡以此勢　　常用自活命<br>　何況佛最勝　　於百千億劫<br>　布施於手足　　多造眾苦行<br>　此非我法王　　令住是謫罰<br>　亦無有問者　　為當作不作<br>　在家施比丘　　上妙美飲食<br>　衣服中妙者　　一切恭敬與<br>　自己不服食　　又不與子息<br>　聚集上妙色　　以施持戒者<br>　不相應行者　　食已速捨去<br>　共集於一處　　相問樂食不<br>　說王及賊事　　又說關邏事<br>　亦說飲食事　　云何佛聚集<br>　或說日月蝕　　問王去來事<br>　彼當得於勝　　亦說當盡滅<br>　是不相應語　　數數睆t說<br>　此是羊應缺(諸藏皆少一句)<br>　速往於彼家　　是多富有處<br>　是家極慳吝　　不得上美食<br>　生如是覺想　　百種思慮已<br>　惡行不知者　　猶驢負重擔<br>　於是夜夢中　　見本所憶事<br>　寤已相向說　　種種而解釋<br>　無憂大喜笑　　汝當得安樂<br>　速往成此事　　勿遲後致悔<br>　往詣村城邑　　如是不正行<br>　邪視動眉目　　猶若如獼猴<br>　是入城邑已　　為女人說法<br>　棄捨於佛經　　及與解脫戒<br>　既至是處已　　云何設麤惡<br>　毀罵是施主　　及所知識者<br>　復共相聚集　　更互共相問<br>　汝得何等食　　所得食妙不<br>　比說如是事　　經於百千歲<br>　如是所思覺　　以是為自活<br>　是起於諍訟　　聚酒及香花<br>　當以此為藥　　則便少病痛<br>　佛當奈是何　　縱令有百佛<br>　是捨所修行　　習近在家法<br>　我見及常見　　起見已愛著<br>　彼當修是行　　以致至惡道<br>　斯當受<span class='corr'>呰</span>苦　　諸謗正法者<br>　凡夫少覺知　　修集在家行<br>　諸是釋師子　　實行諸聲聞<br>　不以活命故　　而毀犯禁戒<br>　智者不貪食　　起於動搖想<br>　於食修不淨　　定坐報施恩<br>　斷諸欲漏結　　修集於諸想<br>　彼修行方便　　從佛法出家<br>　知於無諍法　　諸所說空法<br>　數數而修集　　中不得賢實<br>　勇健智慧人　　知於空道者<br>　魔及眾怖畏　　是報信施恩<br>　此終無有愛　　亦不毀敗空<br>　是勇健佛子　　二足中福田<br>　正法不久住　　多有惡人故<br>　柔軟比丘少　　不放逸利者<br>　智者作是慮　　不久速至死<br>　我夜當云何　　晝亦如是盡<br>　世更無救護　　唯除二足尊<br>　諸學及無學　　皆悉當滅度<br>　此不知如是　　隨宜所說法<br>　欺不恭敬佛　　及無上正法<br>　正法欲毀滅　　應當勤精進<br>　未久當得聞　　乃至於少許　</p><p class='juan'>
大方廣三戒經卷中</p>
</body></html>
