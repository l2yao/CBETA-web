<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
大方廣三戒經卷下</p>
<p><span class='byline'>　　　　北涼天竺三藏曇無讖譯</span><br><p>爾時大德迦葉白佛言。奇哉世尊聞是等經。乃能不生愛惜之心。佛告迦葉。眾生成就四法。聞是等經不生愛惜心。何等四。多諸放逸。不信業報。不信大地獄。不信我當死。迦葉。是名四法不生愛惜心。迦葉。眾生復有四法。不生愛惜心。自怙強壯。自怙有力。染著五欲耽荒嗜酒。不起善心。是名四法不生愛惜心。迦葉。比丘成就四法。謗佛菩提。何等四。本造眾惡毀亂正法現造惡業謗比丘尼。彼有和上阿闍梨多人所敬然謗菩提。是亦隨學謗於菩提。少於聞見以嫉妒故謗佛菩提。迦葉。是名四法謗佛菩提。迦葉。又有一法沙門婆羅門之所應作。何等一法。於一切法心無所住。是為一法沙門婆羅門之所應作。迦葉。猶如有人墮高山頂。其心迷悶無所覺知。不識地處不識樹處悉作空想。出入氣息斷絕不續。如是迦葉。彼執一切法。執著眼想。執著眼相。作非沙門法非婆羅門法。如是執著耳鼻舌身意想。執著耳鼻舌身意相。作非沙門法非婆羅門法。執著色受想行識想。執著色受想行識相。作非沙門法非婆羅門法。執著淨持戒。執著持戒相。求於菩提。執著多聞。執著多聞相。求於菩提。執著慚愧。執著去來。作非沙門法非婆羅門法。若有執著則為所害。云何為害。為貪所害。瞋癡所害。執著眼想是執著眼相。為眼所害。愛不受色。如是執著耳鼻舌身意。以執著故為意所害。謂可意法不可意法。若為所害則為所欺。所謂地獄餓鬼畜生。及與人天諸所害者。皆由著故為其所害。是中云何名為想著。謂想著我想。著我所想。著地大水火風大想。著骨想壞想青想虫想血塗想脆想解脫想。而是解脫當有何想而猶執著。謂執於此當得解脫。執著過去無量生處。執著我當憶念是處。執著未來。及著現在起如是想。我是過去我是現在。隨在在處皆起想著。乃至涅槃亦起想著。作是念言我當得涅槃。起是想著。迦葉。略說乃至隨所意想皆名為著。乃至空想皆名想著。如是皆悉非沙門法。非婆羅門法。非沙門行。非婆羅門行沙門婆羅門法。如來所說。迦葉。猶如虛空及與大地。不作是念我是虛空我是大地。如是迦葉。沙門婆羅門不作是念。我是沙門我是婆羅門所作之法。以何緣故。名沙門我是婆羅門。迦葉。若無意念。是名沙門婆羅門所作之法。以何緣故。名沙門婆羅門所作之法。沙門婆羅門不作是念。我當作是我不作是。沙門婆羅門。終不作於如是之念。迦葉。猶如有人於夜闇中。以其兩手<span class='corr'>捫</span>摸虛空搖動口鼻。作如是言。我弄世間我弄世間。迦葉於意云何。為弄於誰。迦葉白佛言。世尊。是人自弄。何以故。是黑闇中無人見故。無可弄故。佛言。如是迦葉。若有比丘至阿練兒處。或至樹下若至露處空處。作是想念眼是無常。耳鼻舌身意悉是無常。作是思惟。思惟色是無常。聲香味觸法悉是無常。作是想念。我趣涅槃則為自誑非沙門行。何以故。先著於眼後修無常。後行無常。作是惡執。先執著耳鼻舌身意。後修無常。後行無常。而是三處俱不可得。執著三處隨所想著。當於何處而得一心。迦葉。諸佛菩提極為甚深。難得難到生死難過。迦葉。云何名一心。推求法時不見一法不得眼實。不得耳鼻舌身意實。雖言一切諸法不實。亦復不得。何以故。本性如是本性若爾終不生心。言一切法不實叵得不得是心。若過去世未來現在無念無行是名無行。云何名無行無新無故故名無行。是中無過去心解脫。無未來心解脫。無現在心解脫。若不得心是名一心。是名說一心。迦葉。未來當有自名比丘比丘尼優婆塞優婆夷。是等當作破壞言說。彼有陰想。如來所說五陰如夢。是等爾時說陰是實。此夢是有有夢言說。夢若無者。我等何由於是生想。有此說故我等於中而生夢想。定有此陰是故說言陰猶如夢。若無有陰則不應說陰猶如夢。是諸癡人復於此夢而生實想。聞是等經而生誹謗。有比丘尼往施主家唱如是言。某是羅漢某是羅漢。是比丘等依止淺智。比丘尼住妨廢善事造不善業。是中優婆塞優婆夷。聞於少戒乃至少偈聞已便去。迦葉。當爾之時。諸比丘等有二十臘至三十臘。住阿練兒處。有優婆塞初信一日所解佛經等無差別。迦葉。當爾時世互唱空名。此空此淨此空此淨。時有比丘。聞是法已共相聚集。聞已不畏作如是言。此經不與出家相應。非在家相應。共捨棄之。非導師說。何以故。此非我同又不汝同。若有聞說甚深大法。在家出家悉當誹謗。何以故。迦葉。今者梵行極為純淨信者尚少。況復爾時。如是智者漸已滅度。好者轉少好者轉少。迦葉。當于是時。千比丘中求一比丘正入正解猶尚難得。設有一人輕笑不學。乃至三千比丘眾。欲索一人正入正解亦當難得。迦葉。當爾之時。在家出家互相誹謗。迦葉。未來若有諸比丘等勤行精進。為斷一切諸不善法。成就善法。初夜後夜離於睡眠。是諸惡人當奪其命。輕賤呵毀捨而棄之。迦葉。當爾之時。佛法毀壞比丘毀壞。是中智者信甚深者無染著者。應好恭敬應好愛念。共相聚集住空閑處。爾時世尊而說偈言<p class='lg'>　我此所說法　　為明第一義<br>　說陰無堅實　　觀之猶如夢<br>　爾時諸比丘　　更互共鬥諍<br>　彼此無有異　　是得於有相<br>　比丘作是說　　彼報言如是<br>　如此之法眼　　當無有差別<br>　比丘語在家　　汝甚為希有<br>　能解此菩提　　汝逮得初果<br>　彼自謂見法　　來親是比丘<br>　持最上供養　　數數而奉施<br>　如此比丘說　　真實無有異<br>　與我所知同　　見法而語我<br>　施主及比丘　　不住於正法<br>　破壞佛菩提　　是出時未久<br>　勿親彼近我　　我是說道者<br>　汝當速疾得　　如我之速得<br>　此是第一句　　更互說寂靜<br>　和合為一侶　　毀壞於我法<br>　猶如大惡賊　　殺害諸聚落<br>　令聚落空荒　　及與諸城邑<br>　比丘當如是　　無智闇鈍者<br>　無慧毀禁戒　　依著我命人<br>　我所說應離　　而反依於眼<br>　自說是羅漢　　實是增上慢<br>　自和合聚集　　我是最上僧<br>　有名無有智　　一人尚難得<br>　若復有比丘　　有惡往如實<br>　尚說其惡名　　云非佛聲聞<br>　毀謗於菩提　　法王之所有<br>　諸天極憂苦　　數數而啼泣<br>　悶絕墜於地　　有信諸天等<br>　云此釋師子　　勝法今毀壞<br>　奇哉佛世尊　　奇哉離染法<br>　奇哉福田僧　　佛之所愛子<br>　我更不復聞　　法王之所說<br>　當有大癡闇　　能仁法毀壞<br>　發起大音聲　　地天及中間<br>　唱令告諸天　　法炬今欲滅<br>　莫後諸天龍　　而致大悔恨<br>　仁自聞佛法　　今當更不聞<br>　是佛無數劫　　若自及與他<br>　堪忍是眾生　　何時當成佛<br>　是佛世導師　　為一切眾生<br>　所演說正法　　今當滅永盡<br>　今法壞亂起　　極造大暴惡<br>　魔使極惡魔　　少欲者劣弱<br>　詐偽無智慧　　幻偽小凡夫<br>　熾盛生瞋恚　　謗毀善逝法<br>　聞地天聲已　　上天生驚怪<br>　四大天王等　　聞已生愁悶<br>　夜叉眾來集　　聚在曠野城<br>　悉皆同愁淚　　發大呼哭聲<br>　大音甚悲切　　諸天悉來集<br>　更互共相語　　心中所念者<br>　諸莊嚴城邑　　眾寶之所成<br>　一切無光色　　猶若如土聚<br>　是城無威德　　無須臾可樂<br>　是城無威德　　如本可愛樂<br>　我本所生處　　諸天眾來至<br>　見已悶躄地　　當作如是報<br>　諸天下至地　　往至可畏處<br>　如此真實法　　今者悉毀壞<br>　下至閻浮提　　見大毀壞事<br>　佛子見逼惱　　逃竄至異處<br>　勝成七日中　　無諸威德色<br>　是諸天七日　　數數而啼泣<br>　咄哉勇健佛　　我等面睹見<br>　今者永不見　　佛法復滅盡<br>　舍衛所住處　　來至恭敬已<br>　於是住處地　　數數而啼泣<br>　此是佛所坐　　人尊所坐處<br>　演說四聖諦　　我等面自聞<br>　世間還黑闇　　互不相恭敬<br>　作惡已當往　　墮於惡道中<br>　多有諸天宮　　皆悉當復空<br>　眾生無救護　　閻浮提如是<br>　此是經行處　　空荒悉毀壞<br>　世間不可樂　　法王滅度後<br>　帝釋自在主　　三十三天中<br>　憂愁受苦惱　　發起大音聲<br>　諸三十三天　　舉手而號哭<br>　如所聞諸國　　在中而馳走<br>　當有諸天等　　數數論說佛<br>　導師捨離我　　能多說法者<br>　諸天更不食　　無諸歌笑聲<br>　帝釋天六月　　心中甚憂惱<br>　阿修羅等聞　　佛法無光明<br>　我等今當往　　至三十三天<br>　閻浮提諸王　　當壞佛塔寺<br>　天阿修羅集　　爾時當有是<br>　有諸比丘等　　當墮在惡道<br>　有諸比丘尼　　亦墮於惡道<br>　在家毀戒者　　住家優婆塞<br>　發大惡聲已　　當趣於惡道<br>　有諸惡女人　　是亦至惡處<br>　世界悉動搖　　爾時有是事<br>　有逃至聚落　　有走至山林<br>　眾生悉馳騁　　少有存活者<br>　多有諸賊盜　　及與諸飢饉<br>　種五穀不獲　　蟥虫作災患<br>　時穀米勇貴　　人有命終者<br>　死後墮餓鬼　　於是受眾苦<br>　諸有塔寺處　　四方招提僧<br>　爾時諸比丘　　當共分取之<br>　如是等眾苦　　於我滅度後<br>　宜當速疾作　　莫觀見是時<br>　諸凡夫無智　　諸凡夫無慧<br>　造凡夫行已　　速疾墮惡道<br>　應當勤讀誦　　從慧者來處<br>　以慧教眾生　　速至於善道<br>　以慧光照明　　應當學如我<br>　捨一切煩惱　　速疾至涅槃<br>　正法不久住　　應堅勤精進<br>　我如是戒敕　　應當正修行<br>　於我滅後持　　六十小劫中<br>　有聞佛名號　　誰當有愛者<br>　互共來集會　　為飢所逼切<br>　食母食子肉　　互展轉為是<br>　諸有生小兒　　不令至餘家<br>　兒自在於室　　猶生大恐畏<br>　有見聞此者　　生死苦如是<br>　誰生於貪欲　　欲想是女人<br>　生無知慧根　　欲本是女人<br>　生起眾苦根　　是故應捨苦<br>　若有癡眾生　　親近欲女人<br>　若有智慧人　　速至於涅槃<br>　不正造業苦　　果報來應現<br>　此果是有漏　　是故墮惡道<br>　若諸無漏法　　空為無所有<br>　不堅寂靜者　　速應修行道　</p><p>迦葉。是名比丘成就初法。若有欲樂無漏法心。應不住於一切諸法說一切法。復次迦葉。菩薩應當堅作堅住。云何堅作云何堅住。應堅其心應堅精進。是中云何。名曰堅心名曰堅進。迦葉。堅心者。菩薩應生如是之心。供養琲e沙等諸佛。然後乃發於一念心。如是琲e沙等劫中無一佛出。如是復起琩F等心。得一人身。得於是琩F等身。聞一句法。增長此慧至無上道。是菩薩生如是之心。是菩薩念。我今應當修行如是難行苦行。精進勤修於佛智慧。我今應當如是推求。迦葉。菩薩應當如是堅心。迦葉。我引是喻。諸有智者以喻解耳。迦葉。若如是苦行得於菩提。琲e沙劫不應懈怠。勤學不懈勤學不息。琩F等劫學於菩提。菩薩念。我今應生堅勢堅欲。我終不捨無上正道。迦葉。菩薩如是應堅其心。迦葉。若有菩薩。如是堅心為取何等。謂不取處不取非處。云何不取處不取非處。若處非處悉無所有。不障礙於阿耨多羅三藐三菩提。速疾得成。迦葉。若使三千大千世界。滿中七寶持用布施。若於如來今所演說如是等經。趣向菩提正眼之處。推求索之依附依住。是人福聚倍多勝彼。迦葉。菩薩應當如是堅心。亦復不得於是堅心。然不休息。云何初業多殖初業。云何多殖。不謂一心能知多業。何以故。是法不可以言說故。琠颽O中多種初業。所謂堅心。爾時世尊而說頌曰<p class='lg'>　非心作心相　　常有大怖畏<br>　我當成不成　　是事當云何<br>　是常起疑覺　　住在於一切<br>　修造作方便　　云何得菩提<br>　彼是懈怠想　　非是菩提想<br>　斯有一切疑　　若佛及聲聞<br>　悕望而不及　　善賢諸佛法<br>　不以音聲故　　能獲值安樂<br>　斯有信欲樂　　能集極勝妙<br>　非但小思惟　　能獲得勝道<br>　於一切法中　　當住於一法<br>　覺智增益已　　修行為得道　</p><p>迦葉。說是法時。若有菩薩成就此行不值於佛。而自說言。我當作佛如來應供正遍覺。迦葉。在家菩薩應如是作。云何修行能得菩提。迦葉。在家菩薩有三種業求於菩提。何等三。生極欲心。於一切智不著本作。應持五戒。具是三分趣於六法。何等六。得於聖法。諸根完具。不盲聾啞。不麤惡色。速得信心不畏深法。聞已速解疾得不退。應當具足如是六法。五障法應當善知。何等五。知於兩舌。終不妄語。菩薩之人應見。是慳是菩薩障應當不慳。若著於欲是菩薩障終不作欲。如是五法能作障礙。又復應當作於三法。何等三常琣釧饃出家心。於淨持戒沙門婆羅門所。慇重恭敬從受教誨。諸有著相演說法者應常遠離。何以故。是菩薩所不應學故。菩薩不應擔不實草。何以故。是非菩提故。若擔不實是學障礙。不學集法。復次迦葉。菩薩當學於三法。何等三。心常專念趣向作佛。應當精勤修習讀誦。常於眾生修行慈心。應當修集如是三法。又復應當親近三法。何等三。離搏捶打。不說他人云是卑賤。怖畏眾生而為作救。應當親近如是三法。而說偈言<p class='lg'>　不親近下人　　見不正直者<br>　見已當遠離　　猶遠惡毒蛇<br>　不應學於彼　　亦不禮敬是<br>　應當極遠離　　猶如見惡狗<br>　是人墮惡道　　諸有著相者<br>　若修是學者　　此亦同彼去<br>　不疑於空法　　聞於佛法已<br>　及樂空比丘　　此所生恭敬<br>　是中增多聞　　亦生利智慧<br>　得近菩提道　　為一切所禮<br>　速疾受齋戒　　速受已讀誦<br>　斯增益智慧　　猶水青蓮華<br>　速疾受<span class='corr'>齋</span>戒　　多聽受於法<br>　斯增益智慧　　以斷諸漏結<br>　大智大精進　　大威德無畏<br>　作利以益己　　及利益於他<br>　終不打搏他　　應當樂如是<br>　進助菩提分　　是人法無減<br>　是人少病患　　有最上妙色<br>　為眾生所愛　　愛利益已法<br>　修行於慈心　　住在家菩薩<br>　捨一切惡道　　速疾得生天<br>　是得天名已　　五欲自娛樂<br>　從天命終已　　終不生惡道<br>　生在人道中　　種族豪貴家<br>　形色極殊妙　　無有能欺者<br>　無能所守護　　是人修行法<br>　得見於勝處　　一切眾生愛<br>　善得安隱眠　　寤已歡喜樂<br>　終不生怖畏　　是亦天所護<br>　猶如糞穢法　　彼有是觀相<br>　居家亦如是　　廣及餘亦爾<br>　當為諸善人　　所稱譽讚歎<br>　怖者施無畏　　諸在家菩薩<br>　更不事餘天　　亦不見餘天<br>　此道極正直　　諸慧者所集<br>　是以此善根　　捨一切惡道<br>　一切智三明　　善學三戒故<br>　如所作功德　　如其所禮事<br>　斯亦當見禮　　諸眾生獨故<br>　如所作功德　　如其所禮事<br>　當為眾生上　　如佛見禮事<br>　住於在家地　　起作菩提心<br>　此所稱讚法　　及餘法今聽　</p><p>迦葉。在家菩薩應成三法。何等三。應當遠離悕望吉祥。是菩薩應修治舍宅。除諸妨礙。勤修多聞。菩薩當具足三法。復起三法。何等三。不應斷絕說法師辯。應當勤請於說法。者應當常然燈燭眾明。應當修行如是三法。復次迦葉。在家菩薩。應當終竟不造三法作女人行。何等三。不留難母令不聽法。不留難母不往比丘所。不遮固妻至比丘所。欲聽法者不作障礙。於女人所不捨正道而犯非道。如是三法一切不作。若造此業便墮女人。而說頌曰<p class='lg'>　應當然燈明　　數數以信心<br>　得無塵垢眼　　及獲得佛眼<br>　導師以此眼　　能知於一切<br>　若知如此智　　則知於實智<br>　知過去世法　　現在亦如是<br>　不意想未來　　不造作三相<br>　若有是三相　　三亦應當捨<br>　悉同為一義　　相即為非相<br>　佛所說諸根　　然法無有根<br>　以彼不分別　　菩提最為上<br>　淨修佛眼已　　悉皆現了知<br>　是句即菩提　　如上之所說<br>　如是所說法　　亦不毀壞法<br>　一切法是空　　是故名為說<br>　諸外道邪見　　為在家說法<br>　如作於明燈　　有眼者能知<br>　不斷他說法　　於釋師子法<br>　莫速至惡道　　疾作生盲者<br>　數數而勸請　　演說善逝法<br>　以此之善根　　轉無上法輪<br>　不應作留難　　若母欲聽法<br>　作極惡女人　　盲僂極醜惡<br>　不見睹眾色　　亦不聞妙聲<br>　在於黑闇處　　猶若如蛇住<br>　作於障礙已　　貪嫉為妻故<br>　速疾命終已　　作弊惡女人<br>　黃頭而青眼　　黑惡難可看<br>　疽惡腳繚戾　　聾騃無所知<br>　於如是等處　　無慈者速受<br>　為嫉妒男子　　數數造欲因　</p><p>復次迦葉。在家菩薩不應作三法。何等三。不請女人為欲因緣。施蘇醍醐及諸惡施。若欲出家不作留難。未出家者勸令出家。造如來塔作營事人勸助示導。不應侵奪取於是物。如是三法。在家菩薩所不應作。而說頌曰<p class='lg'>　不施他女人　　不造作非法<br>　無婚過難來　　故一切不施<br>　有言者往彼　　合掌而作禮<br>　與已復當與　　以善歡喜心<br>　若彼僧中少　　為僧給使人<br>　若有請取是　　應佐少人者<br>　勿觸水令濁　　若有依此者<br>　於斯無嫌害　　生心起瞋惡<br>　若有欲出家　　自子及親屬<br>　菩薩於是中　　終不作留難<br>　令諸眾生樂　　得證於滅度<br>　此是我本欲　　說於無上法<br>　知是諸過已　　自不造諸妒<br>　莫長夜常憂　　為煩惱所染　</p><p>迦葉在家菩薩復有三法。不應修集何等三。不買男子。不買女人。不施毒藥。若有作者亦勿親近而說頌曰<p class='lg'>　離買男子業　　亦離買女人<br>　不施與毒藥　　若與者遠離<br>　天亦呵是法　　眾生得苦惱<br>　隨趣諸方面　　憂惱箭所害<br>　此長夜憂惱　　多獲眾苦惱<br>　亦絕便命終　　是故不應作<br>　是過及餘過　　我知是所作<br>　今說其少分　　為於菩提故　</p><p>迦葉。在家菩薩不應造三法。何等三。不至婬女家。若男若女不犯非道。若屠牛處不在邊住。如是三法。在家菩薩所不應作。而說頌曰<p class='lg'>　不至婬女家　　穢惡為欲者<br>　速致不恭敬　　由近下欲故<br>　師見去至此　　為彼之所輕<br>　速疾致疾患　　以是致命終<br>　若男女非道　　二俱不親近<br>　是女所不喜　　云何當犯是<br>　若有屠牛處　　一切不往彼<br>　此非我所宜　　菩薩法如是<br>　如是諸過患　　佛悉皆知之<br>　是故不正行　　今為如實說<br>　佛如是少說　　我聲聞能知<br>　斯於佛面前　　云何所後虛<br>　眾生信聖者　　欲疾至涅槃<br>　為是故我說　　不為難教者　</p><p>復次迦葉。在家菩薩應成就三法。何等三。居住家中猶如客使不起我想。若已施者起集聚想。其未施者遠離於我千由旬想。不為子息作於藏舉寶藏之想。迦葉。在家菩薩應當成就如是三想。而說頌曰<p class='lg'>　當修習死想　　我不久命終<br>　是故諸所藏　　此財應修堅<br>　為別男女事　　終不為利是<br>　速疾求堅法　　身命及財物<br>　慇重欲菩提　　所作不輕躁<br>　為求法利故　　一切時摧伏<br>　猶如小女戲　　亦如光漸現<br>　不樂著於味　　欲法者如是<br>　讀誦不休息　　善好法莊嚴<br>　其難可修集　　於種種諸眾<br>　如是相似法　　迦葉我已說<br>　其有聰利者　　我悉知是人<br>　彼知已解了　　自怜愍於己<br>　是人於彼時　　數數與我對　</p><p>復次迦葉在家菩薩成就三法。不退阿耨多羅三藐三菩提。何等三。父母不信化令住信。父母毀戒勸令住戒。父母慳貪勸令住捨。歎無上道在大眾中而演說法。是名初法在家菩薩不退無上正真之道。復次迦葉。在家菩薩應當善知可供養者及不可供。若知是已。諸可供者而設供食。不可供者而不設供。於是人所應修慈心。迦葉。是名第二法在家菩薩不退無上正真之道。復次迦葉。在家菩薩所有財物勤苦集聚。是不應失不令盡失。不施於他。堅藏牢舉施住淨戒沙門婆羅門。平等封邑財封無繫一切淨行。迦葉。是名第三法在家菩薩不退無上正真之道。而說頌曰<p class='lg'>　若在家菩薩　　集無上菩提<br>　生起三種慧　　以學無上道<br>　若父及與母　　惡慧無有信<br>　勸之令生信　　令趣向勝法<br>　慳犯住戒捨　　無慧者信慧<br>　向無上菩提　　勸令至是處<br>　若去至四方　　求善說法者<br>　應行於法施　　以增益智慧<br>　犯戒教住戒　　無信者教信<br>　無慧者教慧　　是人終不退<br>　若見慧比丘　　持戒多聞者<br>　恭敬信近之　　數數而諮問<br>　所以近比丘　　數數為諮問<br>　速疾受其法　　是故不退轉<br>　彼覺智增益　　聞處及智者<br>　覺智增益已　　捨己肉供養<br>　是有信解相　　如我之所說<br>　不以不信心　　能趣向菩提<br>　漸漸見增益　　速疾得增長<br>　於是諸增益　　彼得不為難<br>　知是增益已　　若自及與他<br>　心喜而趣向　　是人增益智<br>　隨所有財封　　本所聚集者<br>　諸有持戒人　　一切以置前<br>　是無有異語　　終不說異言<br>　健勇進堅施　　是能成如來<br>　柔和易共住　　勇健者得慈<br>　歡喜而堅捨　　如先後亦然<br>　勇健上施主　　不從他所求<br>　眾施中最健　　一切無不捨<br>　若金銀及錢　　本生亦曾施<br>　悕望於上法　　甚深最上句<br>　一切天及世　　相應專供養<br>　若求於法者　　悉應供是人<br>　勇健者集法　　以法而活命<br>　有智慧勝法　　當為救世者　</p><p>復次迦葉。在家菩薩有三法。發阿耨多羅三藐三菩提已。疾墮聲聞而般涅槃。何等三。若暫一發菩提心已。怖畏地獄餓鬼畜生。於是菩提道起重擔想求諸善根。不專思念不好善求。是人為於心意所害生起苦想。迦葉。是名初法在家菩薩退無上道疾墮聲聞而般涅槃。復次迦葉。在家菩薩。若暫一發菩提心已。若行施時瞋恚而與。與已生悔。是人不能至於佛智。迦葉。是為二法在家菩薩退菩提心疾墮聲聞而般涅槃。復次迦葉。在家菩薩。若暫一發菩提心已。不勤精進集於多聞。是人以是少許善根速入涅槃。迦葉。是名三法在家菩薩退菩提心。而說頌曰<p class='lg'>　發菩提心已　　而不修正行<br>　毀壞於佛乘　　墮在聲聞乘<br>　菩提非不信　　及懈怠者得<br>　慳貪無智慧　　是等作障礙<br>　知恩住淨戒　　心常樂行捨<br>　捨時心歡喜　　菩提不難得<br>　心造作諸惡　　心亦能行施<br>　是眾生心堅　　當作世間塔<br>　若不捨是法　　心趣向菩提<br>　當作佛出世　　為世作福田　</p><p>迦葉在家菩薩有三法退菩提心。墮緣覺涅槃而般涅槃。何等三。是在家菩薩。一發心已吝惜祕法。迦葉是名在家菩薩初法退菩提心墮緣覺涅槃而般涅槃。復次迦葉。在家菩薩一發心已。悕望良時求覓吉日。迦葉。是名在家菩薩二法退菩提心。墮緣覺涅槃而般涅槃。復次迦葉。在家菩薩懈怠懶惰。不勤求助菩提之法。迦葉。是名在家菩薩三法退菩提心。墮緣覺涅槃而般涅槃。而說頌曰<p class='lg'>　慳吝惜祕法　　不教誨他人<br>　當墮緣覺地　　是退失菩提<br>　是退墮於三　　失利有苦來<br>　去已而現在　　是疑於菩提<br>　思惟大乘已　　速悕望吉祥<br>　此非信解相　　佛不親近是<br>　若有極專心　　堅求菩提道<br>　此不禮事餘　　唯除世間塔<br>　若有是信心　　不得其餘天<br>　是成就最上　　名為天中天<br>　生菩提心已　　是不禮事餘<br>　是有最上色　　在在所生處　</p><p>迦葉。在家菩薩有三法得身極黑。何等三法。斷佛塔中所然燈明。他有鬥諍生瞋恚心。不豫己事代他諍訟。見黑色人而形呰之。迦葉。是名在家菩薩三法其身極黑。而說頌曰<p class='lg'>　塔中然燈明　　斷取是光明<br>　其身極甚黑　　猶如黑漆盤<br>　見黑人形呰　　我白汝極黑<br>　是輕毀他已　　受身黑如炭<br>　善守護口業　　作業終不失<br>　隨如所作業　　當有如是器　</p><p>迦葉。在家菩薩。有三法生工巧家。何等三。迦葉。在家菩薩自受五戒。若有知識從遠而來與酒令飲。或請餘人飲之以酒。迦葉。是名在家菩薩初法生工巧家。復次迦葉。在家菩薩自持淨行。和合他人令行欲穢。以此業故生工巧家。迦葉。是名在家菩薩二法生工巧家。復次迦葉。在家菩薩。若見他人營造法事勤讀誦者。然是人者欲造天舍。而是菩薩語此人言。汝捨讀誦營造所作作已還讀。以是業故生工巧家。而說頌曰<p class='lg'>　以酒請他人　　及與己知識<br>　以酒為上供　　是業墮工巧<br>　不能作刀針　　及諸工巧事<br>　唯能坐地已　　手執捉排囊<br>　自己捨女人　　向他讚婬欲<br>　以是業報故　　生墮工巧家<br>　不能作刀針　　不知鼓排囊<br>　教令執捉椎　　以鍛於釘鐵<br>　以此障礙法　　令他捨法故<br>　墮在工巧家　　此人生是家<br>　彼不見排囊　　亦不見椎鉗<br>　悉破壞眾器　　其業報如是<br>　迦葉護口業　　亦護慎心業<br>　一切不善法　　不向他人說<br>　生死受眾苦　　生已增長愛<br>　是故勤行法　　捨諸不善法　</p><p>迦葉。在家菩薩成就三法。生在王家顏色姝特端正可愛。鮮淨紅白而不懶惰聰黠明了。何等三。迦葉。在家菩薩。睹未曾見沙門婆羅門。若其見已生信敬心。此是福田。此應供養此應禮敬。此是福田生信敬已。請與衣服飲食臥具及諸病藥。迦葉。是名初法在家菩薩生在王家。復次迦葉。在家菩薩堅住本誓。住本誓時如說而住。終不妄語。迦葉。是名二法在家菩薩生在王家。復次迦葉。在家菩薩於住淨戒沙門婆羅門所。親近諮受修於堅法。迦葉。是名在家菩薩三法生大王家。而說頌曰<p class='lg'>　慧者見已知　　淨戒多聞者<br>　是起如是心　　往彼請命之<br>　彼既請命已　　如實而施作<br>　是不為涅槃　　所施無所害<br>　是取於堅法　　如所親近者<br>　種種智增益　　速疾獲難得<br>　如斯之信心　　趣向菩提者<br>　得菩提不難　　如智者行處<br>　最上活命已　　捨最上財封<br>　集聚上妙法　　證於最上滅<br>　是人生上族　　是有上妙色<br>　服上妙衣服　　獲最上涅槃<br>　知於如是法　　有智聰慧人<br>　修行無怯弱　　如佛之所說<br>　志趣向勝乘　　是人到勝乘<br>　滅一切結使　　如彼最上果<br>　如所造作業　　果報亦如是<br>　終始不敗亡　　經百千億劫　</p><p>迦葉。在家菩薩。住在家地成就三法。種是善根。終不受於五欲之樂。乃至得於無上正道。迦葉。是在家菩薩受持五戒。不向他人讚五欲樂。不誘引女人勤修自業。起如是心我今不當親近女人。此終不欲五欲之樂。乃至得成無上正道。迦葉。是名在家菩薩初法。終不受於五欲之樂。乃至得成無上正道。復次迦葉。在家菩薩。若聞是等甚深經典淨信修習。迦葉。若是深經至於非器彼應勸進。迦葉。若善男子。能令他人捨離疑心。而是菩薩以此善根。得無礙辯得不繫辯。生及命終速得見佛。既命終已得生天上。不久當得阿耨多羅三藐三菩提。迦葉。是名在家菩薩三法。乃至得成無上正道。不受五欲。復次迦葉。在家菩薩所有善根。皆悉迴向無上正道。不樂色聲香味觸法。不樂財封不樂自在不樂眷屬。無漏之心無漏果報。速成阿耨多羅三藐三菩提。不受五欲樂。迦葉。是名在家菩薩三法。不貪受於五欲之樂。乃至得成無上正道。而說頌曰<p class='lg'>　在家持五戒　　護持善守護<br>　離親近女人　　輕毀斯下處<br>　如是相似法　　修集無漏足<br>　若有疑惑者　　教令速解了<br>　一切諸善根　　悉迴向菩提<br>　以此諸善根　　速捨五欲樂<br>　常有於多聞　　為眾生說法<br>　生起大悲心　　求於菩提道<br>　是故聞是已　　生賢善妙欲<br>　終不親近欲　　速疾轉法輪　</p><p>爾時大迦葉白佛言。世尊。今此經法以何名之。我等當共而奉持之。佛告迦葉。是經名曰演說三戒。亦名曰說菩薩禁戒。亦名曰集一切佛法。佛說此經已。大德摩訶迦葉及諸大眾。天人阿修羅乾闥婆。聞佛所說。皆大歡喜<p class='juan'>
大方廣三戒經卷下</p>
</body></html>
