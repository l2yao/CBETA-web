<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
佛說如來不思議祕密大乘經卷第五<p><span class='byline'>　　　　西天譯經三藏朝散大夫試光祿卿傳梵大師賜紫沙門臣法護等奉　詔譯</span><br><p><b>　　<A NAME="n321"></A>持國輪王先行品第五之餘</b></p>
<p>復次大王。有四種法。若圓滿者。即能安住大乘。成就不放逸行。心無流散。何等為四。一者戒護諸根。二者觀欲過失。三者攝受一切作無常想。四者於法決定為勝命根。大王。如是四法。若圓滿者。即能安住大乘。成就不放逸行。心無流散。大王。有四種法。王者修行若具足者。說名仁王。何等為四。一者常不棄捨大菩提心。二者以菩提法教示他人。三者以諸善根迴向菩提。四者於佛世尊大威德力。若見聞已。亦復於彼一切天人聲聞緣覺所有威力生歡喜心。然即唯求佛大威力。大王。如是四法。王者修行若具足者。說名仁王。是故大王。應當常修不放逸行。信心清淨忻慕正法。起樂法欲勤求正法。常當遊戲正法園苑不著境界。所以者何。大王。當知欲無厭足。彼所足者是謂聖慧。又復大王。壽量微少命不久停。往趣他世罪業可怖。由是應知。常當親近供養恭敬諸佛如來。以此善根。應於四處而用迴向。何等為四。一者迴向無盡果報。二者迴向無盡法門。三者迴向無盡妙智。四者迴向無盡辯才。大王。復有四法。一者身清淨故能成慧行。二者語清淨故能成聞行。三者心清淨故能成戒行。四者慧清淨故能成智行。復有四法。一者方便圓滿故能成熟有情。二者慧圓滿故能降伏諸魔。三者願圓滿故即如說能行。四者值遇佛故即得一切佛法圓滿<p>時彼持國轉輪聖王。於彼佛所得聞正法。示教利喜生歡喜心適悅慶快。持以無價真珠妙寶。及王者所有一切受用。悉以獻佛而為供養。乃至盡壽修諸梵行奉持五戒。是時王諸宮嬪。於彼佛所聞正法已。心大適悅踊躍歡喜。各以身所著衣及莊嚴具。覆於佛上。乃至盡壽修諸梵行奉持五戒。悉發阿耨多羅三藐三菩提心。時持國轉輪聖王。快得善利增益法財。已與諸宮嬪眷屬。各各至誠頂禮佛足。及苾芻眾亦悉禮敬繞七匝已。即時入於大樓閣中。踊昇虛空自在而行。還極清淨大國城中<p>復次持國轉輪聖王。於後一時擇月圓日。嚴駕出遊眾花大園。而為翫賞。鼓吹清音奏妙歌樂。恣其所樂嬉戲遊從。是時有二最上宮女。一名無毀。二名無比。同詣歡喜池中。清淨澡沐出已衣覆。處于蓮花師子之座。是二宮女。即於座中各有一童子。自然化生跏趺而坐。童子端嚴色妙無比。相好圓具人所樂觀。於剎那間即各踊身住於虛空。是時空中有賢聖言。此二童子。一名法思。一名法慧。故此二名由斯而立。彼法思童子。於其無毀宮女坐中化生。彼法慧童子。於其無比宮女坐中化生。時二童子。在虛空中亦加<span class='corr'>趺</span>坐。異口同音說伽陀曰<p class='lg'>　仁者我今得善利　　所謂發生菩提心<br>　既發心已遇世尊　　起清淨心而信禮<br>　大海深廣難徹底　　生死輪轉無休息<br>　有情廣渡生死流　　彼菩提心不捨離<br>　有世界名無毀身　　有世尊名時分王<br>　我從彼來求法門　　樂見牟尼功德聚<br>　我時各各加趺坐　　分從二母坐中生<br>　我父持國大聖王　　故來合掌伸敬禮<br>　願父伺察聽我說　　阿庾多劫善得法<br>　乃至圓成大菩提　　所得於中不棄捨<br>　一切唯佛出世難　　父母難得居法位<br>　法中善友剎那逢　　清淨妙寶隨意現<br>　欲及精進不放逸　　出家得利具正知<br>　勤修利益心調柔　　慚愧多聞具善戒<br>　慈悲調寂為有情　　普令獲得深法忍<br>　精進勤力無著心　　成熟攝受諸群品<br>　心離相故得調暢　　於其身命不顧惜<br>　思惟正法如救然　　願獲諸佛勝功德<br>　父王最上難得者　　我所稱讚最上法<br>　我從彼佛剎中來　　還歸彼佛本因處<br>　我等已住菩薩位　　普能攝受諸善法<br>　剎那獲得五神通　　隨念隨觀意能曉　</p><p>時彼持國轉輪聖王。與宮嬪眷屬并二童子智者菩薩。以神通力處虛空中。同詣世尊無邊功德寶眾莊嚴王如來會中。到已各各頂禮佛足。一切眾會普伸尊敬。是時彼佛。觀二童子是真佛子。樂欲聽受菩提道法。佛知其意。即為宣說甚深正法。佛言。善男子。當知諸法從緣所生。中無主宰亦無作者。知內是空外無所行。諸法皆空虛假無實。於見於作應悉清淨。猶如虛空而無所取。彼佛世尊如是多種。廣為宣說清淨法時。會中有七十六那庾多及三俱胝人。得無生法忍。是時持國轉輪聖王。在佛會中經七晝夜作供養已。與其諸子并宮嬪眷屬。於剎那間還本所居。時彼輪王後於一時。獨處栴檀樓閣之中。登於蓮花師子之座。竊作是念。我此千子悉已安住阿耨多羅三藐三菩提法。然於其中何者最先得成阿耨多羅三藐三菩提果。我宜設法以驗其事。作是念已即敕侍人。用以七寶妙巧作瓶。如其分量善施作已。即命各書千子名字置寶瓶中。復以七寶作妙蓮花。於其花中安置寶瓶。然後於七晝夜廣以微妙香花塗香粖香等及鼓吹歌音。嚴伸供養瓶中名字。是時空中有十千天人。助發種種妙供養事。如是供養七晝夜已。普召宮嬪眷屬及王千子并二童子咸集其前。復以賢妙金床安置寶瓶。安已即時敕遣侍人。於寶瓶中取其名字。侍人如命瓶中最先取一名字。前奉於王其名乃是清淨慧太子。然後次第遍取其名。即時於剎那間而此大地六種震動。所有宮嬪先各執持諸妙樂器。不鼓自鳴出妙歌音。寂慧。當知彼時清淨慧太子。最先瓶中取其名者。豈異人乎。即是此賢劫中。過去俱留孫如來。次於瓶中取一名字。其名最勝軍太子者。即是過去俱那含牟尼如來。次於瓶中取一名字。其名寂諸根太子者。即是過去迦葉如來。次於瓶中取一名字。其名一切義成太子者。寂慧。當知即我身是。次於瓶中取一名字。其名寶帶太子者。即當成佛號慈氏如來。次於瓶中取一名字。其名牛王太子者。即當成佛號師子如來。次於瓶中取一名字。其名電天太子者。即當成佛號大幢如來。次於瓶中取一名字。其名賢王太子者。即當成佛號妙花如來。次於瓶中取一名字。其名淨光吉祥太子者。即當成佛號花氏如來。次於瓶中取一名字。其名蓮華眼太子者。即當成佛號善宿如來。次於瓶中取一名字。其名無垢光太子者。即當成佛號妙眼如來。次於瓶中取一名字。其名淨池太子者。即當成佛號妙臂如來。次於瓶中取一名字。其名慧王太子者。即當成佛號明焰如來。次於瓶中取一名字。其名善莊嚴太子者。即當成佛號明味如來。次於瓶中取一名字。其名增長分太子者。即當成佛號導師如來。次於瓶中取一名字。其名淨嚴王太子者。即當成佛號持勝功德如來。次於瓶中取一名字。其名吉祥密太子者。即當成佛號勝財如來。次於瓶中取一名字。其名妙光身太子者。即當成佛號智積如來。次於瓶中取一名字。其名勇健太子者。即當成佛號寶積如來。次於瓶中取一名字。其名寶稱太子者。即當成佛號普光明如來。寂慧。當知如是等廣說。彼千子中相繼而取。乃至取一名字。其名大峰莊嚴太子者。即當成佛號無邊功德寶稱如來。寂慧。唯一名字在寶瓶中。最後取之。其名無邊慧太子。而此太子於千子中居最小位。是時諸兄或輕侮言。我等諸兄當成佛時。已作佛事已度有情。汝於最後當何所作<p>時無邊慧太子說伽陀曰<p class='lg'>　佛法無邊如虛空　　有情及慧亦無盡<br>　行願清淨戒薰修　　當聽我說此行願<br>　諸兄壽量若干數　　王者眾會數若干<br>　如我壽量總聚之　　願當爾許聲聞眾<br>　太子說是伽陀已　　空中天人讚善哉<br>　正士意樂淨周圓　　利益有情無窮盡　</p><p>寂慧。當知彼時最小無邊慧太子者。當得成佛號樂欲如來。於賢劫中最後成佛。寂慧。所有賢劫中諸佛壽量及聲聞眾。彼樂欲如來而悉當得。是彼如來善樂欲故。是故如來名為樂欲<p>復次寂慧。汝且觀是菩薩摩訶薩。善巧方便圓具淨戒。無毀大願滿足勝行。彼諸太子九百九十九人。乃至無邊慧太子。如上功德皆悉成就<p>是時彼千太子。俱謂二童子菩薩言。汝此法思法慧二善男子。往昔發何殊勝願力。今如是邪。法思童子言。諸仁者。我與汝等皆如金剛手。菩薩相續勝行。不離一切如來無上祕密。不離一切佛法聽受信解。法慧童子言。今我諸兄具勝願力。願我與汝悉證菩提。成菩提已。我皆勸請轉妙法輪。如其願力。於彼佛所受菩提記。寂慧。當知彼時持國轉輪聖王者豈異人乎。即是然燈如來應供正等正覺。往昔因中居輪王位時。彼輪王千太子者。即是此賢劫之中千佛如來。從俱留孫如來。至樂欲如來(古經不譯但云樓至)彼時法思童子。於無毀宮女坐中化生者。即是金剛手大祕密主菩薩摩訶薩神力所化。彼時法慧童子。於無比宮女坐中化生者。即是尸棄梵王。寂慧。彼時持國轉輪聖王諸宮嬪者。即是今此會中諸菩薩眾。彼諸宮嬪。爾時得王千子成熟化度。而悉不退轉於阿耨多羅三藐三菩提心安住大乘。彼諸宮嬪。次第當於此賢劫中受菩提記。寂慧。汝復應觀緣生之法理不相違。善根諸因及發心勝行果無壞失。今此會中諸菩薩大士。皆能增長最勝意樂<p class='juan'>
佛說如來不思議祕密大乘經卷第五</p>
</body></html>
