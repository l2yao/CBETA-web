<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
佛說如來不思議祕密大乘經卷第六</p>
<p><span class='byline'>　　　　譯經三藏朝散大夫試光祿卿光梵大師賜紫沙門臣惟淨等奉　詔譯</span><br><p><b>　　<A NAME="n323"></A>菩提道品第六</b><p>佛告寂慧菩薩言。若諸菩薩摩訶薩。欲證阿耨多羅三藐三菩提果者。當學彼諸大士所行。非但以其語言得最勝道。要當真實修行。乃得菩提正道。此中云何名菩提道。謂於一切眾生無諸損害。隨起慈心勤修波羅蜜多。以四攝法普攝一切。修四梵行。勤行三十七品菩提道法。圓滿六種神通事業。以善方便攝化眾生。長養一切善根法行。此說是名大菩提道<p>復次寂慧。菩提道者。所謂意樂信重深心。清淨正直無諂心平等故。行平等法不作諸罪故。無諸怖畏。彼菩提道增長法故。即是布施波羅蜜多。彼菩提道向安樂道故。即是持戒波羅蜜多。彼菩提道無損害故。即是忍辱波羅蜜多。彼菩提道建立諸法故。即是精進波羅蜜多。彼菩提道無雜亂故。即是禪定波羅蜜多。彼菩提道善了知故。即是般若波羅蜜多。彼菩提道通達出生無礙智故。即是大慈。彼菩提道無退轉故。即是大悲。彼菩提道作歡喜故。即是大喜。彼菩提道隨入真實故。即是大捨。彼菩提道去除荊棘故。即能遠離貪瞋害疑等染法。彼菩提道順安樂法故。即心無障礙。彼菩提道離險惡故。即不著色聲香味觸。彼菩提道離邪外法故。即善觀蘊處界。彼菩提道能降諸魔故。即能除去一切煩惱。彼菩提道是廣大法故。即能遠離聲聞緣覺作意。彼菩提道順正法故。即能隨順先佛如來應供正等正覺。彼菩提道廣能積集大法寶故。即善隨順一切智寶。彼菩提道常開明故。即能顯發無礙智光。彼菩提道為善說者故。即得諸善知識共所攝受。彼菩提道離高下想故。即無違順。彼菩提道離塵暗故。即無瞋忿疲懈。彼菩提道向善趣故。即能遠離諸不善法。彼菩提道善住安樂方故。畢竟趣證大涅槃法。寂慧。當知此如是等。皆是菩薩所行大菩提道。若非趣非道者。所謂一切聲聞緣覺此中真實建立菩薩摩訶薩。悉令成就阿耨多羅三藐三菩提果<p><b>　　<A NAME="n324"></A>如來身密不思議品第七之一</b><p>爾時寂慧菩薩摩訶薩。前白金剛手菩薩大祕密主言。大祕密主。為我略說如來祕密。此中云何。是為如來祕密之法。金剛手菩薩告寂慧菩薩言。善男子諦聽諦聽。我今承佛威神。為汝宣說如來祕密。有其三種。何等為三。一者身密。二者語密。三者心密。云何名為如來身密。寂慧。當知所謂如來於無思惟無分別中。而能示現諸威儀相。善男子。若天若人或有見如來坐生尊重者。即令彼等見如來坐。或有天人樂見行者。即令彼等見如來行。或有天人樂見住者。即令彼等見如來住。或有天人樂見臥者。即令彼等見如來臥。或有天人樂聞說法生尊重者。即令彼等見佛說法。或有天人樂見寂默者。即令彼等見佛寂默。或有天人樂禪定者。即令彼等見佛在定。或有天人樂出定者。即令彼等見佛出定。或有天人樂見不瞬觀視者。即令彼等見佛不瞬觀視。或有天人樂神變者。即令彼等見佛神變。或有天人樂欲觀佛金色相者。即令彼等見金色身。或有樂見白銀色者。水精色者。琉璃色者。瑪瑙色者。珊瑚色者。琥珀色者。赤珠色者。白珠色者。青黃赤白等諸色者。如月色者。如日色者。如火色者。如光聚色者。如帝釋色者。如梵王色者。如雪色者。如雌黃色者。如朱砂色者如水色者。如無憂樹花色者。如瞻波迦花色者。如蘇摩那花色者。如婆師迦花色者。如俱母陀花色者。如缽訥摩花色者。如奔挐利迦花色者。如眾妙花色者。如毘沙門天王色者。如持國天王色者。如初開蓮花色者。如吉祥藏寶色者。如摩尼寶色者。如帝青寶色者。如虛空淨光色者。此如是等種種色相。乃至無邊功德色相。隨諸信樂。如來各各皆令彼等悉得見佛諸色相身<p>復次寂慧。乃至三千大千世界。如殑伽沙數等一切眾生。皆得人身。彼彼眾生。各於如來形顯色相及威儀事。隨所思惟信解。皆得成辦。如一眾生。如是信解亦然。彼彼一切眾生。皆於如來形顯色相及威儀事。思惟信解皆得成辦。又復眾生心所信解。而各差別。寂慧。以是緣故。如來普令一切眾生各隨信解威儀事等。心生歡喜隨信解已。令諸眾生了知如來威儀事等。亦非如來若身若心有所動亂。亦無發悟而能善知一切眾生。往昔行業心意差別。是故如來隨應普現威儀事等。譬如清淨圓鏡置諸方所光照眾色。隨安掛處一切影像悉於中現。所照平等無增無減。而是圓鏡無所思惟亦無分別。寂慧。如來亦復如是。了知一切眾生心意。隨所現相悉令歡喜。而佛如來無所思惟。亦無分別復無發悟。此即是名如來身密。復次寂慧。如來身者。非蘊處界之所成立。非業所成非煩惱生。不從父母胞胎所生。非羯邏藍等大種所生。非血肉染污筋骨聯續出入息等資養所生<p>復次寂慧。如來身者即非身也。所謂法身如虛空身。非色相身。離諸戲論無所行身。若諸眾生樂見色相。而生信重所應度者。如來乃現色身諸對礙境。若諸眾生樂法離相生信重者。於一切處一切種類無對礙境。天眼亦復不能觀見。寂慧。當知一佛會中所有大眾其見各異。或有眾生見佛身者或不見者。或遠處即見近處不見。或近處即見遠處不見。或遠處亦不見近處亦不見。或專注心見散亂心不見。或散亂心見專注心不見。或他觀即見自觀不見。或自觀即見他觀不見。或夢境中見寤已不見。或覺寤已見夢中不見。或定中見出定不見。或出定見定中不見。或善相即見不善相不見。或不善相見善相不見。或發悟心見無發悟心不見。或無發悟心見發悟心不見。或加行心見無加行心不見。或無加行心見加行心不見。此如是等。及餘無量種相觀如來身。彼色界天子。身相寂靜所行寂靜。善威儀道住等引心。善寂善調然目睢動。亦復不能觀如來身分量色相。何以故。如來身者具無量種莊嚴色相。與虛空等。以其法身所成性故。譬如虛空廣大無際。如來身相廣大亦然。又如虛空遍入一切處一切處通達。如來身相亦復如是。遍入一切處一切處通達。又如虛空離諸戲論。如來身相亦復如是離諸戲論。又如虛空普能滋養一切眾生。如來身相亦復如是。普能滋養一切眾生。又如虛空無其種類亦無分別。如來身相亦復如是。無其種類亦無分別。又如虛空隨入一切色相光明。如來身相亦復如是。隨入一切色相光明。又如虛空所有一切色相光明悉住其中。如來身相亦復如是。一切眾生色相光明住佛身中。又如虛空一切藥草樹林悉依止故而得滋長。如來身相亦復如是。悉能滋長一切眾生所有善根。又如虛空非常非無常。而不可以語言宣說。如來身相亦復如是。非常非無常。而不可以語言宣說。亦復不能觀其頂相<p>復次寂慧。我不見有世間一切天人魔梵沙門婆羅門等。而能觀見如來應供正等正覺最勝頂相。所以者何。寂慧。當知我念一時世尊如來成道未久。在波羅奈國仙人墮處鹿野苑中。轉妙法輪。是時東方有佛世尊。號瞻波迦花色世界名如幻。國名調冤。彼有菩薩名曰風持。來此娑婆世界。瞻禮親近世尊釋迦牟尼如來。到已頭面頂禮佛足。右遶七匝住立佛前。爾時風持菩薩。承佛威神即作是念。今佛世尊身相廣大無量無邊。不能觀其頂相。我今或可於佛世尊身量邊際求以度量。風持菩薩作是念已。自見其身長六萬八千由旬。見佛身相長八百四十萬由旬。復作是念。我今或以自所得者遊戲神力。而可度量如來身相分量邊際邪。作是念已。即時菩薩承佛威神。以自通力乃往上方。過百俱胝殑伽沙數等佛土。有世界。名大蓮華。佛號蓮華吉祥藏王如來。現住說法教化眾生。菩薩到已審諦觀察。不能得見如來頂相。亦復不能度量佛身分量邊際。時風持菩薩。前詣世尊蓮華吉祥藏王如來所。頭面禮足右遶七匝住立佛前。白佛言。世尊。我所來此其遠近邪。彼佛告言。善男子。過百俱胝殑伽沙數等佛國土已到此世界。風持菩薩白彼佛言。世尊。我為不能觀彼世尊釋迦牟尼如來頂相。亦復不能觀彼佛身分量邊際。故遠來此而伸請問。彼佛答言。善男子。假使汝今盡其神力。極盡上方一切世界。經于殑伽沙數等劫。亦復不能知彼佛身分量邊際。又善男子。假使盡諸喻法不能譬喻。彼佛如來。所有戒定慧解脫解脫知見種種功德。若身語心若色若相。一切喻法皆不能喻。以彼如來超數法故。唯除虛空而可喻之。所謂如來戒定慧解脫解脫知見。悉如虛空故。若身語心若色若相。此說一切皆如虛空。是故應知。虛空無量故。如來身相亦復無量。寂慧。彼風持菩薩於彼佛所。聞是說已發希有心。踊躍歡喜適悅慶快。即時頭面禮彼佛足。右繞七匝承佛威神。於剎那間隱彼佛土。還復至此娑婆世界。住立世尊釋迦牟尼佛前。頂禮佛足右繞三匝。合掌諦誠向佛世尊。說伽陀曰<p class='lg'>　一切佛法極廣大　　與虛空等無邊際<br>　若人意欲度其邊　　彼即自招於損害<br>　我過百俱胝數量　　殑伽沙等佛剎土<br>　往一如來剎土中　　欲觀如來身分量<br>　我既至彼佛剎已　　世界名曰大蓮華<br>　不能觀佛頂相高　　亦復不知身分量<br>　化主世尊居彼剎　　其名吉祥藏王尊<br>　彼佛知我意所思　　發如是言為我說<br>　若人欲以譬喻法　　喻其無邊諸佛法<br>　彼佛不可隨相知　　是人返招謗佛罪<br>　唯其一法可為喻　　與諸佛法等無異<br>　所謂周廣太虛空　　分量邊際不可得<br>　如其虛空廣大故　　佛功德聚亦復然<br>　謂戒定慧解脫門　　及彼解脫知見等<br>　如其虛空無分量　　佛色相等亦復然<br>　頂相高廣不能觀　　與彼虛空界無異<br>　如其虛空廣大故　　佛身廣大亦復然<br>　由身廣大量無邊　　光明廣大亦如是<br>　由其光明廣大故　　語密廣大亦復然<br>　語密廣大量無邊　　心密廣大亦如是<br>　由其心密廣大故　　佛慈廣大亦復然<br>　佛慈廣大量無邊　　佛智廣大亦如是<br>　由其佛智廣大故　　佛身廣大亦復然<br>　菩提出生勝福門　　廣大無際亦如是<br>　由菩提心所生福　　勝相從彼福門生<br>　圓滿虛空界無邊　　出生勝上諸功德<br>　所有一切眾生類　　普攝一切諸福蘊<br>　一切菩薩亦復然　　皆從菩提心所出<br>　所有一切菩薩眾　　宣說福蘊極廣大<br>　若能護持正法門　　所獲福聚多於彼<br>　假使諸佛加行智　　經俱胝劫共宣揚<br>　護持正法福無邊　　畢竟不知其邊際<br>　大菩提心所生福　　護持正法福無邊<br>　空解脫門若校量　　十六分中不及一<br>　空解脫門此所攝　　亦復不離菩提心<br>　護持正法諸福門　　一切皆同此中攝<br>　若能了此妙法趣　　是即菩薩大名稱<br>　菩提功德獲無邊　　此乃是修菩薩行<br>　我今說是伽陀時　　俱胝剎土皆震動<br>　有千俱胝眾天人　　鼓吹歌音俱胝數<br>　有千俱胝眾生數　　悉發廣大菩提心<br>　聞佛如是大威神　　風持我今如實說<br>　佛有如是不思議　　無量無邊復無上<br>　諸佛普現眾相門　　即自然智真祕密　</p><p>寂慧當知如是等說。是即名為如來祕密<p class='juan'>
佛說如來不思議祕密大乘經卷第六</p>
</body></html>
