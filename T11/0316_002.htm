<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
佛說大乘菩薩藏正法經卷第二<p><span class='byline'>　　　　西天譯經三藏朝散大夫試光祿卿傳梵大師賜紫沙門臣法護等奉　詔譯</span><br><p><b>　　<A NAME="n384"></A>長者賢護品第一之二</b></p>
<p>復次長者。愛等諸法建立根本世間合集。斯苦甚大。愛根本法有其十種。何等為十。一者以愛緣故而起追求。二者追求緣故乃生貪著。三者以貪緣故而興我見。四者我見緣故計為決定五者決定緣故乃生欲貪。六者欲貪緣故即起計著。七者計著緣故而生慳吝。八者慳吝緣故而為執取。九者執取緣故即不防護。十者不防護緣而生眾苦。以不護故執持刀杖鬥戰諍訟。由此因故興兩舌等多種罪業不善之法。如是十種愛根本法世間合集。我見是已。欲令安立無根本法。是故我乃淨信出家。趣證阿耨多羅三藐三菩提果<p>爾時世尊。重說偈言<p class='lg'>　眾生愛所吞　　於此彼追求<br>　得利貪我見　　所受為決定<br>　此事我當作　　乃欲貪增長<br>　欲貪增長已　　計著生慳吝<br>　世間慳過失　　堅固而執著<br>　以執故不護　　起罪咎相續<br>　愚者以不護　　執刀杖損害<br>　廣作諸罪業　　其後苦增長<br>　愛緣增長已　　乃生於眾苦<br>　我證勝菩提　　令住無根本　</p><p>復次長者。邪定聚法世間合集。斯苦甚大。邪法有十。何等為十。一者邪見。二者邪思惟。三者邪語。四者邪業。五者邪命。六者邪勤。七者邪念。八者邪定。九者邪解脫。十者邪智。如是十種邪定聚法。世間合集斯苦甚大。我見是已。普令超越一切邪法。是故我乃淨信出家。趣證阿耨多羅三藐三菩提果<p>爾時世尊。重說偈言<p class='lg'>　邪見所含藏　　邪思惟境界<br>　談說邪語言　　起作諸邪業<br>　邪命及邪勤　　邪念與邪定<br>　起彼邪解脫　　一向生邪智<br>　此諸邪定聚　　諸愚者安立<br>　令翻邪入正　　是故我出家　</p><p>復次長者。惡道深險世間合集。斯苦甚大。漸向惡趣增長惡趣廣開惡趣。謂不善業有其十種。何等為十。一者殺生。二者偷盜。三者邪染。四者妄言。五者綺語。六者兩舌。七者惡口。八者貪。九者瞋。十者邪見。如是十種不善業道。漸向惡趣增長惡趣廣開惡趣。我見是已。為令出離諸險惡道。是故我乃淨信出家。<p>趣證阿耨多羅三藐三菩提果<p>爾時世尊。重說偈言<p class='lg'>　眾生起殺命　　侵取他財物<br>　欲邪行遍行　　速墮於地獄<br>　兩舌及惡口　　妄言無決定<br>　愚者綺飾語　　異生煩惱縛<br>　貪心樂他富　　瞋起諸過失<br>　邪見破壞多　　當墮於惡趣<br>　身有三種罪　　語四種應知<br>　意三罪亦然　　作者墮惡趣<br>　若造諸罪者　　定墮於惡趣<br>　若離此三罪　　必不墮惡趣　</p><p>復次長者。煩惱隨煩惱。諸雜染垢世間合集。斯苦甚大。雜染有十。何等為十。一者慳吝垢雜染。二者毀戒垢雜染。三者瞋恚垢雜染。四者懈怠垢雜染。五者散亂垢雜染。六者惡慧垢雜染。七者無聞垢雜染。八者疑惑垢雜染。九者無信解垢雜染。十者不尊重垢雜染。如是十種諸雜染法世間合集。我見是已。普令安住無雜染法。是故我乃淨信出家。趣證阿耨多羅三藐三菩提果<p>爾時世尊。重說偈言<p class='lg'>　世間相續法　　十雜染逼迫<br>　著有為雜染　　暫時無疲懈<br>　諸愚夫異生　　慳垢所染污<br>　戒學攝眾生　　破壞而不具<br>　愚者背忍辱　　懈怠劣精進<br>　不能安定心　　惡慧而癡鈍<br>　父母及尊長　　師尊皆遠離<br>　不見世光明　　惡慧起疑念<br>　佛說甚深法　　而生於毀謗<br>　癡暗法所覆　　聖法不尊重<br>　見雜染法已　　不著於有為<br>　無為無染污　　令眾生寂滅　</p><p>復次長者。生死怖畏世間合集。斯苦甚大。此有十種。何等為十。一者慳之與嫉覆蓋成結。斯苦甚大。二者無明分法常所縈纏。斯苦甚大。三者欲海汎溢。斯苦甚大。四者欲中艱苦支節摧壞。斯苦甚大。五者親愛纏縛欲箭所射。斯苦甚大。六者忿恨煙塵蓬[<a href='javascript:showpic("../fontimg/019072.gif")'>火*孛</a>]充塞發明熾焰。斯苦甚大。七者貪火燒然。斯苦甚大。八者瞋毒隱覆。斯苦甚大。九者癡障如刺。斯苦甚大。十者生死曠野險難怖畏纏縛隨逐。斯苦甚大。我見如是十種法已。欲令除斷。是故我乃淨信出家。趣證阿耨多羅三藐三菩提果<p>爾時世尊。總以前義。重說偈言<p class='lg'>　生及壯年老吞食　　色相壞為非色相<br>　無念無慧損減門　　此法能壞世間相<br>　病能吞食於色力　　勢分精進悉摧毀<br>　而復損減於諸根　　負劣力而無依怙<br>　死怖其猶羅剎吼　　常時隨逐群生類<br>　時來命盡無愛心　　壞滅世間諸壽命<br>　老病死法極猛惡　　嬈亂世間諸眾生<br>　不老不死安樂門　　我出家為勤求故<br>　三火燒然於世間　　不見世間救護者<br>　我起救護世間心　　願灑甘雨息諸火<br>　世間正道皆破壞　　無目昏冥復癡暗<br>　願開淨目施眾生　　出家顯示於正道<br>　眾生疑惑心所起　　乃為諸障所障覆<br>　我願當除惡作心　　故出家已宣正法<br>　眾生互相起違背　　伺求過失而斷壞<br>　故我出家利世間　　普願眾生息瞋恚<br>　世間父母極親愛　　眾生慢心不尊重<br>　欲令摧折我慢幢　　是故出家為救護<br>　我見眾生貪所覆　　由財物緣致墜墮<br>　若能獲得七聖財　　當令世間離貧苦<br>　眾生互相起違害　　以無義利已資養<br>　決定破壞於自身　　是故我令離三有<br>　愚人不了於義利　　如是遍滿三界中<br>　我欲利益故出家　　當示世間正義法<br>　眾生耽湎於地獄　　我見極受諸苦惱<br>　種種惡毒廣無邊　　我出家故令解脫<br>　眾生互相起殺害　　旋復畜生諸趣中<br>　起悲願故我出家　　無依眾生作依怙<br>　我見餓鬼趣眾生　　極受饑渴諸苦惱<br>　我證無上大菩提　　普施最上甘露食<br>　人中追求為大苦　　天中謝滅苦極增<br>　了知三界諸苦深　　故我出家為救拔<br>　世間有諸無慚者　　為欲迷亂惡眾生<br>　不擇眷屬及尊親　　欲染吞食猶豬犬<br>　著欲繫屬於女人　　我見眾生為所縛<br>　起無義利憍醉心　　故我出家為救護<br>　眾生破壞不自在　　恐怖至死不解脫<br>　我出家已得菩提　　普令覺悟皆自在<br>　白衣舍中無義利　　我見百千種過失<br>　我今轉此諸地方　　皆令出離生死際　</p><p>爾時賢護等五百長者。聞佛所說發希有心。咸作是言。佛菩提者斯為廣大。我等方知佛為真覺<p>時諸長者異口同音。而說偈言<p class='lg'>　我等五百諸長者　　以老怖故來投佛<br>　願說無上勝法門　　出離老死苦邊際<br>　世尊圓淨相清淨　　已離三有得解脫<br>　救度三有成壞門　　離三有舍令自在<br>　離貪解脫無所畏　　離塵無垢清淨心<br>　無上善調大導師　　開明無上甘露法<br>　無上丈夫住勝相　　天人世間無與等<br>　無等等者世間尊　　演上中上大悲法<br>　盡諸過失三垢斷　　具清淨目離昏冥<br>　塵暗癡網悉蠲除　　宣說無邊離塵法<br>　悲愍世間無依怙　　三有流中為提拔<br>　悲心中起大慈心　　速令出離善安住<br>　憍慢癡惡生死海　　病苦違害如潮流<br>　無救沈溺諸眾生　　佛悲愍故為救度<br>　佛身清淨如金山　　圓具百種勝威光<br>　甘美最上大梵音　　妙寶語言宣勝法<br>　諸法自性皆清淨　　本來明亮淨亦然<br>　無作作受亦不亡　　為無聞者善開示<br>　無邊名稱所行善　　十力無畏自然智<br>　意等虛空智無邊　　善說沙門誓願法　</p><p>爾時世尊即起是念。此五百長者善根成熟。我今應當隨其所宜為說正法。令此地方轉白衣舍成出家相。盡諸有漏作證邊際<p>爾時世尊即於空中加趺而坐。是時五百長者。於佛世尊深生愛樂淨信尊重。種種施作善妙親近<p>爾時世尊告五百長者言。汝諸長者。世間所有生老病死。憂悲苦惱愁歎輪迴。如是十種諸嬈亂法。汝等各欲求解脫邪<p>又復世間已作現作及彼當作。愛非愛中起無義利。如是十種諸損害事。汝等各欲求解脫邪<p>又復世間種種見中諸險惡見。所謂我人眾生壽者斷常無作無因不平及彼邪見。如是十種諸險惡見。汝等各欲求解脫邪<p>又復世間十大病箭。所謂愛無明欲貪瞋癡慢見及成壞。如是十種諸大病箭。汝等各欲求解脫邪<p>又復世間愛根本法。所謂愛故追求。追求故貪。貪故我見。我見故決定。決定故欲貪。欲貪故計著。計著故慳吝慳吝故執取。執取故不防護。不防護故生苦。如是十種愛根本法。汝等各欲求解脫邪<p>又復世間邪定聚法。所謂邪見邪思惟邪語邪業邪命邪勤邪念邪定邪解脫邪智。如是十種邪定聚法汝等各欲求解脫邪<p class='juan'>
佛說大乘菩薩藏正法經卷第二</p>
</body></html>
