<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
佛說大乘菩薩藏正法經卷第四<p><span class='byline'>　　　　譯經三藏朝散大夫試光祿卿光梵大師賜紫沙門臣惟淨等奉　詔譯</span><br><p><b>　　<A NAME="n388"></A>長者賢護品第一之四</b></p>
<p>復次佛告諸長者言。一切法無觀無不觀。何以故。離生住滅故。一切法無轉無作。離心意識故。一切法繫屬於緣。自性無力故<p>又諸長者。眼者四大所造。無常無強而不究竟。無堅無力速朽之法。斯不可信。多苦多惱眾病所集。是故諸長者。眼無依止亦無造作。耳鼻舌身意。亦復如是。四大所造。無常無強而不究竟。無堅無力速朽之法。斯不可信。多苦多惱眾病所集。是故諸長者。意無依止亦無造作。諸長者。是等諸法應如是學。此眼如聚沫不可撮摩。眼如浮泡不得久立。眼如陽焰。從業煩惱渴愛所生。眼如芭蕉自體無實。眼如幻化從顛倒起。眼如夢寐為虛妄見。眼如其響繫屬於緣。眼如影像由業對現。眼如浮雲剎那離相。眼如電光須臾變滅。此限無主為如地。此眼無我為如水。此眼無眾生為如火。此眼無壽為如風。此眼無人猶如虛空。此眼不實四大為家。此眼性空離我我所。此眼無知如草木瓦礫。此眼無作風力所轉。此眼為空不淨充滿。此眼虛偽。雖復治事瑩飾終歸散滅。此眼如丘井為老所逼。此眼畢竟無邊際處。後當歸死。諸長者。汝等當知。眼既如是。耳鼻舌身意其義亦然。總略乃至彼一切法應如是知。諸愚夫異空。於彼一切所欲法中。而生愛著。謂眼耳鼻舌身意。色聲香味觸法<p>又復於彼色蘊受蘊想蘊行蘊識蘊。眼界色界眼識界。乃至意界法界意識界<p>地界水界火界風界空界識界。此等法中所欲愛著。乃至一切有為無為名相法中所欲愛著。是故諸長者。汝等當於所欲法中勿生愛著。謂妻子舍宅財寶等法。勿生貪取。當發淨信捨家出家。得出家已不生樂欲。無樂欲故圓具淨戒。修持清淨波羅提木叉之法。圓滿潔白法式儀範。乃至小罪猶懷大懼。諸長者若如是學。即得戒蘊具足。戒具足故。耳鼻舌身意。色聲香味觸法。而無所取<p>色蘊受蘊想蘊行蘊識蘊。而無所取。眼界色界眼識界。乃至意界法界意識界。而無所取<p>地界水界火界風界空界識界。而無所取。總略而言。彼一切法都無所取。以無取故即無減失。何法無減失。謂眼耳鼻舌身意。色聲香味觸法無減失<p>色蘊受蘊想蘊行蘊識蘊無減失<p>眼界色界眼識界。乃至意界法界意識界無減失<p>地界水界火界風界空界識界無減失。此等諸法。若無減失即無染污。無染污故即速得輕安。何法輕安。謂無所見。若無所見即一切所向。無有少法而作障礙。若無障礙即自無所害。他無所害。自他無所害。由無害故心無所壞。即能趣入彼無餘依清淨涅盤<p>又諸長者。所言入者。何所入邪。謂非眼所入。非耳鼻舌身意所入。又諸長者。若執眼從緣成。此即著我我所離於涅盤。云何離涅盤。謂貪故離涅盤。瞋故離涅盤。癡故離涅盤。無智故離涅盤。諸長者。無智者不離過去。不離未來。不離現在。決定無智離智所生。何名為智所謂盡智。何名盡智。謂即過去無盡智。未來無盡智。現在無盡智。緣法無智離智所生。彼無智離智。即眼從緣離智所生。眼者無我。若無我即無取。若無取即無捨。若無捨即解脫。云何解脫。謂我執解脫。眾生執解脫。壽者執解脫。人執解脫。斷常執解脫。一切執解脫。分別執解脫。彼無分別已。即無能分別所分別。法無分別亦不離分別。云何無分別。謂我我所俱無分別。若我無分別即無取捨。若無取捨即所入解脫。若法離繫。若法非離繫皆得出離。何所離邪。謂離一切苦。諸長者。當求如是出離之法。然於是中無法可取。何以故。若有所取即生怖畏<p>爾時世尊。欲重宣明如是等義。說伽陀曰<p class='lg'>　以取法故即生怖　　由怖當墮惡趣中<br>　若見如是怖起因　　識法有故而生取<br>　若能如理觀正道　　慧光明見破諸暗<br>　見故即得勝慧明　　當知異性無所得<br>　應當審觀諸空處　　運動虛假而不實<br>　此中勿作安樂門　　渴愛虛誑世間故<br>　如實了知於空法　　知諸法空皆無實<br>　我得安樂離憂門　　亦得無動最上樂<br>　若能如是正了知　　即知一切法皆空<br>　由斯解脫諸苦因　　是故諍訟無所立<br>　因諸所欲生執著　　執故而生諸嬈惱<br>　執者即是取之名　　因取故生於三有<br>　有故有生即輪轉　　三有止息即不生<br>　老病死法亦隨無　　畢竟不受無常苦<br>　當知無欲即無取　　以無取故無三有<br>　有若止息即無生　　老病死苦皆不受<br>　是故汝等諸長者　　同發捨離取著心<br>　棄諸眷屬所愛因　　速當圓具苾芻相<br>　知識財利諸所欲　　應當互生於喜足<br>　隨處謙恭起下心　　所向為他增善利<br>　勿起意謂自守戒　　勿觀他為破戒者<br>　於其戒相持犯中　　勿非毀他為犯者<br>　譬如野鹿投繩網　　當知彼為自損害<br>　魔索縛心害亦然　　毀他生害亦如是<br>　愚人生諸損害意　　自讚毀他深為咎<br>　毀戒尚息於謗言　　何況梵行持戒者<br>　具學仙眾勇智者　　常修遠離寂靜行<br>　棄捨身命無愛心　　勤求解脫寂靜法<br>　諸外道輩及典章　　無利根本皆遠離<br>　愛樂甚深正法門　　彼法宣說真空理<br>　心根本處此當知　　所謂內外十二處<br>　從彼生起諸業因　　業久住處謂思法<br>　眼根色境二種緣　　眼識生緣為三事<br>　若不和合破散時　　如無薪火義如是<br>　如是所生一切法　　互相和合故有生<br>　作者受者二俱無　　正道常現諸所作<br>　內外諸法所成身　　是中應知我空法<br>　愚人顛倒執著心　　於我我所不知故<br>　眼內無法而可有　　於外亦復無所得<br>　無我無作壽者無　　應知諸法亦如是<br>　非眼遍思欲解脫　　耳鼻舌身意亦然<br>　色等無轉無作門　　當觀諸法亦如是<br>　如大海水起聚時　　暫生泡沫而無實<br>　諦觀眼等亦復然　　無堅無力如泡沫<br>　五蘊自性假和合　　如彼聚沫無堅力<br>　解脫一切嬈惱門　　及彼生老等憂惱<br>　汝於我教出家已　　了知一切法如幻<br>　不虛受彼信施心　　復能普供十方佛　</p><p>爾時五百長者。聞佛宣說甚深正法。即於如是中路方處。遠塵離垢得法眼淨。譬如白衣不雜塵黑易受染色。此五百長者。於是方處遠離塵垢法眼清淨。亦復如是<p>爾時世尊。復為五百長者。宣說法要示教利喜。佛言諸長者眼極熾焰。云何熾焰。謂貪火瞋火癡火熾焰。生老病死憂悲苦惱等火熾焰。我說此法自受苦惱。耳鼻舌身意熾焰亦然。云何熾焰。謂貪火瞋火癡火熾焰。生老病死憂悲苦惱等火熾焰。我說此法自受苦惱色塵熾焰。云何熾焰。謂貪火瞋火癡火熾焰。聲香味觸法塵諸火熾焰。亦復如是<p>又諸長者。色蘊熾焰。云何熾焰。謂貪火瞋火癡火熾焰。受蘊想蘊行蘊識蘊諸火熾焰。亦復如是。十八界法其義亦然<p>又諸長者。地界熾焰。謂貪火瞋火癡火熾焰。水界火界風界空界識界熾焰。亦復如是。謂貪火瞋火癡火熾焰。生老病死憂悲苦惱熾焰亦然。我說此法自受苦惱<p>復次長者。眼無所取應如是學。耳鼻舌身意亦無所取。色無所取聲香味觸法亦無所取。應如是學<p>又諸長者。色蘊無所取。受蘊想蘊行蘊識蘊。及十八界皆無所取。應如是學。又諸長者。地界無所取。水界火界風界空界識界亦無所取。應如是學<p>又諸長者。此界無所取。他界無所取。應如是學<p>復次諸長者。若眼耳鼻舌身意無所取故。即無依止。色聲香味觸法無所取故。即於諸處中得無依止<p>又諸長者。色蘊受蘊想蘊行蘊識蘊。及十八界無所取故。即於蘊界中得無依止<p>又諸長者。地界水界火界風界空界識界無所取故。即於六界中得無依止。又諸長者。此界他界無所取故。即於一切世界之中得無依止<p>又諸長者。若一切法無所取故。即於一切法中得無依止。諸長者。一切法無所得亦非無得。若能了知無得非無得。即能解脫生老病死憂悲苦惱。我說此為解脫諸苦<p>爾時世尊。欲重宣明如是等義。說伽陀曰<p class='lg'>　此諸世間極熾焰　　生死二火鎮燒然<br>　無救嬈惱諸愚夫　　唯聖道法常不滅<br>　何法世間作光明　　有佛如來今出現<br>　剎那善觀正道門　　發起精進常堅固<br>　常觀諸法無依止　　慧光明見破諸暗<br>　見故即得勝慧明　　應知異性無所得<br>　若能觀察無依止　　了知一切法皆空<br>　如是了知空法門　　菩提心空無所有<br>　當知貪瞋癡等法　　此三熾焰極猛惡<br>　世間壽命普燒然　　久處睡眠愚不覺<br>　所有生老及病死　　憂悲苦惱常逼迫<br>　當知嬈惱諸世間　　彼一切法無依止　</p><p>爾時五百長者。聞佛所說如是正法。心開意解。前白佛言。世尊。我等今者快得善利。於佛法中淨信出家。復於佛所圓具淨戒<p>爾時佛言。善來諸苾芻。即時諸長者。鬚髮自落袈裟著身。成苾芻相<p>爾時世尊。說伽陀曰<p class='lg'>　汝念受持袈裟衣　　鬚髮自落皆清淨<br>　執持應器善相圓　　一切皆成阿羅漢<br>　既證果已依師法　　各說清淨嗢陀南<br>　於諸天人大眾前　　圓滿清淨苾芻相<br>　往昔曾於諸佛所　　皆修廣大布施行<br>　一呼善來歡喜生　　處處廣修諸善法<br>　今得見我出世間　　發清淨心復增勝<br>　由彼增勝清淨心　　聽說最上清淨法<br>　聞佛語已證聖果　　遠離我見諸執著<br>　現前空法悟圓成　　我生已盡皆解脫　</p><p class='juan'>
佛說大乘菩薩藏正法經卷第四</p>
</body></html>
