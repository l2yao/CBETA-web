<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
佛說大乘菩薩藏正法經卷第五</p>
<p><span class='byline'>　　　　譯經三藏朝散大夫試光祿卿光梵大師賜紫沙門臣惟淨等奉　詔譯</span><br><p><b>　　<A NAME="n390"></A>無怖夜叉品第二</b><p>爾時世尊。於其中路。化度五百諸長者已。即於是處安然詳審。將入王舍大城<p>爾時王舍大城諸賢聖中。有大夜叉。名曰無怖。即作是念。值佛世尊斯極難得。我今應以勝妙飲食奉上世尊。時無怖夜叉。即以色香味觸清淨具足上妙飲食。恭奉世尊<p>爾時世尊。為悲愍彼無怖夜叉故。受所施食。佛受食訖。即時空中有六萬八千諸夜叉眾。作是讚言。善哉善哉。隨喜讚聲遍聞空界<p>時無怖夜叉。告自會中諸夜叉眾言。我已持奉如來清淨上妙飲食。汝等諸眾。宜應奉施諸苾芻眾清淨飲食。當令汝等施長夜中利益安樂<p>時諸夜叉。即皆奉施諸苾芻眾最上飲食。時苾芻眾。為悲愍故悉受其食。爾時世尊及苾芻眾。受其食已。漸次進詣王舍大城。是時即有無數千天眾。無數千龍眾。夜叉眾。乾闥婆眾。阿修羅眾。迦樓羅眾。緊那羅眾。摩[<a href='javascript:showpic("../fontimg/023523.gif")'>目*侯</a>]羅伽眾。人眾非人眾。及彼無數百千俱胝那庾多諸眾生眾。咸悉圍繞隨從世尊<p>爾時世尊。未至王舍大城。先詣一處廣大地方。到已敷設勝妙之座。佛處其座。時無怖夜叉。即以天妙曼陀羅花。優缽羅花。缽訥摩花。俱母陀花。奔拏利迦花。及彼天妙栴檀香末。散於佛上而伸供養。普散遍散周廣而散。散已合掌住立佛前<p>爾時世尊。如無怖夜叉及諸夜叉眾深心清淨已。即時放大殊妙光明。法爾已來諸佛世尊所放光明。具無數色及種種色。從口門出。所謂青黃赤白紅紫碧綠。光明普照無邊世界。映蔽日月威光不現。其光照耀下至地獄上至梵世。光相旋還至於佛所。右繞七匝。而彼光明從佛頂隱。或從肩隱。或從膝隱。法爾已來諸佛世尊。若為地獄眾生授記。光即從佛雙足而隱。若為傍生授記。光從背隱。若為餓鬼眾生授記。光從前隱。若為人趣授記。光從左隱。若為天趣授記。光從右隱。若為聲聞授記。光從膝隱。若為緣覺授記。光從肩隱。若諸佛世尊為諸菩薩。授阿耨多羅三藐三菩提記。光從頂隱<p>爾時尊者阿難。見佛世尊所放廣大淨光明已。偏袒右肩右膝著地。合掌向佛。說伽陀曰<p class='lg'>　世尊今日以何因　　放大光明普照耀<br>　廣作利益諸世間　　現斯光相何所為<br>　何人今日植聖種　　聞佛菩提廣大因<br>　何人授記在今時　　何人安住解脫果<br>　大智放光非無因　　為調伏故現光相<br>　所放光相作開明　　牟尼聖尊光何現　</p><p>爾時世尊。說伽陀曰<p class='lg'>　有一夜叉名無怖　　信向佛故施飲食<br>　彼發最上清淨心　　故我今時現光相<br>　而是夜叉此界滅　　即當往生忉利天<br>　於彼天中壽終時　　後當生於夜摩天<br>　夜摩滅已生兜率　　以欲塵故造染業<br>　還復墮生於人間　　當得為王具神力<br>　作轉輪王人中主　　統四大洲而自在<br>　人間滅已復得生　　彼梵世中受勝報<br>　後經二十俱胝劫　　常為一切所恭信<br>　於彼天上及人間　　數數往來受諸樂<br>　其後棄捨於王位　　淨信捨家而出家<br>　於彼緣覺妙菩提　　如是畢竟當獲得<br>　經於三十千生中　　而數滅彼夜叉身<br>　後復還生忉利天　　恭敬於佛作佛事<br>　彌勒尊佛當見已　　而彼夜叉即獲得<br>　阿羅漢果證圓成　　隨佛大師伸供養<br>　後滿一千夜叉生　　安立無上大菩提<br>　以彼彼生諸善根　　永不復墮諸惡趣<br>　或復值遇於千佛　　尊重恭敬人中尊<br>　為求無上大菩提　　利益一切眾生故<br>　或二三千夜叉生　　以花鬘等作供養<br>　為佛菩提最上因　　千俱胝生供養佛<br>　次復清淨觀己身　　後復尊敬佛菩提<br>　夜叉有子名大山　　受夜叉身具神力<br>　大山夜叉發淨心　　願我當得成佛果<br>　後常恭敬佛世尊　　於一切處發洪願<br>　今見我已伸供養　　發起最勝菩提心<br>　即當以此眾善根　　永離三塗諸惡趣<br>　當見彌勒尊佛已　　施佛俱胝妙寶蓋<br>　施寶蓋已復淨心　　施佛俱胝妙衣服<br>　如是廣大供施已　　然後發心求出家<br>　五百歲中起精勤　　清淨修持於梵行<br>　為求無上大菩提　　利益一切眾生故<br>　彼以如是勝上緣　　普修布施持戒行<br>　如彼殑伽沙數量　　若干劫中廣修行<br>　若干劫數我所知　　如所知見而宣說<br>　此後修行經劫數　　非我所知不可說<br>　如先所說譬喻中　　殑伽河沙等數量<br>　彼見若干佛世尊　　於彼彼佛咸尊敬<br>　奇哉勝智大智心　　即彼大心無有上<br>　廣伸供養於諸佛　　普利眾生數莫知<br>　後當成佛大聖尊　　一切世間無有上<br>　大山夜叉當成佛　　名稱醫王為佛號<br>　七十俱胝歲數中　　廣為眾生宣正法<br>　名稱醫王佛會中　　二十俱胝大眾會<br>　而彼眾會所發心　　一切當修布施行<br>　其後復增苾芻眾　　數滿二十一俱胝<br>　於彼廣大眾會中　　具有無量聲聞眾<br>　彼會所有聲聞眾　　而悉趣向大菩提<br>　彼佛利益諸眾生　　化事周圓當入滅<br>　彼時正法住於世　　當滿百千歲數中<br>　五百劫中得具圓　　有佛及彼苾芻眾<br>　其後或復經一劫　　或復經彼一千劫<br>　智者出現化世間　　使令親近於佛法<br>　說彼極善樂欲意　　深固多聞為最上<br>　不深固心悉滅除　　常當深固善觀察<br>　宣說諸有多聞者　　彼能增長於勝慧<br>　四根本法正義門　　為諸菩薩所歸向<br>　所謂施戒聞捨等　　於菩薩道極賢善<br>　宣說菩提正道門　　最勝乘中而無上<br>　其有宣說聲聞道　　除斷疑網復賢善<br>　廣為利益諸眾生　　我放光明普照耀<br>　佛出世為大光明　　當知最上極難得<br>　宣說甚深妙法門　　普利一切世間故　</p><p>爾時大山夜叉即作是念。世尊今時往詣王舍大城鷲峰山中。我今宜應於世尊所少植善根。即時告語彼自會中夜叉眾言。諸仁者。汝等當知。世尊將詣王舍大城鷲峰山中。汝等宜應發勤勇心各隨力能為佛世尊作供養事<p>時大山夜叉言已。即與自會眷屬。從王舍大城乃至鷲峰山中。所經道路皆悉除去土石砂礫。如淨圓鏡。於道路中以淨香水周匝遍灑。復以妙衣於其道中相續布設。復於道中處處安施。等人分量諸殊妙花。幢幡寶蓋種種莊嚴。復置殊妙塗香寶瓶及諸妙香。寶繩交絡垂諸花瓔。以為嚴飾。復於空中奏妙音樂。又復敷置盡一箭道。優缽羅花。俱母陀花。奔拏利迦花等。復有異鳥翔鳴道中。金繩交絡有七寶網。及以金網彌覆其上<p>爾時大山夜叉。於其道中廣莊嚴已。即自化身并其眾會。身喜心喜清淨悅意。發歡喜心。極純善心。柔軟心清淨心。無障礙心悅樂心。向佛心向法心向僧心。菩提無動心。無恐畏心無等等心。一切三界最勝心。慈愍一切眾生心。悲心喜心捨心。成諸佛法大器之心。真實心堅固心。不破壞心增勝心。於聲聞緣覺地中生棄捨心。於菩薩地中起成辦心。發如是等清淨之心。來詣佛所。到已頭面頂禮佛足。右繞三匝住立一面。合掌向佛說伽陀曰<p class='lg'>　我今為佛廣施設　　最上最勝諸供養<br>　願我當得佛聖果　　宣說最上微妙法<br>　願我當圓於十力　　歡喜善住四無畏<br>　廣大利益諸眾生　　如佛世尊諸所作<br>　具三十二勝妙相　　八十種好眾莊嚴<br>　當作世間大光明　　如佛世尊普照耀<br>　轉彼清淨妙法輪　　十二行相而最上<br>　宣說甘露正法門　　普為眾生作利益<br>　廣現神通變化事　　如佛世尊現亦然<br>　善作利益諸群生　　乃至無數俱胝眾<br>　世尊出現大光明　　如大龍王無所畏<br>　如是正道廣宣揚　　開覺菩提而無上<br>　為舍亦復為歸救　　為趣攝化諸眾生<br>　願我當得亦復然　　利眾生事皆圓滿<br>　五趣所生諸群品　　願我當為作主宰<br>　悉令解脫諸苦因　　如佛世尊所解脫<br>　為二足尊作供養　　無邊威德光明照<br>　天主龍及阿修羅　　普供世間無等比<br>　我作最上勝事業　　願我當如大法主<br>　三十二種勝相圓　　天上人間為最上　</p><p>爾時世尊。為大山夜叉說伽陀曰<p class='lg'>　如佛世尊所說教　　修作無上正法因<br>　眾生當得勝法門　　無上菩提不難得<br>　世間光明大聖主　　作供養已佛光照<br>　諸天龍神人眾中　　所應受彼諸供養<br>　成證無上大菩提　　安坐樹王眾集會<br>　摧伏大惡諸魔軍　　廣為眾生宣正法　</p><p>爾時世尊即與無數百千天龍夜叉乾闥婆阿修羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽人非人等。并餘無數百千俱胝那庾多諸眾生類。恭敬圍繞。而佛世尊具大威德。有大神力起大變化。廣大施作放大威光。振動剎土雨大蓮花。鼓百千種殊妙音樂。有妙蓮花大若車輪。隨足而蹈。世尊從彼大山夜叉妙巧施作莊嚴道路。往詣鷲峰山中。世尊到已。即告尊者阿難言。汝可為佛施設殊妙之座。所謂法座最上之座。三界勝座及妙寶座。如來登其座已。攝受一切眾生。稱揚演說彼菩薩<span class='corr'>藏</span>甚深正法。成辦一切菩薩勝行。除去一切眾生諸有疑惑。開明正慧斷諸疑網。如來說此甚深經典。廣為悲愍利益安樂天人世間一切眾生<p>爾時尊者阿難受佛敕已。乃為如來施設勝座。是時即有六十八俱胝天眾。各各為佛施設寶座。而為獻奉。請佛如來登斯座已。即於佛前。異口同音說伽陀曰<p class='lg'>　我今為佛廣敷設　　殊勝寶座及妙衣<br>　願佛悲愍諸天人　　如其所應登寶座<br>　若佛如來登座已　　宣說正法趣彼岸<br>　六種振動於世間　　一切皆生大歡喜<br>　佛光普照諸大眾　　煥明佛剎及山王<br>　普得見佛大聖尊　　開生清淨諸法欲<br>　所有天龍及人眾　　八部一切諸品類<br>　互相得見彼彼身　　是中一切無障礙<br>　所有俱胝那庾多　　百千天人大眾等<br>　各得見佛大聖尊　　宣說難得妙法句<br>　是時頻婆娑羅王　　與諸臣佐并眷屬<br>　剎那來至佛會中　　親近聖尊為聽法<br>　佛知眾座悉已定　　普遍四方善觀察<br>　一切眾會及天人　　廣為眾生作利益<br>　世尊普告諸大眾　　疑者當問二足尊<br>　隨諸所問我開明　　普令除斷諸疑惑　</p><p>爾時三千大千世界一切眾生。及天人世間諸眾會等。咸悉恭敬瞻仰世尊。起清淨心。屏息外聞。專注聽受如來宣說甚深正法<p>爾時世尊即告尊者大目乾連言。汝勿就座。應當觀彼諸苾芻眾。其有未來赴斯會者。汝今往彼雪山南面大迦葉所。召來赴會<p>時尊者大目乾連受佛敕已。即運神力。往詣雪山南面大迦葉所。到已白言。尊者當知。世尊如來今在鷲峰山中。與沙門婆羅門人天大眾。集會說法。佛遣我來呼召尊者。唯願尊者。如佛教命往赴佛會。無令互得隱法之罪。爾時尊者大迦葉謂尊者大目乾連言。汝宜先往。我即隨當往詣佛所<p>是時尊者大迦葉。即於座中運自所有神通化用。四眾圍繞。於剎那間即到鷲峰山中佛世尊所。到已頭面頂禮佛足。去佛不遠於一面坐<p>時尊者大目乾連。以神通力旋至佛所。見尊者大迦葉先至佛會在一面坐。見已白言。尊者大迦葉。神力具足先至佛會。其何速邪。尊者大迦葉即謂大目乾連言。如佛說汝神通第一。何故今時徐緩如是<p class='juan'>
佛說大乘菩薩藏正法經卷第五</p>
</body></html>
