<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
佛說大乘菩薩藏正法經卷第十一<p><span class='byline'>　　　　譯經三藏朝散大夫試光祿卿光梵大師賜紫沙門臣惟淨等奉　詔譯</span><br><p><b>　　<A NAME="n403"></A>如來不思議品第四之五</b></p>
<p>復次舍利子。云何名為如來種種信解智力。謂佛如來於諸眾生諸補特伽羅。所有信解種種差別。如來一一如實了知。若諸眾生本住貪愛。於瞋起解。廣如經說。若諸眾生本住著癡。於瞋起解。如來一一如實了知。若諸眾生本住不善之法。於不善法起解。如來一一如實了知。若諸眾生本住善法。於善法起解。如來一一如實了知。若諸眾生修下劣行。於殊勝法而起信解。如來悉如實知。若諸眾生修殊勝行。於下劣法而起信解。如來悉如實知。若諸眾生修下劣行。於殊勝分位而起信解。如來悉如實知。若諸眾生修殊勝行起下劣解。如來悉如實知。若諸眾生於邪定聚。而起信解取彼定法。如來悉如實知。若諸眾生於正定聚。而起信解取彼定法。如來悉如實知。若諸眾生於正定聚取彼解脫。如來悉如實知。若諸眾生信解欲界定法。從欲界入。如來悉如實知。若諸眾生信解色界定法。從色界入。如來悉如實知。若諸眾生信解無色界定法。從無色界入。如來悉如實知。若諸眾生信解三界定法。遍三界入。如來悉如實知。若諸眾生。本住下劣分位。而得殊勝之法。如來悉如實知。若諸眾生本住殊勝分位。而得下劣之法。如來悉如實知。若諸眾生起種種信解種種色相。種種受用種種領納。如來悉如實知。若諸眾生信解以先業故當感墜墮。如來悉如實知。若諸眾生信解脫之法。取彼解脫。如來悉如實知。如來如是如實知已。隨其所應即為說法<p>舍利子。此是如來信解智力。無有邊際與虛空等。若諸住信菩薩。於佛如來種種信解最勝智力。聞已淨信。超越分別。離諸疑惑。後復生起身喜心喜適悅之相。發希有想<p>爾時世尊。重明斯義說伽陀曰<p class='lg'>　世間種種信解法　　過未現在無限量<br>　即彼信解如所思　　佛人中尊皆曉了<br>　若於貪法起信解　　而本住著瞋分位<br>　若瞋若癡義亦然　　佛隨信解皆明了<br>　住貪住癡等諸法　　隨心所持難思度<br>　相續無間遍所行　　能仁勝智皆明了<br>　若諸眾生下劣行　　還復信解廣大法<br>　行勝解劣義亦然　　佛調御尊皆明了<br>　若眾生取邪定聚　　來還所起亦復然<br>　所有三界解脫門　　佛隨信解皆明了<br>　所生色相種種異　　受用差別亦復然<br>　隨先業故報無差　　二足勝尊皆明了<br>　隨其信解了知已　　如其所應為說法<br>　第三勝解智力門　　佛子當生清淨信　</p><p>舍利子。如是如來第三信解智力。如來應供正等正覺以具勝智力故。了知勝處。於大眾中能師子吼轉妙梵輪。一切世間天人魔梵悉不能轉。無與如來同其法者<p>復次舍利子。云何如來種種界智力。謂佛如來。於種種界如實了知。若諸眾生於諸世間。以諸福行而為長養。如來悉能如實了知。若諸眾生以非福行而為長養。如來悉如實知。若諸眾生以不動行而為長養。如來悉如實知。若諸眾生修出離行。如來悉如實知。又舍利子。如來如實了知眼界色界眼識界。云何能知。謂佛了知內空外空內外空故。乃至意界法界意識界悉如實知。云何能知。謂佛了知內空外空內外空故。又舍利子。如來了知地界水界火界風界及虛空界。悉如實知。云何能知。謂如虛空故亦然了知。如來悉知欲界色界及無色界分別所起。知有為界是造作相。知無為界是無造作相。知雜染界是客塵煩惱相。知清淨界是自性明亮相。知諸行界是不如理作意無明相。知涅槃界是如理作意明智相<p>又舍利子。若諸界依止諸界安住。諸界隨順。諸界建立。諸界作用。諸界意趣。諸界寂定。諸界住著。如來一一如實了知。隨所知已即為說法。舍利子。此是如來種種界智力。如是勝力無有邊際。若諸住信菩薩。於佛如來如是智力。聞已淨信。超越分別離諸疑惑。後復生起身喜心喜適悅之相。發希有想<p>爾時世尊。重明斯義說伽陀曰<p class='lg'>　一切世間諸眾生　　以種種界為依止<br>　隨轉界趣義亦然　　佛無上尊皆明了<br>　福非福及不動行　　諸出離界義亦然<br>　隨諸界趣安住心　　涅槃無動常寂靜<br>　所有眼界及色界　　彼眼識界亦復然<br>　耳鼻舌身意界中　　如來如實皆明了<br>　於其法界了知已　　彼意識界亦復然<br>　了知諸法內外空　　此即能仁大智力<br>　地界水界及火界　　而彼風界亦復然<br>　如是諸界遍了知　　猶如虛空等無異<br>　所有欲界及色界　　彼無色界亦復然<br>　如來如是遍了知　　及彼分別所起等<br>　而彼虛空無邊際　　諸界無邊亦復然<br>　佛於一切雖遍知　　不起我心能了解<br>　了知諸界無所生　　亦知諸界無所滅<br>　如是諸界寂靜心　　無上丈夫皆明了<br>　如其虛空無邊際　　佛智無邊亦復然<br>　以無礙智悉了知　　種種信解皆解脫<br>　知心所起信解已　　俱胝眾生悉調伏<br>　如來第四力圓成　　佛子當生清淨信　</p><p>舍利子。如是如來第四智力。廣說乃至無與如來同其法者<p>復次舍利子。云何名為如來根勝劣智力。謂諸眾生所有根性若勝若劣。如來一一如實了知。云何能知。謂下根中根及彼利根。亦復遍知殊勝諸根乃至積集。分別從貪所起諸業根性。從瞋所起諸業根性。從癡所起諸業根性。如來悉如實知。如是分別諸業虛妄所起貪瞋癡等。皆如實知。如是分別諸根從貪瞋癡少分所起者。如來悉如實知。分別諸根從貪瞋癡廣大所起者。亦如實知。分別諸根從貪瞋癡執著所起者。亦如實知。若善因根性。若不善因根性。若不動因根性。若出離因根性。如來悉如實知<p>又舍利子。如來遍知一切眾生眼根耳根鼻根舌根身根意根。女根男根命根。苦根樂根憂根喜根捨根。信根精進根念根定根慧根。未知當知根已知根具知根。如是二十二根。如來悉如實知。又諸根中。若眼根因通耳根分位。非鼻根舌根身根。如來悉如實知。若耳根因通鼻根分位。若鼻根因通舌根分位。若舌根因通身根分位。若身根因通眼根分位。如是諸根因及分位。如來悉如實知。若諸眾生有布施根性修持戒行。如來了知自他根故。即為宣說布施之法。若諸眾生有持戒根性修布施行。如來了知自他根故。即為宣說持戒之法。若諸眾生有忍辱根性修精進行如來了知自他根故。即為宣說忍辱之法。若諸眾生有精進根性修忍辱行。如來了知自他根故。即為宣說精進之法。若諸眾生有禪定根性修勝慧行。如來了知自他根故。即為宣說禪定之法。若諸眾生有勝慧根性修禪定行。如來了知自他根故。即為宣說勝慧之法。總略乃至諸菩提分法。亦如是說。若諸眾生具聲聞根性。修緣覺乘行。如來了知自他根故。即為宣說聲聞乘法。若諸眾生具緣覺根性。修聲聞乘行。如來了知自他根故。即為宣說緣覺乘法。若諸眾生具大乘根性。而修聲聞緣覺乘行。如來了知自他根故。即為宣說大乘之法。若諸眾生具最上乘根性。修大乘行。如來了知自他根故。即為宣說最上乘法。若諸眾生具不堪任非法器根性。如來了知無所堪任非法器已。即當捐棄。若諸眾生有所堪任。是法器者。如來即為宣說正法。舍利子。如來於一切眾生中。若觀察諸根而悉了知。不觀察諸根亦悉了知。若出離根者而悉了知。不出離根者亦悉了知。隨諸眾生何等根性。若諸行法。若意樂因。若緣若障若究竟處。若最後根。如來一一皆如實知<p>爾時世尊。重明斯義說伽陀曰<p class='lg'>　趣向彼岸諸根性　　知眾生性及意樂<br>　世間諸根遍了知　　人中師子宣正法<br>　普觀下中上根器　　未曾有智而遍轉<br>　知解脫器諸眾生　　智宣勝法令開曉<br>　決定煩惱諸所起　　隨眾生根少或多<br>　如諸根性遍了知　　隨順宣說智行法<br>　若諸眾生具善根　　或具不善諸根者<br>　眼耳鼻舌身意根　　苦樂憂喜捨根性<br>　信進念定慧根等　　男女命根亦復然<br>　如其宣說彼信根　　餘根勝義亦如是<br>　根性所行及諸相　　隨眾生意而遍轉<br>　應根宣說勝法門　　智善明了諸苦法<br>　聲聞諸根難解脫　　唯佛菩提善出離<br>　聲聞不知佛智因　　為說菩提最勝力　</p><p>舍利子。此是如來第五智力。廣說乃至無與如來同其法者<p>復次舍利子。云何名為如來至處道智力。謂佛如來遍一切處所向之道。皆如實知。云何能知。若眾生界住正定聚者。住不定聚者。住邪定聚者。一一了知。若住正定聚眾生界者。所有因力及彼先行。而悉具足開明利根。如來知彼有所堪任是解脫器。隨昔因力而為說法。若住不定聚眾生界者。以彼緣力成熟相故。隨其所應說法教授即得解脫。若緣力未熟即不解脫。如來俟其因緣和合。值佛出世即為說法。彼於佛所得聞法已。深固勤行乃得勝果。若住邪定聚眾生界者。不修正業。根性癡暗非其正器。如來不為說法。以其無所堪任非解脫器。如來知已即當損棄。是故諸菩薩應當勤行被精進鎧。又舍利子。如來了知三種貪處。謂有貪處善相所起。復有貪處邊際相所起。復有貪處先因所起。如來了知三種瞋處。謂有瞋處惱害相所起。復有瞋處貪不滿意所起。復有瞋處宿習所起。如來了知三種癡處。謂有癡處無明因所起。復有癡處有身見因所起。復有癡處疑惑因所起。如來一一如實了知。又舍利子。如來於諸苦處。以迅速神通而能了知。以其利根故。或於苦處以遲緩神通而能了知。以其柔軟根故。又復如來於諸樂處。以迅速神通而能了知。以其利根故。或於樂處。以遲緩神通而能了知。以其柔軟根故。又於遲緩處。以遲緩神通而能了知。以障道故。於遲緩處以迅速神通而能了知。令得輕安故。於迅速處以遲緩神通而能了知。以無畢竟安隱故。於迅速處以迅速神通而能了知。以無別異故。又復有處。得決擇力圓滿非修習力。有得修習力圓滿非決擇力。有修習力及決擇力皆得圓滿。有修習力及決擇力皆不圓滿。如來一一如實了知。又復有處。意樂具足行不具足。有行具足意樂不具足。有意樂具足行亦具足。有意樂不具足行亦不具足。如來一一如實了知。又復有處。身業清淨非語非心。又復有處。心業清淨非身非語。又復有處。身語心業皆不清淨。又復有處。身語心業皆悉清淨。如來一一如實了知<p>舍利子。所有一切眾生於一切處。所作因業若動若寂。如來以無礙智。隨眾生轉。舍利子。如是如來至處道智力。無其邊際與虛空等。諸住信菩薩。聞已淨信。超越分別。離諸疑惑。後復生起身喜心喜適悅之相。發希有想<p class='juan'>
佛說大乘菩薩藏正法經卷第十一</p>
</body></html>
