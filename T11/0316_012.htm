<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
佛說大乘菩薩藏正法經卷第十二<p><span class='byline'>　　　　譯經三藏朝散大夫試光祿卿光梵大師賜紫沙門臣惟淨等奉　詔譯</span><br><p><b>　　<A NAME="n405"></A>如來不思議品弟四之六</b></p>
<p>爾時世尊重明斯義說伽陀曰<p class='lg'>　佛善了知至處力　　諸正定聚知彼因<br>　及不定聚諸眾生　　彼成熟相皆明了<br>　三種貪處佛善了　　瞋癡三種亦復然<br>　三種煩惱差別門　　佛悉了知因緣處<br>　苦處了知利根性　　遲緩神通柔軟根<br>　樂處利根亦復然　　佛悉了知遲緩相<br>　有遲緩處遲緩力　　或遲緩處利根性<br>　緩或迅速處遲根　　迅速神通無異相<br>　有決擇力無修力　　或有修力決擇無<br>　決擇修力或俱圓　　二種俱無皆明了<br>　有處意樂或圓具　　而復行業未能圓<br>　俱有俱無二種門　　佛能遍觀皆明了<br>　有處身業得清淨　　非語非心淨亦然<br>　或復語身清淨時　　非心清淨義如是<br>　或有清淨於心業　　非語非身義亦然<br>　或復語心清淨時　　非身清淨義如是<br>　身語心業皆清淨　　佛遍觀察悉能知<br>　如其所成寂靜門　　此佛弟六勝智力　</p><p>舍利子。此是如來第六至處道智力。如來以具勝智力故了知勝處。乃至世間無與如來同其法者<p>復次舍利子。云何名為如來禪定。解脫等持等至染淨所起智力。謂佛如來於自於他。所有禪定解脫等持等至染淨等法。悉如實知。云何能知。所有一切眾生諸雜染法若因若緣。悉如實知。及彼眾生諸清淨法。若因若緣亦如實知。云何是因。云何是緣。謂即一切眾生諸雜染中。不如理作意是因。無明是緣。無明為因行為緣。行為因識為緣。識為因名色為緣。名色為因六處為緣。六處為因觸為緣。觸為因受為緣。受為因愛為緣。愛為因取為緣。取為因有為緣。有為因生為緣。生為因所緣為緣。煩惱為因業為緣。見為因愛為緣。隨眠為因所起為緣。一切眾生諸雜染處。此如是因。此如是緣。如來一一皆如實知。又因緣者。所有一切眾生。於清淨法中有二因二緣。若諸眾生聞他隨順語言音聲。即能各各深固作意。於三摩地能善觀想。善住心一境性。又二因二緣者。謂所起智及未起智。又二因二緣者。謂伺察生法不證涅盤。又二因二緣者。謂明行具足取證解脫。又二因二緣者。謂修習解脫門自性解脫智。又二因二緣者。謂盡智無生智。又二因二緣者。謂真實覺了。真實所得。如是一切眾生於清淨法中。有如是因有如是緣。如來一一皆如實知。又舍利子。所有一切眾生有其多種。清淨所緣雜染所緣。有取清淨所緣者。如實伺察故。有取雜染所緣者。如實伺察故。有雜染所緣中取清淨所緣者。如實伺察故。有清淨所緣中取雜染所緣者。增上慢所執故。舍利子。如來勝智廣大無邊。而能遍轉如實遍知。所謂離諸罪業尋伺善法。入離生喜樂初禪定門。從初禪定入至滅受想定起。乃至從滅受想定入還至初禪定起。八解脫者。謂順入逆入及逆順入。何等為八。一者有色觀諸色解脫。二者內無色想觀外諸色解脫。三者淨解脫身作證具足住。四者空無邊處解脫。五者識無邊處解脫。六者無所有處解脫。七者非想非非想處解脫。八者滅受想解脫。此八解脫。若順若逆。等持等至及三昧耶皆能觀想。然佛如來。於三摩地悉無分別。亦無所緣及彼所入。如來於一三摩地中。遍入一切三摩地門。從一定起。諸定亦然。如來於等引心。無相續轉。無所得心。無能觀心。所有一切緣覺三摩地。出過聲聞三摩地。菩薩三摩地。出過緣覺三摩地。諸佛三摩地。出過菩薩三摩地。何以故。如來增上勝智悉遍轉故。若發聲聞心者。諸有語言及教授法。如來悉知。若發緣覺心者。若發菩薩心者。亦如實知。隨其所應說法教授。舍利子。此是如來弟七禪定解脫等持等至染淨所起智力。無邊無際與虛空等。諸住信菩薩。聞已淨信。超越分別。離諸疑惑後復生起身喜心喜適悅之相。發希有想<p>爾時世尊。重明斯義說伽陀曰<p class='lg'>　諸有眾生雜染性　　及諸眾生清淨因<br>　大無畏尊悉了知　　知已隨應為說法<br>　而諸煩惱所因者　　從彼無明緣所生<br>　無明為因行為緣　　乃至有支生諸苦<br>　一切煩惱諸根本　　源由不如理作意<br>　從是因緣生有支　　佛善了故為開曉<br>　諸業根本所謂行　　無明及識而為緣<br>　乃至諸苦有支生　　隨他音聲起諸法<br>　深固作意而內觀　　審知二因及二緣<br>　眾生如實覺了因　　以彼因故能寂止<br>　眾生若求解脫因　　應當善觀諸緣法<br>　調御聖尊悉了知　　深固安住戒清淨<br>　如應審諦觀空法　　而善修習解脫門<br>　解脫三有苦難中　　如實清淨善開曉<br>　眾生信佛清淨法　　空無相願解脫門<br>　三摩缽底復善宣　　聲聞緣覺諸禪定<br>　眾生備具諸煩惱　　佛說禪定解脫門<br>　無染弟七力圓成　　能調難調佛善說　</p><p>舍利子。如是如來第七智力。如來以具勝智力故。了知勝處。乃至無與如來同其法者<p>復次舍利子。云何名為如來宿住隨念智力。謂佛如來以無上智。若自若他。無數多種諸宿住事。隨念了知。若一生若二生。三四五生。若十二十三四五十。百生千生及百千生。乃至無數俱胝那庾多百千生事。隨念悉知。若成劫若壞劫。若成壞劫。乃至無數成壞劫中。於某方某處。往昔世中諸有眾生。如是名字。如是種族。如是姓氏。如是狀貌。如是色相。如是形體。如是壽量。如是久住。如是苦受。如是樂受。於某處滅。於某處生。復於某處滅已。復某處生。若有表示。若無表示。若自若他。有無數多種宿住隨念等事。若諸眾生有如是因。由彼因故。諸所從來。如來一一如實了知。知已為說法要。所有一切眾生過去心行。如來悉能任持了知。若心相續。若心所緣。若心生起。於所緣心不壞不滅。舍利子。如來於一眾生。心相續知故。乃至於何等心。而悉相續。如實了知。從某心起。設經殑伽沙數等劫說不能盡。是故應知。諸佛如來了知一切眾生心行。無其邊際。經俱胝劫說不能盡。如來無上勝智亦無邊際。舍利子。如是如來宿住隨念。作證智力不可思議。無有等比無其限量。不可算數不可記說。於諸眾生無邊際處。以佛神通智力隨念能知。若諸眾生隨所生起種諸善根。若佛乘。若緣覺乘。若聲聞乘。若諸善法。如來隨念而悉能知。如來以大威力。隨諸眾生善根所緣。即為說法。令彼眾生不退轉於阿耨多羅三藐三菩提果。如其信解皆得出離。若發聲聞乘心。若發緣覺乘心。若發無上正等菩提之心。舍利子。此是如來弟八宿住隨念作證智力。無其邊際與虛空等。諸住信菩薩。聞已淨信。超越分別離諸疑惑。乃至發希有想<p>爾時世尊。重明斯義說伽陀曰<p class='lg'>　百俱胝劫無邊際　　佛世燈照宿住事<br>　遍知自他五類心　　如觀掌中菴摩果<br>　壽量劫數及色相　　生滅眾生所起因<br>　具法器者亦悉知　　過去無邊無際等<br>　世間眾生心心所　　相續所生無間斷<br>　聖尊大智遍了知　　過去無量諸心法<br>　一眾生心佛知已　　殑伽沙數等亦然<br>　三有無際復無邊　　乃至後際不可盡<br>　如是所行智無盡　　無數亦復無限量<br>　世尊智海廣無邊　　悉知眾生善意樂<br>　尊重能仁具無量　　神通智力悉廣大<br>　如昔所修善法因　　以威神力能思念<br>　如是無量大福事　　三種智通善思念<br>　安住不退轉大心　　已修勝行解脫道<br>　善逝正智無邊量　　能知一切眾生心<br>　第八智力廣無邊　　佛子當生清淨信　</p><p>舍利子。如是如來弟八智力。如來以具勝智力故。了知勝處。乃至無與如來同其法者<p>復次舍利子。云何名為如來天眼隨念作證智力。謂佛如來以無上智清淨天眼過於肉眼。觀見世間一切眾生。生時滅時。尊貴卑賤。善相惡相。趣向善趣趣向惡趣。隨諸眾生業報成熟所受其果。如來悉知。又若眾生身語意業作諸不善。毀謗賢聖起諸邪見。以其積集邪見因故。身壞命終墮於惡趣地獄餓鬼傍生趣中。若諸眾生身語意業作諸善行。不謗賢聖起於正見。以其積集正見因故。身壞命終生天界中。又復如來清淨天眼。遍觀十方一切佛剎。如虛空界無其邊際。亦如法界無有限量。不可記說所有十方殑伽沙數等一切佛剎。如來智光而悉照現。或見一切大火炎熾。或見一切成壞等相。或見眾生光明中來。或見眾生生時滅時。或見菩薩光明中現。或見菩薩從兜率天沒來生人間降神母胎。菩薩生已即行七步。所有菩薩住胎入胎悉能觀見。或見諸佛世尊光明中現。或見菩薩成正覺果。或見諸佛轉大法輪。或見諸佛厭捨壽命所有緣行入大涅盤。或見諸聲聞眾光明中現。又見聲聞趣證涅盤。或見諸緣覺眾光明中現。又見緣覺現諸神通作大清淨。或有眾生不能乘佛光明來者。謂外道眾及五通仙眾。不與聲聞緣覺菩薩相等。是故不能乘光而來。以佛清淨最上天眼智力光明。亦悉乘光而來。或復如來現車輪量廣大光明。有諸眾生乘光而來。如是乃至三千大千世界。無量無邊遍眾生界。一切天人悉於如來智光中現<p>又舍利子。如來清淨天眼。遍觀一切佛剎諸眾生界。何等眾生所應化度。隨其觀已有應度者。佛即為現其前而化度之。是彼眾生既得度已。餘諸眾生亦悉不知。舍利子。此是如來第九天眼作證智力。無其邊際與虛空等。諸住信菩薩聞已淨信。廣說乃至發希有想<p>爾時世尊。重明斯義說伽陀曰<p class='lg'>　善逝天眼淨無垢　　俱胝劫集善業因<br>　佛眼觀照遍十方　　佛剎廣大不思議<br>　若成若壞諸事相　　或見炎熾大火鬘<br>　或見多界渾然空　　佛自然智皆明照<br>　廣大難思眾生界　　若色無色亦復然<br>　或墮善趣惡趣中　　佛自然智皆明照<br>　現在俱胝諸如來　　及已涅盤諸聖尊<br>　并諸緣覺與聲聞　　佛自然智皆明照<br>　菩薩為欲利眾生　　諸所修行菩提行<br>　覺智明達無攝藏　　佛自然智皆明照<br>　如是善逝無垢眼　　眾生微細悉能觀<br>　第九智眼力難思　　佛子應當生淨信　</p><p>舍利子。如是如來第九智力。如來以具勝智力故。了知勝處。乃至無與如來同其法者<p>復次舍利子。云何名為如來漏盡作證智力。謂佛如來以無上智力。諸漏悉盡非漏隨增。心善解脫慧善解脫。證自通已隨諸所行。我生已盡梵行已立所作已辦不受後有。如來以是漏盡智力。清淨明亮悉斷一切種子習氣。不與一切聲聞緣覺而相等比。聲聞漏盡者。有其限量不斷習氣。緣覺漏盡者。亦有限量捨離大悲及離辯才。如來漏盡者。諸相具足一切種子習氣皆悉除斷。大悲攝受無畏辯才深善伺察。一切世間無勝過者。住一心相和合所成。何以故。如來已無業種子故。無煩惱種故。於威儀道無過失故。其猶虛空清淨澄瑩。煙雲塵霧悉不能染。如來漏盡智力亦復如是。一切煩惱種子悉不能染。如來安住如是清淨漏盡智力。已盡諸漏說漏盡法。亦復宣說斷取著法。令諸眾生了知一切。虛妄分別諸所取著。而悉不起。普令眾生如實伺察。如來以善方便說譬喻法。令諸眾生於彼諸漏不實法中如實知已。於一切法無少法可取。於諸取著而悉寂止。舍利子。如來了知一切眾生諸漏所集。諸漏滅法諸漏向滅之道。如來如實知已。隨其所應為說法要。諸住信菩薩。於佛如來漏盡作證智力。聞已淨信。超越分別離諸疑惑。乃至發希有想<p>爾時世尊。重朋斯義說伽陀曰<p class='lg'>　漏盡智力佛圓具　　廣大無量淨無障<br>　成滿十力勝智門　　趣證無上菩提果<br>　不同聲聞漏盡智　　種習限量結縛障<br>　人中最上最勝尊　　蠲除種習及限量<br>　所有緣覺漏盡智　　捐捨大悲及辯才<br>　世尊漏盡智圓成　　大悲辯才皆無量<br>　佛善安住漏盡智　　悉知世間漏不實<br>　於一切法虛妄中　　此理如應皆善了<br>　悲念世間極苦惱　　說法無我空無常<br>　虛假不實諸相中　　應觀最上寂靜地<br>　無我無人無眾生　　作者受者悉皆無<br>　於一切法虛妄中　　佛悲心觀解脫道<br>　如來已離諸疲懈　　實智亦無忘失法<br>　能仁常住相應門　　廣利世間宣正法<br>　十力能摧於他法　　十力無邊等虛空<br>　善能安住十力尊　　轉最上輪無等比　</p><p>舍利子。如是如來十種智力。如來以具十智力故了知勝處。於天人世間能師子吼。轉妙梵輪。所有一切天人魔梵悉不能轉。無與如來同其法者。諸住信菩薩。於佛如來不可思議最勝智力。應當淨信。超越分別離諸疑惑。後復生起身喜心喜適悅之相。發希有想<p class='juan'>
佛說大乘菩薩藏正法經卷弟十二</p>
</body></html>
