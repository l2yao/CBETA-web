<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
佛說大乘菩薩藏正法經卷第十四<p><span class='byline'>　　　　西天譯經三藏朝散大夫試光祿卿傳梵大師賜紫沙門臣法護等奉　詔譯</span><br><p><b>　　<A NAME="n409"></A>如來不思議品第四之八</b></p>
<p>復次舍利子。云何名為如來大悲之心不可思議。諸住信菩薩聞是說已。應生淨信超越分別離諸疑惑。乃至發希有想<p>舍利子。如來大悲心者。所謂不捨一切眾生。常行悲愍為成熟故。隨悲心轉而無不轉。是故當知。如來大悲之心。無有限量不可思議。復無等比。亦無數量。不可稱說。最為甚深。如其語業不能宣說。何以故。隨佛如來所證菩提亦然。如是為諸眾生起大悲心。隨如是菩提即如是大悲。舍利子。云何如來得證菩提。如來無根本無所住故。乃證菩提。云何名根本。復何名住。謂有身見為根本。依虛妄分別而住。如來以其菩提平等故。平等了知。二法亦悉平等。是故說名無住無根本。如來由是現成正等菩提。而諸眾生於無住無根本法。不能了知。如來為令一切眾生悉覺了故。乃於眾生轉大悲心<p>又舍利子。菩提者寂靜近寂。由如是故我成正覺。何名寂靜何名近寂。內謂寂靜外謂近寂。所以者何。謂眼空故我我所無自性。此名寂靜。如是耳鼻舌身意空故。我我所無自性。此名近寂。知眼空已色無所取。此名寂靜。乃至知意空已法無所取。此名近寂。而諸眾生於此菩提寂靜等法。不能了知。如來為令一切眾生悉覺了故。乃於眾生。轉大悲心<p>又舍利子。菩提者自性明亮。由如是故。我成正覺。云何名為自性明亮謂由自性無所染故。與虛空等。虛空自性周遍一切。以虛空平等故。一切法平等。畢竟自性如是明亮。此明亮性所應覺了。諸愚夫異生。以客塵煩惱之所染故。於此自性明亮法中。不能了知。如來為令一切眾生悉覺了故。乃於眾生轉大悲心<p>又舍利子。菩提者無出無入。由如是故我成正覺。何名無出。以無相故無出又無出者。一切法無捨故。無入者。一切法無取故。如來於是無出無入法中。平等觀照。如來無此無彼。一切法離彼此故。是故如來現成正覺。如是無出無入法中。而諸眾生不能了知。如來為令一切眾生悉覺了故。乃於眾生轉大悲心<p>又舍利子。菩提者無相無所緣。由如是故我成正覺。何名無相何名無所緣。謂眼識無所得。名為無相色無所觀。名無所緣。乃至意識無所得。名為無相。法無所觀。名無所緣。舍利子。此無相無所緣法。是諸聖境界。何名聖境界。謂即三界是聖境界。若諸聖境界。彼即無境界。而愚夫異生不能了知。如來為令一切眾生悉覺了故。乃於眾生轉大悲心<p>又舍利子。菩提者非過去未來現在。三世平等三輪清淨。由如是故我成正覺。何名三輪清淨。謂過去心無轉。未來識無覺了。現在意無動。而心意識都無所住。過去無分別。未來無領納。現在無戲論。此三平等三輪清淨之法。而諸眾生不能了知。如來為令一切眾生悉覺了故。乃於眾生轉大悲心。又舍利子。菩提者是無為。由如是故我成正覺。謂非眼識所知。乃至非意識所知。此名無為。無為即無生無滅無住。此說亦名三輪清淨。是即無為。然於有為之法亦悉了知。何以故。一切法自性彼即無性。無性即無二。無為之法。亦非身證。而諸眾生不能了知。如來為令一切眾生悉覺了故。乃於眾生轉大悲心<p>又舍利子。菩提者是無差別句。由如是故我成正覺。何名無差別。復何名句。謂如所說名句。無住名無差別。法界名句。無種種性名無差別。實際名句。無動性名無差別。空名為句。無所得名無差別。無相名句。無尋伺名無差別。無願名句。無分位名無差別。無眾生名句。無眾生自性名無差別。虛空名句。無所得名無差別。無生名句。無滅名無差別。無為名句。無所行名無差別。菩提名句。近寂名無差別。涅盤名句。無所轉名無差別。舍利子。此如是等。而諸眾生不能了知。如來為令一切眾生悉覺了故。乃於眾生轉大悲心<p>又舍利子。菩提者非身心可證。何以故。是身無知無作無轉。如草木瓦礫。是心如幻如水月陽焰。應當覺了。身心若然即是菩提。此乃世俗所行。亦非菩提有少法可說。若身若心。若法若非法。若真實若不真實。若誠若妄。悉無言說。何以故。菩提無言說故。彼一切法亦無分位可容言說。猶如虛空了無分位。無言說故。菩提亦然了無分位亦無言說。舍利子。若其如實審伺察時。彼一切法本無言說。法無言說亦非無說。此諸法理。而諸眾生不能覺知。如來為令一切眾生悉覺了故。乃於眾生轉大悲心<p>又舍利子。菩提無取亦無含藏。何名無取何名無含藏。謂知眼故名為無取。色無所觀名無含藏。乃至了知意故名為無取。法無所得名無含藏。舍利子。如來以無所取無含藏故。現成正覺。又眼無所取。色無含藏。識無所住。乃至意無所取。法無含藏。識無所住。彼無住識。於彼一切眾生心住。此云何知。謂有四種法。於一切眾生心住。何等為四。謂色中住受想行中一切眾生心住。如是四法眾生心住。然其所住亦即無住。如來了知如是無住之法真實之際。而諸眾生不能覺了。如來為令一切眾生悉覺了故。乃於眾生轉大悲心<p>又舍利子。菩提是空增語。以其空故菩提亦空。諸法亦空。如來以其諸法空故。現成正覺。亦非空故空有所證。若空若菩提同一理智而無有二。以空及菩提本無二故即無種類之法。以其諸法無二無種類故。即無名無相無行。畢竟無行無集法中。此說名空。是中悉離執見取著。而於勝義諦中。無有少法可得。以如是故。乃說名空。此所說空如虛空故。即此虛空欲說為空。而亦無言可說為空。空亦無言而可說故。於是空中若解入者。乃一切法假名施設。然其名字而不在方亦不離方。如其假名不在方不離方故。由是諸法假名施設。一切法亦然。而不在方亦不離方。如來如實了知。本來如是無生無起。如實知已。自性解脫無縛無解。而愚夫異生於如是法不能了知。如來為令一切眾生悉覺了故。乃於眾生轉大悲心<p>又舍利子。菩提如虛空故。而悉平等無高無下。菩提亦然等無高下。若知諸法畢竟都無。亦復無高無下可說。舍利子。如來以一切法無高無下故。現成正覺。雖有所成亦無微塵許法。若高若下而可施作。如實智知無此彼法。何名如實智。謂無根本法雖有所生而無攝受。亦無主宰。以無主宰無攝受故。若生不生隨緣所轉。然於是中無法可轉。亦非無轉。如來於法而亦不說斷滅之相。如是無斷滅法。而諸眾生不能了知。如來為令一切眾生悉覺了故。乃於眾生轉大悲心。又舍利子。菩提是如所說句。何名如所說句。如其菩提。色法亦然。而不難真如。如其菩提。受想行識亦然。亦不離真如。如其菩提。地界水界火界風界空界亦然。亦不離真如。如其菩提。眼界色界眼識界乃至意界法界意識界亦然亦不離真如。由是施設。此如是等諸聖法門。所謂蘊處界等。如來以如實法故現證菩提。以無顛倒法故現證菩提。如其先說中後亦然。先際無生後際無去中際性離。如是如所說句中。如說一法多法亦然。如說多法一法亦然。如其所說若一若多都無所得。如是如所說句。而諸眾生不能了知。如來為令一切眾生悉覺了故。乃於眾生轉大悲心<p>又舍利子。菩提入相入無相。何名為相何名無相。此說相者。謂即所起一切善法。無相者即一切法都無所得。又相者。謂心無所住分位。無相者即無相三摩地法。又相者即思惟稱量算數伺察。無相者即出過稱量。云何出過稱量。謂識業無故。又相者謂有為伺察。無相者即無為作證。此相無相法。愚夫異生不能解入亦復不知。如來為令一切眾生悉覺了故。乃於眾生轉大悲心<p>又舍利子。菩提者無漏無取。何名無漏何名無取。此說無漏者。謂離四種漏法。一離欲漏二離有漏。三離無明漏。四離見漏。無取者謂離四取。一離欲取。二離我語取。三離見取。四離戒禁取。如是四取。一切皆由無明覆蔽。愛水滋潤。我見執取蘊處界法。如來了知彼我語取為根本故。得我清淨已。一切眾生亦悉清淨。若其清淨即無少法而可分別。若無分別即能深固作意若深固作意相應。即無明不能起發。由其無明不起發故。即十二有支亦復不起。彼即無生彼即決定。若其決定即調伏義。是即勝義。勝義諦中即無補特伽羅義若無補特伽羅義。即是不可說義。若不可說義即緣生義。若緣生義即正法義。若正法義即如來義。由如是故。當觀諸法皆從緣生。若能見法即見如來。如其所見若如實伺察。即無少法可見。若無法可見。即見無相及無所緣。若如是見即真實見。如來由此法故現成正覺。平等故平等。如是無漏無取之法。愚夫異生不能了知。如來為令一切眾生悉覺了故。乃於眾生轉大悲心<p>又舍利子。菩提清淨無垢無著。何名清淨何名無垢何名無著。謂空是清淨。無相是無垢。無願是無著。無生是清淨。無作是無垢。無起是無著。自性是清淨。圓淨是無垢。明亮是無著。無戲論是清淨。離戲論是無垢。戲論近寂是無著。真如是清淨。法界是無垢。實際是無著。虛空是清淨。寥廓是無垢。廣大是無著。知內是清淨。外無所行是無垢。內外無所得是無著。知蘊是清淨。界自性是無垢。處離諸業是無著。過去盡智是清淨。未來無生智是無垢。現在法界安住智是無著。舍利子。此清淨無垢無著。有其一法而能普攝。謂寂靜句。若寂靜即遍寂。若遍寂即近寂。若近寂即無寂。此是牟尼聖尊所說<p>又舍利子。如虛空故菩提亦然。如菩提故諸法亦然。如諸法故眾生亦然。剎土亦然。涅盤亦然。此即名為涅盤平等。是一切法畢竟邊際清淨正因。無所對治離對治因。本來清淨。本來無垢。本來無著如來了知彼一切法若色無色本如是故。現成正覺。觀諸眾生界清淨無垢無著故。即起遊戲神通。乃於眾生轉大悲心。舍利子當知。如來大悲之心清淨無垢無著。於諸眾生常所運行。然無發悟。無所生起。無所觀矚。普盡十方一切世界。舒坦無礙。舍利子。如來大悲無邊無際與虛空等。若欲知其虛空邊際。即知如來大悲邊際。諸住信菩薩得聞如來不可思議大悲心已。應生淨信超越分別離諸疑惑。乃至發希有想<p>爾時世尊。重明斯義。說伽陀曰<p class='lg'>　以無根本無住法　　現證菩提佛所宣<br>　如所覺了亦復然　　為諸眾生廣宣說<br>　知內眼根名為空　　知外色法空亦然<br>　寂靜近寂妙法門　　佛證菩提如是說<br>　彼諸眾生不覺了　　毘缽舍那奢摩他<br>　開覺句義為眾生　　佛大悲心方便轉<br>　諸法自性本明亮　　菩提清淨等虛空<br>　為彼眾生不了知　　佛大悲心方便轉<br>　一切眾生多執取　　不能如理而相應<br>　無入無出妙法門　　佛證菩提如是說<br>　為諸眾生不了故　　如來乃起大悲心<br>　諸法無相無所緣　　此是諸聖之境界<br>　諸愚夫為非境界　　佛證菩提方便宣<br>　而諸異生不了知　　為開覺故由斯說<br>　如來為諸眾生故　　隨應所起大悲心<br>　無為自性妙法門　　本來不生亦不滅<br>　當知彼法無所住　　時中三種相應相<br>　而諸愚夫不了知　　諸法有為自性故<br>　隨應所起大悲心　　為令了知此理法<br>　菩提非身所覺知　　非心覺故亦如是<br>　身本自性無知覺　　心如幻法亦復然<br>　而彼愚夫不了知　　如是身心自性故<br>　隨應所起大悲心　　為令了知此理法<br>　佛證最上勝菩提　　自然智尊坐道樹<br>　坐已普觀眾生界　　旋轉種種惡趣中<br>　佛見極生哀愍心　　生死輪中大悲轉<br>　憍慢等法所迷著　　見網纏覆苦計樂<br>　無常不淨我眾生　　此等顛倒而計執<br>　佛見極生哀愍故　　於取著中大悲轉<br>　癡蓋遍覆三有中　　暗冥悉無光明照<br>　如日光明雲所覆　　無垢智光悉隱蔽<br>　佛見極生哀愍心　　生死輪中大悲轉<br>　貪愛故生諸惡趣　　破壞正道而極壞<br>　地獄傍生餓鬼中　　眾生業故皆墮落<br>　如先佛說諸正道　　開明顯示為眾生<br>　佛見極生悲愍心　　生死輪中大悲轉<br>　了知諸法如實性　　廓然明照等虛空<br>　如佛所說諸世間　　不知最上清淨法　</p><p>舍利子。如是所說。是為如來不可思議大悲之法。諸住信菩薩聞是法已。應生淨信超越分別離諸疑惑。後復生起身喜心喜發希有想<p class='juan'>
佛說大乘菩薩藏正法經卷第十四</p>
</body></html>
