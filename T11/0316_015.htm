<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
佛說大乘菩薩藏正法經卷第十五<p><span class='byline'>　　　　西天譯經三藏朝散大夫試光祿卿傳梵大師賜紫沙門臣法護等奉　詔譯</span><br><p><b>　　<A NAME="n411"></A>如來不思議品第四之九</b></p>
<p>復次舍利子。如來所有十八不共佛法。諸住信菩薩聞是說已。應生淨信超越分別離諸疑惑。乃至發希有想。而是十八種法。如來以具足故了知勝處。於大眾中作師子吼轉妙梵輪。餘諸沙門婆羅門悉不能轉。所有一切世間天人魔梵。無與如來同其法者。云何名為如來十八種法。一者如來三業無諸過失。所謂身無過失故。若智若愚無與如來同法語者何以故。佛世尊者身業清淨無諸過失。如來身相端直。諸威儀道進止可觀。若向若背若屈若伸都無缺失。被僧伽梨執持應器。而僧伽梨衣離地四指。毘藍婆風不能吹鼓舉足下足行住坐臥威儀如法。於城邑聚落。若入若出下足按地。而不損觸千幅輪相。於虛空中。雨眾蓮華及諸妙香。又復如來足按地時。傍生趣中諸眾生類。於七夜中悉得快樂。命終之後得生天界。佛身光明普遍照耀。下至阿鼻地獄。彼諸眾生蒙光照觸皆獲樂受。此名如來身無過失。又復如來語無過失。此語無過失者。若智若愚無與如來同法語者。何以故。舍利子。如來所出語言悉知時故。是如實語。誠諦語。平等語。如說能行語。無眾雜語。令諸眾生歡喜語。無重複語。善文善義妙莊嚴語。以一語言音聲。隨諸眾生種種意樂。咸生歡喜語。此名如來語無過失。又復如來心無過失。此心無過失者。若智若愚無與如來同法語者。何以故。舍利子。如來雖常住等引心。而不捨離一切佛事。常所施作心無所觀。於一切法。無礙知見而常運轉。此名如來心無過失。即以如是心無過失之法。為諸眾生亦然宣說。普令斷除諸心過失。此等是名如來第一不共佛法<p>舍利子。如來心無愛著。所有一切魔及魔眾。并餘邪異外道。於佛如來伺不得便。何以故。如來若順若逆若尊重若損害。皆已離故。一切眾生若起尊重。心亦不高。若不尊重。心亦不恚。如來諸所作事已作見作。悉無流散不起愛著。亦復不與世間相違。以如來心無愛著故。修無諍行。如來無我無執無取離諸結縛。是故如來無所愛著。以其無故。為諸眾生亦然宣說斷愛著法。此是如來第二不共佛法。復次舍利子。如來無失念。若有失念即有癡暗以其如來無癡暗故。即於禪定解脫等持等至。悉無障礙。所有一切眾生心行動轉。普觀察已。即為如應宣說法要。由無忘失故。於諸法義樂說辯才。及無礙解皆無忘失。如來於過去未來現在。具無礙智見故。自解了已即為眾生。廣大宣說過去未來現在無礙智見無忘失法。此是如來第三不共佛法<p>復次舍利子。如來常住三摩呬多。若行若住若坐若臥若食。食已或復默然。心無所得。如來已得甚深三摩地法及最上波羅蜜多。能觀所觀悉無障礙。所有一切眾生及眾生聚中。悉不能觀如來之心。唯除如來加持力故。如來常住三摩呬多心已。即為眾生。如應宣說三摩地中清淨捨法。此是如來第四不共佛法<p>復次舍利子。如來無種種想。不於種種想及諸境界而住其心。何以故。如來於剎土中。無種種想。剎土如虛空。無有盡故。於眾生中無種種想。眾生自性無種種故。於諸佛中無種種想。法界無差別平等智故。於諸法中無種種想。離貪法故。如來於眾生中。見具戒者不起敬心。見毀戒者不起慢心。不饒益者現起饒益。無不饒益普饒益故。不調伏者平等調伏。邪定聚者亦不輕慢。如來於一切法中。起平等行。此名如來無種種想。即以此法為諸眾生。宣說斷除種種之想。此是如來第五不共佛法<p>復次舍利子。如來於諸捨法無不決擇。何以故。如來於修道者而行捨法。非修道者亦不棄捨。於修心者而行捨法。非修心者亦不棄捨。於修戒者而行捨法。非修戒者亦不棄捨。於修慧者而行捨法。非修慧者亦不棄捨。於智行捨不棄愚癡。捨出世間不棄世間。於聖出離者而行捨法。非聖出離者亦不棄捨。如來轉妙梵輪而行捨法。於諸眾生亦不捨離大悲之心。如來自所證成平等捨法。不假對治而能隨順。舍利子。又復如來於捨法中無高無下。亦無所住。已得不動離於二法。無出無入。依時而捨不越於時。無動搖無別異無分別無所觀。無和合無表示。無實無虛。無誠無妄。亦無領納。如是如來捨法具足。即以是法為諸眾生。廣大宣說令捨法圓滿。此是如來第六不共佛法<p>復次舍利子。如來所欲無減。何名為欲。謂善法欲。復何名無。謂即如來大慈心欲無減。大悲心欲無減。說法欲無減。化度眾生欲無減。成熟眾生欲無減。伺察欲無減。教示菩薩欲無減。令三寶種不斷欲無減。如來所欲所向智為先導。如是等如來所欲。皆為令彼一切眾生。圓滿無上一切智果。如其所應宣說法要。此是如來第七不共佛法<p>復次舍利子。如來精進無減。以其如來精進力故。普為化度一切眾生不捨精進。令聽法者不生疲倦。如來於聽法者亦無所得觀其法器。如來隨應為說法要。不生疲懈亦無中止。當說法時不念飲食。於其中間不捨眾生。如來過度殑伽沙數等諸佛剎。其中若有一眾生未化度者。如來身語心業悉無疲倦。三業輕安發起精進。如理勤行令諸眾生得聖解脫。是為如來為諸眾生大精進力。此是如來第八不共佛法<p>復次舍利子。如來於一切處。一切種諸念無減。如來正念悉無忘失。何以故。諸佛如來相續現證阿耨多羅三藐三菩提果。所有一切眾生。過去未來現在諸心。如來悉能任持觀察。如來於諸念中。畢竟不復有所忘失。隨諸眾生一切心行。而悉了知。如來不復思想觀視。正念無減。住三聚法了眾生根。解入眾生一切意樂。觀眾生行。如來亦無思惟伺察。說法無斷。所以者何。隨其如來念無減故。念即寂靜悉無忘失。即以是法為諸眾生廣大宣說。此是如來第九不共佛法<p>復次舍利子。如來等持無減。所有如來等持之法。即是一切法平等。如其所說諸法平等。何名如來等持無減。謂若真如平等即等持平等。若等持平等即諸如來平等。若入是平等法門。此即說名三摩呬多。若貪際平等。即離貪際平等。若瞋際平等。即離瞋際平等。若癡際平等。即離癡際平等。若有為際平等。即無為際平等。若生死際平等。即涅盤際平等。若入是平等法門。即名如來等持無減。何以故。由等持無減故即畢竟無減。又復如來等持之法。非眼相應。非耳鼻舌身意相應如來於其諸根無所缺壞。不依止地界。亦不依止水火風界。不依止欲界色界無色界。不依止此界他界。以無依止故即無所減。是為畢竟無減。以其如來等持無減故。即以此法為諸眾生廣大宣說。普令眾生獲得如來等持法門。此是如來第十不共佛法<p>復次舍利子。如來慧無減。如來勝慧云何能知。謂一切法不隨他信智。無眾生壽者補特伽羅於法有所得智。無盡無礙解善巧之智。分別句義智。於一句中入百千劫加持宣說智。隨諸所問各各宣說斷疑惑智。於一切處無障礙智。建立三乘善宣說智。八萬四千心行悉了知智。八萬四千法蘊隨應說智。如是如來最上勝慧。無邊無際說不能盡。如其如來勝慧無減。即為眾生廣大宣說慧無盡法。此是如來第十一不共佛法<p>復次舍利子。如來解脫無減。何名如來解脫無減。所謂隨應悉令解脫。諸聲聞眾聞聲解脫。諸緣覺眾。覺悟緣生而得解脫諸佛世尊離諸障礙二取解脫。此說解脫者。先際諸佛已往。後際諸佛未至。現在諸佛不住。由是眼色二取解脫。耳聲鼻香舌味身觸二取解脫。無取無著無依止解脫。心自性明亮故。智亦復然。此說名為一心相中相應勝慧如來由是。現證阿耨多羅三藐三菩提果。如其所證即以此法。為諸眾生廣大宣說。此是如來第十二不共佛法<p>復次舍利子。如來一切身業智為先導。隨智所行。以其如來身業具足故。一切眾生見佛身者悉得調伏。聞佛說法者悉得調伏。觀佛默然者悉得調伏。睹佛受食者悉得調伏。見佛威儀者悉得調伏。瞻佛眾相者悉得調伏。觀佛妙好者悉得調伏。瞻佛不可見頂相及放光者。悉得調伏。見佛舉足下足於城邑聚落若入若出者。悉得調伏。諸佛如來於四威儀道中。而無不為眾生作調伏事。此名如來身業智為先導隨智慧行。此是如來第十三不共佛法。復次舍利子。如來一切語業智為先導隨智慧行。何以故。諸佛世尊不說虛假之法。說無斷法。善樂說法。如來諸有語言。未知者令知。無高無下無紆煩語。無屈曲語。無麤澀語。無惡戾語。無巇嶮語。善柔軟語。無衰朽語。無輕動語。無嬈惱語。無迅速語。無遲緩語。善分明語。善演說語。善了知語。妙說相妙音聲。無破缺無過失。極甘美廣大殊妙。無塵離塵。無垢無暗。顯煥無礙。和合明亮。神通無劣。音響不破。能生妙樂。身得歡喜。心極信順。息除貪愛。息除瞋恚。息除愚癡。降伏惡魔。制諸罪業。息邪異語。止不了語。如擊鼓音聲。如迦陵頻伽聲。如帝釋聲。如梵王聲。如海潮聲。如雲雷聲。如地振聲。如鴈王聲。如孔雀王遊戲聲。如拘枳羅聲。如命命鳥聲。如鹿王聲。如箜篌聲。分明解了聲。悅意樂聞聲。甚深清亮無瘖啞聲。生妙樂聲。生善根聲。文句不斷聲。文句樂說聲。義句和合聲。法句和合聲。知時聲。順時聲。不越時聲。知自他根善演說聲。布施莊嚴聲。持戒清淨聲。忍辱柔和聲。精進勇悍聲。禪定妙樂聲。智慧畢竟聲。大慈和合聲。大悲無倦聲。大喜明亮聲。大捨究竟聲。建立三乘聲。令三寶種不斷聲。安立三聚分位聲。三解脫門清淨聲。觀四諦聲。觀察智聲。不毀智者聲。諸聖稱讚聲。隨知虛空無量聲。諸相具足聲。舍利子。此如是等。是名如來一切語業智為先導隨智慧行。此是如來第十四不共佛法<p>復次舍利子。如來意業智為先導隨智慧行。何以故。如來心法而不可說。如來意法識法。不可以智慧辯才而能測度。如來智慧隨知一切眾生心。隨入一切眾生意。通達一切眾生智。諸法決定。諸等持法亦無他信。超越所緣離諸緣生。息除三友及諸惡趣。越諸魔法諸魔異。解脫諸諂幻法而悉遠離。捨我我所。去除無明癡暗覆蔽。修八正道離諸疑惑。與虛空等。法界平等而無差別。舍利子。如是等法。是為如來所有意業智為先導隨智慧行。此是如來第十五不共佛法<p class='juan'>
佛說大乘菩薩藏正法經卷弟十五</p>
</body></html>
