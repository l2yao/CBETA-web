<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
佛說大乘菩薩藏正法經卷第十七<p><span class='byline'>　　　　譯經三藏朝散大夫試光祿卿光梵大師賜紫沙門臣惟淨等奉　詔譯</span><br><p><b>　　<A NAME="n416"></A>慈悲喜捨品第五之餘</b></p>
<p>復次大蘊如來。告精進行太子言。云何名為菩薩大悲之心。所謂菩薩求彼阿耨多羅三藐三菩提時。以大悲心而為先導。譬如士夫所有命根。以出入息而為先導。積集大乘菩薩。以大悲心為其先導亦復如是。又如轉輪聖王以其輪寶而為先導。即能獲得諸寶。圓具菩薩大悲為先導故。即能獲得一切佛法。是故當知。菩薩大悲於一切眾生而不棄捨<p>復次太子。云何是菩薩於諸眾生轉大悲心。所謂菩薩觀見世間一切眾生。堅固執著諸有身見。彼所隨逐乃至諸見。而為纏縛。菩薩為說斷除執著之法。是為菩薩於諸眾生轉大悲心。又復菩薩觀見世間一切眾生。住顛倒處。以無常法計為常想。苦為樂想。無我我想。不淨淨想。菩薩為說斷除顛倒之法。是為菩薩於諸眾生轉大悲心。又復菩薩觀見世間一切眾生。顛倒取著諸染欲事。於所生母及諸姊妹起貪染心。菩薩作是思惟。怪哉世間罪業眾生。愛著欲境非聖所行。邪行充滿。原其所生。居母胎藏次由母產。云何于今反生欲意。姊妹同體出一母胎。豈以染緣共期和合。壞極破壞最極破壞。恣貪瞋癡破毀身心。無智所壞摧滅正法。建立非法行險難法。趣入地獄餓鬼畜生境界。譬如狐群於其夜分入棄屍林中。起恚惡相伺其所食。世間顛倒染著眾生亦復如是。又如世間生盲之人。不能瞻視諸有色相墮險惡處。染著眾生亦復如是。又如豬群食其殘棄不淨之物。染著眾生亦復如是。以顛倒染緣為染污所壞。入魔境界魔索繫縛。欲泥陷沒。菩薩為說斷除染愛之法。是為菩薩於諸眾生轉大悲心<p>又復菩薩觀見世間一切眾生。為五蓋所覆。欲箭所射處處愛著。眼見色已著所愛境。耳聞其聲。鼻嗅其香。舌了其味。身覺其觸。隨諸所愛而生取著。苦哉眾生違害處多。親附惡友互求財利。與彼惡友同其知解。得無義利互為損惱。多諸惛沈睡眠惡法。懈倦迷悶。無智隨逐起諸惡作。此等眾生為客塵煩惱。染污其心起諸疑惑。此等眾生不能決定獲得最上甚深佛法。菩薩為說斷除蓋障等法。是為菩薩於諸眾生轉大悲心<p>又復菩薩觀見世間一切眾生。起諸慢心。謂慢過慢慢過慢。我慢增上慢卑慢邪慢。如是七慢。一者於劣計勝。二者於勝計等。三者於勝計勝。四者恃所執我。五者計己多德。於增上功德法而起慢心。六者計己少分劣他。七者謂己有德。以慢心故所應稱讚而不稱讚。所應禮奉而不禮奉。不敬耆宿。於師尊所不能聽受。於智者所不能請問。何者是善。何者不善。何者所應親近。何者不應親近何者應作。何者不應作。何者有罪。何者無罪。何者是正道。何者是三摩地。何者是解脫。如是等法不能請問。菩薩為說斷除一切魔障之法。是為菩薩於諸眾生轉大悲心<p>又復菩薩觀見世間一切眾生。愛繩所縛。所謂愛樂男女妻妾財利等事。以愛著故。是即愛樂生死險難三塗惡趣。三有纏縛拘束身心不得自在。以不自在故造諸罪業。菩薩為令彼悉趣向涅盤聖道。宣說正法。是為菩薩於諸眾生轉大悲心<p>又復菩薩觀見世間一切眾生。離善知識近惡知識。以近惡故染著十種不善之法。謂殺生偷盜邪染妄言綺語兩舌惡口貪欲瞋恚邪見。菩薩欲令一切眾生為善知識之所攝受。息除一切不善之業。積集清淨十善業道。宣說正法。是為菩薩於諸眾生轉大悲心<p>又復菩薩觀見世間一切眾生。癡所覆障。無明黑暗而常隨逐。執著我人眾生壽者補特伽羅作者受者我我所等。菩薩為令如是一切眾生。慧眼清淨諸見斷滅。宣說正法。是為菩薩於諸眾生轉大悲心<p>又復菩薩觀見世間一切眾生。沈沒生死不能解脫。五蘊殺者常所殺害。菩薩為令解脫五蘊。超越輪回曠野險難。出離三界。宣說正法。是為菩薩於諸眾生轉大悲心<p>又復菩薩觀見世間一切眾生。作諸不善。如棘刺樹雖生無成。造不善業亦復如是。此世他世五趣輪回。不能順向涅盤聖道。菩薩為其開涅盤門使令趣入。宣說正法。是為菩薩於諸眾生轉大悲心<p>復次太子。菩薩如是觀察世間諸眾生故。以十種相轉大悲心。何等為十。一者無諂誑心轉。虛空出離故。二者深固心轉。能善出離故。三者無虛假神通轉。正道出離故。四者無屈曲心轉。止諸曲心善出離故。五者真實心轉。於一切眾生悉無高下平等出離故。六者隨護他轉。自心清淨善出離故。七者堅固慧心轉。離動靜心而常安住善出離故。八者棄捨己樂轉。無愛著出離故。九者隨授他樂轉。利他出離故。十者荷負眾生極重檐轉。堅固精進善出離故。菩薩摩訶薩以如是等十種勝相。於諸眾生轉大悲心。又復菩薩或有眾生。應以大乘法得出離者。即起悲心而為出離。此說是為菩薩大悲<p>又復眾生應修布施淨戒安忍精進靜慮勝慧法者。即起悲心隨應出離。此說是為菩薩大悲<p>又復眾生應修念處正勤。神足根力覺道。歡喜根本最勝事業。及次第諸定。乃至十善業道廣大章句。隨應為轉。從悲心起佛自然智。而為飲食資養慧命。此說是為菩薩大悲<p>又復菩薩自諸所行極善所作。起大悲心。隨諸眾生應何所作。悉能圓滿眾生意樂。此說是為菩薩大悲。若諸菩薩摩訶薩。具足如是大悲心者。即能觀察眾生。悉令獲得如是等法。此乃菩薩思惟愍念起大悲心<p>復次太子。云何是為菩薩喜心。所謂菩薩於諸善法。隨所思念適悅歡喜。聞諸善法。不驚不懼不生懈倦。蠲除一切別異心意。安然愛樂一切法樂。心喜身順。自心清淨歡喜意生。睹如來身相好莊嚴。勤求愛樂增上適悅。聽法無倦。依法修行歡喜愛樂。諸來惡語歡喜忍受。隨所生起諸歡喜法。於一切眾生起無礙心。廣為宣說令生勝解。無祕惜心攝伏慳吝。隨所求者歡喜而施。面常熙怡攝護毀戒。尊敬持戒常生清淨。自所修行得清淨已。超越一切惡趣怖畏。歡喜安慰一切眾生。諸來惡語起觸嬈者歡喜忍受。施諸眼目及身分時。歡喜甘忍。心無間斷常生悅樂起歡喜心。尊重師長。尊勝己者不生輕慢。面常熙怡含笑先言。離諸顰蹙諂曲心意。雜亂語言歡喜悉除。喜心愛樂諸出離法。仰敬師尊如諸菩薩。頂重正法猶護己身。尊奉如來如惜其命。欽承師範如其父母。愛念一切眾生如所生子。遵軌範師如護眼目。敬修行者如護頭頂。信受諸波羅蜜多如固手足。重說法師如愛妙寶。勤求正法如重良藥。讚奉醫王如水上善。太子。如是所說是為菩薩喜心。若住喜心菩薩摩訶薩。於一切時常得歡喜。勤求正法曾無懈倦。起歡喜心修菩薩行<p>復次太子。云何是為菩薩捨心。所謂捨者。有其三種。何等為三。一煩惱捨。二自他隨護捨。三時隨時捨。云何名煩惱捨。謂恭敬不高。不恭敬不下。得利無領納。失利無惱恚。見諸持戒及毀戒者平等其心。稱讚不喜。譏謗不恚。毀辱能安。譽美無動。於諸苦法善能決擇。於諸樂法常所伺察。隨順不著違害不斷。於善惡友住平等心。善作惡作亦復無二。愛非愛境平等而捨。多聞無聞悉無領受。善說惡說都無違順。安慰過失二俱平等。等心愛念自他眾生不惜身命。於上中下一切眾生平等照明。於美惡相住平等法。於真妄中自實清淨。太子如是所說。菩薩自無種類捨心清淨。此說是為諸煩惱捨。云何名為自他隨護捨。所謂菩薩當段取身肉。行布施時住於捨心悉無所求。身無所作。語無所作。中亦無動。無眼相無色相。乃至無意相無法相。一切無動。此名為捨。惡作無害亦名為捨。善作無動亦名為捨。自他俱忍亦名為捨。諸所饒益及不饒益住平等心。亦名為捨。無諸諍訟名最上捨。自心決定。亦名為捨。伺察自他悉無所害。菩薩住等引心而行於捨。然菩薩捨。不同諸佛世尊所行捨法。何以故。菩薩摩訶薩。於其捨法現前了知常所修作。於諸善法而常勤求。知時隨時而行捨故。云何名為時隨時捨。所謂菩薩觀見眾生非法器者。無聞之者<span class='corr'>悉</span>住捨心。又於衰毀譏苦一切眾生亦住捨<span class='corr'>心</span>。又於聲聞乘法。決定超越而捨。於布施時行持戒捨。於忍辱時。行布施持戒忍辱精進捨。於精進時行持戒捨。於禪定時行布施捨。於智慧時行五波羅蜜多悉圓滿捨。此說是為時隨時捨。諸所應作及不應作。彼一切法悉住平等。亦名為捨。諸住捨行菩薩摩訶薩。乃至於彼諸善法分悉名為捨。太子。如是所說。皆名菩薩摩訶薩於一切眾生起慈悲喜捨之心<p>爾時世尊釋迦牟尼如來。告舍利子言。彼時大蘊如來。為彼精進行太子。說慈悲喜捨法已。即復宣說六波羅蜜多。何等為六。所謂布施波羅蜜多。持戒波羅蜜多。忍辱波羅蜜多。精進波羅蜜多。禪定波羅蜜多。勝慧波羅蜜多。如是宣說諸波羅蜜多。令彼精進行太子。發勤精進如理修行<p><b>　　<A NAME="n417"></A>布施波羅蜜多品第六之一</b><p>復次佛告舍利子。云何名為於波羅蜜多發勤精進。舍利子。若於六波羅蜜多勤精進者。此說是為修菩薩行。其六波羅蜜多者。謂布施波羅蜜多。持戒波羅蜜多。忍辱波羅蜜多。精進波羅蜜多。禪定波羅蜜多。勝慧波羅蜜多。舍利子。諸菩薩摩訶薩。見彼沙門婆羅門貧窮孤露來乞丐者。隨諸所欲而悉施與。或乞飲食衣服塗香花鬘及棲止處。或乞病緣醫藥燈明音樂。妻子奴婢園林臺觀。金銀琉璃硨磲瑪瑙珊瑚琥珀摩尼真珠。及餘妙寶象馬車乘財穀庫藏。乃至四大洲主輪王富樂嬉戲等事。至于手足耳鼻眼目身分血肉骨髓。世間所有無不施者<p>復次舍利子。有十種法。菩薩若能具足清淨。當行布施。何等為十。一者菩薩不求艱難受用施。二者菩薩不逼惱眾生施。三者菩薩不驚怖他施。四者菩薩無不捨所請施。五者菩薩無現相施。六者菩薩於諸眾生無異想施。七者菩薩無損害施。八者菩薩無境土差別施。九者菩薩所施眾生而無作意。(少第十法梵本元闕)<p>舍利子。如是十種法。菩薩若能清淨。當行布施<p>復有十法。菩薩若能具足清淨。當行布施。何等為十。一者菩薩不違業報施。二者菩薩無邪意樂施。三者菩薩無不勝解施。四者菩薩無懈倦施。五者菩薩無見面施。六者菩薩無惱害施。七者菩薩無退屈施。八者菩薩無讚譽持戒施。九者菩薩無輕慢毀戒施。十者菩薩不求果報施。如是十種法。菩薩若能清淨。當行布施<p>復有十法。菩薩若能具足清淨。當行布施。何等為十。一者菩薩無毀謗施。二者菩薩無違背施。三者菩薩無瑕疵施。四者菩薩無忿怒施。五者菩薩無憎嫉施。六者菩薩無瞋恚施。七者菩薩無不恭敬施。八者菩薩無不自手施。九者菩薩隨應止其下劣心施。十者菩薩於所生處無悕望施。如是十種法。菩薩若能清淨。當行布施<p>復有十法。菩薩若能具足清淨。當行布施。何等為十。一者菩薩無不堅牢施。二者菩薩無邊際施。三者菩薩無分段施。四者菩薩無他信施。五者菩薩不著下劣心施。六者菩薩不求色相受用富貴歡喜施。七者菩薩不求梵王帝釋護世諸天等施。八者菩薩不求聲聞緣覺地施。九者菩薩不毀謗智者施。十者菩薩所作善利無不迴向一切智施。如是十種法。菩薩若能清淨。當行布施<p class='juan'>
佛說大乘菩薩藏正法經卷第十七</p>
</body></html>
