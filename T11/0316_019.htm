<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
佛說大乘菩薩藏正法經卷第十九<p><span class='byline'>　　　　西天譯經三藏朝散大夫試光祿卿傳梵大師賜紫沙門臣法護等奉　詔譯</span><br><p><b>　　<A NAME="n422"></A>持戒波羅蜜多品第七之二</b></p>
<p>佛言舍利子。云何名為善法。當知善法厥有三種。謂身語意善所行故。諸菩薩摩訶薩。如是安住善所行者。能於菩薩藏正法。勤求修習即得菩提。而常隨逐<p>爾時世尊。欲重明斯義。說伽陀曰<p class='lg'>　身業常當善修作　　此是諸佛所宣說<br>　隨處親近阿闍梨　　即得多聞善境界<br>　補特伽羅勝義者　　當起慈心利眾生<br>　語言妙樂無愛憎　　所說聞者生樂欲<br>　隨諸相法無恚惡　　極善意樂悉平等<br>　修習不生罪欲心　　慈心觀察常尊重<br>　得聞如來淨教已　　應當尊重於正法<br>　由其尊重正法因　　速得成證菩提果　</p><p>如是十種善法。菩薩能安住已。即於菩薩藏正法勤求修習。親近承事諸阿闍梨。隨諸所作。總略乃至給奉水瓶。復次舍利子。菩薩有十種發心。何等為十。一者菩薩發如是心。痛哉世間一切眾生疾惱之身。四蛇奮毒牙相違害。積集諸苦生多過失。癰疽瘡癬風[<a href='javascript:showpic("../fontimg/022493.gif")'>病-丙+黃</a>]痰[<a href='javascript:showpic("../fontimg/022480.gif")'>病-丙+陰</a>]起眾疾狀。眼等諸病歷多艱苦。極增違害速疾破壞。是不堅實。羸劣衰朽速趣命終。棄於林中無一可樂。我當令一切眾生厭此不堅實身。悕取堅固真實之身<p>舍利子。此是菩薩第一發心。由發心已。能於菩薩藏正法勤求修習。親近承事諸阿闍梨隨諸所作。總略乃至給奉水瓶<p>爾時世尊。欲重明斯義。說伽陀曰<p class='lg'>　諸界如蛇毒猛惡　　四種互相為依止<br>　各各咸興恚害多　　於身廣生大病惱<br>　眼耳二處生諸病　　鼻舌所生病亦然<br>　唇齒生病苦復深　　及餘疾患偏身起<br>　癰疽初起生疼苦　　瘡癬旋生痛劇增<br>　餘諸疾患起多門　　由此於身遍纏繞<br>　此身既生諸病惱　　積集諸苦在其身<br>　無義無利損害多　　速疾銷亡身謝滅<br>　一棄林中何所有　　無常迅速不堅牢<br>　諦觀如是臭穢身　　與諸病苦為依聚<br>　應修賢善諸事業　　當來回作佛身因<br>　捐棄如是眾惡身　　破毀衰殘而迅速<br>　佛身成辦圓眾德　　不可思議大法身<br>　回觀如是眾苦身　　諸漏遍增不可樂<br>　當知別無諸漏法　　即以此身為漏因<br>　暫居炎熱欲清涼　　或處凝寒思庇覆<br>　痛哉此身何所樂　　老死常縈損害多<br>　厭寒怖熱惱其心　　一切墮落皆破壞<br>　智者應修士夫業　　願得最上真實身<br>　堪任親近阿闍梨　　厭棄此身虛幻體　</p><p>舍利子。此是菩薩第一發心<p>復次舍利子。二者菩薩發如是心。痛哉世間一切眾生不堅實身。斷滅摧毀破壞離散。舍利子。譬如世間工巧窯師。造諸瓶器隨量大小。雖有所成即歸破壞。世間眾生虛幻所成不堅實身亦復如是。又如大樹枝葉扶疏花果茂盛。雖可愛樂即歸墮落。世間眾生不堅實身。如成熟果亦復如是。又如清夜露滴草頭。日光照觸旋有即無。世間眾生不堅實身。不久暫停亦復如是。又如世間大海江河流注不斷。水中聚沫旋有即無。世間眾生身如聚沫不可撮摩亦復如是。又如天雨水滴成泡。旋滅旋生不能暫住。世間眾生不堅實身自性劣弱亦復如是。舍利子。菩薩欲令眾生厭棄如是不堅實身。悕取堅固真實之身。此是菩薩第二發心<p>爾時世尊。欲重明斯義。說伽陀曰<p class='lg'>　如世巧匠造瓶盆　　杖輪[<a href='javascript:showpic("../fontimg/005204.gif")'>泥/土</a>]等共成器<br>　一切同歸破壞門　　眾生壽命亦如是<br>　又如大樹盤根廣　　枝葉扶疏花果繁<br>　一切同歸墮落門　　眾生壽命亦如是<br>　又如草端承露水　　日光照灼倏然無<br>　眼境不停須臾間　　眾生壽命亦如是<br>　又如大海江河水　　水中聚沫劣無堅<br>　眾生虛幻羸弱身　　等彼聚沫皆無實<br>　又如天雨廣流注　　水中旋復起浮泡<br>　剎那觀境即空無　　不堅實身亦如是<br>　不堅實身生實想　　實中還起不實心<br>　彼人不入真實門　　此邪思惟妄境界<br>　實中若作真實想　　不實當生不實心<br>　彼人得入真實門　　此正思惟真境界<br>　若起真實心想已　　承事師尊奉水鉼<br>　回此虛幻不實身　　常得堅固真實體　</p><p>舍利子。此是菩薩第二發心<p>復次舍利子。三者菩薩發如是心。痛哉世間一切眾生。不能如是思念。我於生死長夜之中。遠離善知識。親近惡知識。發起懈怠下劣精進。邪見所覆癡冥疲乏。無施無愛無諸善作。唯造惡業果報成熟。感諸不善當得身相。貪愛增劇羸瘦憔悴。或生餓鬼趣中。不能活命以火為食。經多百歲多千歲多百千歲不聞水聲。何況得飲。我今回發是心。願當親近習行善法近善知識。由如是故當得人身。善能活命行諸布施。乃至損棄軀命。親近承事諸阿闍梨。於菩薩藏正法。勤求修習隨諸所作。總略乃至給奉水瓶。此是菩薩第三發心<p>爾時世尊。欲重明斯義。說伽陀曰<p class='lg'>　世間所有善知識　　應當往彼常親近<br>　不能數數近善因　　由是不生諸善行<br>　以其親近惡友故　　即常遠離賢善人<br>　懈怠下劣精進心　　慳疾諂誑生過失<br>　不行布施無愛樂　　一切善法不能行<br>　果熟當招瘦弱身　　或生餓鬼諸境界<br>　長夜眠伏於生死　　蘊報癡冥怖畏多<br>　飲食俱無饑渴增　　備受廣多諸苦惱<br>　經歷多百千歲中　　渴苦不聞水之聲<br>　布施善道不復觀　　不得世間諸善相<br>　我今回發如是心　　世間人身極難得<br>　誓願親近阿闍梨　　速獲圓滿諸善行<br>　常當遠離惡知識　　常得親近賢善人<br>　捐棄身命不為難　　願作菩提勝根本<br>　於阿闍梨起尊重　　恭信發生清淨心<br>　頂奉承事我所行　　願作菩提勝根本　</p><p>舍利子。此是菩薩第三發心<p>復次舍利子。四者菩薩發如是心。世間眾生應如是念。我於長夜中。遠離善知識親近惡知識。發起懈怠下劣精進。癡冥疲乏無忍無愛。無諸善相。心困身倦如被打擊。眾苦逼迫嬈亂眾生。若無彼緣寧招罪至。由是廣造諸不善業。以其不善之業果報成熟。當墮牛畜駝驢趣中。不能活命。於彼趣中以草為食。咀嚼[<a href='javascript:showpic("../fontimg/048791.gif")'>齒*齊</a>]齧捶打怖畏負重困苦。遠離一切施等善相。我今回發是心。親近善友當得人身。不惜軀命廣行布施。作諸善業。親近承事諸阿闍梨。於菩薩藏正法。勤求修習隨諸所作。總略乃至給奉水瓶。此是菩薩第四發心<p>爾時世尊。欲重明斯義。說伽陀曰<p class='lg'>　眾生長夜居險惡　　於諸聖道不了知<br>　駝驢畜類趣中生　　備受廣多諸苦惱<br>　當來若得人身相　　廣作賢善諸事業<br>　趣向菩提正道門　　此是智者之勝相<br>　我當發起尊重彼　　已能善住佛法者<br>　奉阿闍梨教誨言　　願作菩提勝根本<br>　過去不思議劫中　　於生死輪循環轉<br>　遍歷無義無利門　　不能修作布施行<br>　處世不能自活命　　懈墮遠離善知識<br>　常隨惡友教誨言　　隨轉還歸惡趣地<br>　相續駝驢中杻械　　繫縛拘縶捶打身<br>　遠離善友果報成　　牛畜趣中業不壞<br>　駝驢趣類受生已　　連環執縛苦惡深<br>　杖木鞭笞負重多　　善友爾時難親近<br>　人身最極為難得　　善友親近亦復難<br>　剎那親近善功成　　歷久能扳諸艱苦<br>　若能善修身語業　　精進遠離諸過失<br>　心安命活眾所行　　我乃親近善知識<br>　奉阿闍梨無諂曲　　從是我發菩提心<br>　菩提聖道廣宣揚　　遵仰師尊常愛重<br>　塗香種種妙香等　　眾妙衣服及末香<br>　異品莊嚴寶花鬘　　二足聖尊伸供養<br>　十方現住一切佛　　開示勝義利眾生<br>　普放金色大光明　　無邊色相為供養<br>　如佛所放妙光已　　廣供人中調御尊<br>　菩提正道清淨因　　詣菩提場願證果　</p><p>舍利子。此是菩薩第四發心<p>復次舍利子。五者菩薩發如是心。世間眾生應如是念。我於長夜中。遠離善知識親近惡知識。發起懈怠下劣精進。癡冥疲乏無忍無愛。無諸善相都無所念。痛哉世間一切眾生不能思念。一切物命同一身肉。若存若壞其肉無異。食噉之者。謂之無罪亦無罪相。謂之無福亦無福相。乃至海岸邊極遼敻之方。諸有眾生其見無異。無罪無福。由此緣故。若罪若福不能了知。以不知故。近惡見者增長癡暗。不知善道唯造罪業。以其廣造不善業故。果報成熟得下劣身相。乃至墮在地獄趣中。受地獄苦吞熱鐵丸。考掠捶打。杻縛懸吊。將趣死邊業還令活。經多千歲不聞樂聲。何況樂觸。斯由不知罪福不造施因。智者應念。我今回發是心。親近善友。當得人身。不惜軀命。廣行布施作諸善業。親近承事諸阿闍梨。於菩薩藏正法。勤求修習隨諸所作。總略乃至給奉水瓶。此是菩薩第五發心<p>爾時世尊。欲重明斯義。說伽陀曰<p class='lg'>　為由親近諸惡友　　惡心欺誑於他人<br>　罪業邪見為所依　　故我廣興於罪業<br>　邊極遼敻眾生類　　恣噉飲食無足心<br>　皆謂罪福悉無因　　亦無苦楚諸報應<br>　此等如是罪業見　　數數親近於惡友<br>　一向艱惡罪殃深　　由斯速墮於地獄<br>　縱得人身經千轉　　旋墮三種惡趣中<br>　不見正等正覺尊　　出現世間堪歸向<br>　所有世間善知識　　極善名稱悉不聞<br>　我若當來得人身　　廣修賢善諸事業<br>　世間人身最難得　　眾生壽命亦復難<br>　如來正法極難聞　　諸佛出世實難值<br>　縱得人身斯難者　　速得聖道轉復難<br>　我若值佛出興時　　遵一切智清淨教<br>　所有身語意三業　　發起一切諸過罪<br>　於不究竟苦果中　　誓願不復還修作<br>　若復內心清淨故　　罪業因果亦復然<br>　於不究竟苦果中　　如彼內心皆清淨<br>　所有極善身語意　　世間無智誠難作<br>　唯除親近阿闍梨　　願作菩提勝根本<br>　當知正道名聖道　　如其意樂善宣說<br>　當入無誑精進門　　作佛菩提勝根本<br>　菩薩如是發心已　　頂重師尊給水瓶<br>　智慧方便即圓成　　是為菩薩廣大行　</p><p>舍利子。此是菩薩第五發心<p>復次舍利子。六者菩薩發如是心。世間眾生應如是念。我於長夜中。遠離善知識親近惡知識。無善樂欲。於師尊智者。不能謙下恭信百種稱讚親近禮奉誠諦合掌作諸善業。但以慢心增長。造多不善。由其所作不善業因果報成熟。縱得人身。羸瘦憔悴不能活命。不能行施。雖生人中其性慳吝。加復貧困。或作奴僕。為他所使他所繫屬。如耽欲飛禽於空中行。隨所住處驚怖艱險。邪見眾生亦復如是。破毀淨戒。而常習行三不善根。在四趣中。五蓋所覆。常行六種。不能尊重師長之法。於其七種善妙正法。不能遵奉。起八邪法入邪定聚。於九惱處常起惱害。常行十種不善業道。於非道中堅猛而入。向地獄門背生天道。遠善知識近惡知識。順魔意樂捨離善法。行不善法。打擊怖畏艱苦隨生。施作種種不饒益事。以是緣故不能愛樂行布施等。我今回發是心。親近善友當得人身。不惜軀命廣行布施。作諸善業。於菩薩藏正法。勤求修習隨諸所作。總略乃至給奉水瓶。此是菩薩第六發心<p>爾時世尊。欲重明斯義。說伽陀曰<p class='lg'>　近惡友故增憍慢　　親近還經多劫海<br>　人中若受奴僕身　　長夜輪回於三有<br>　難得人身歷艱苦　　最上身相極難得<br>　善妙色相亦復難　　諸佛出世極難值<br>　我當親近賢善友　　顯示菩薩正行道<br>　菩提心寶廣大增　　多俱胝劫願獲得<br>　身不堅牢如泡沫　　復如幻化歌戲等<br>　如其所見在夢中　　覺了無實悉虛假<br>　壽數將盡命促少　　猶如雲電不久停<br>　剎那命盡轉蘊時　　捨不實身求實體<br>　時分轉易迅速住　　當須摧墮憍慢山<br>　虛假和合三世中　　漂流不思議劫海<br>　棄捨於身離諸愛　　於其壽命亦無惜<br>　蠲除憍倨我慢心　　頂重師尊常承事<br>　世間師尊極勝上　　如其父母等無差<br>　息除憍倨我慢心　　尊重精勤奉諸作<br>　菩薩無上菩提分　　菩薩勝行同分者<br>　愛樂尊重堅固心　　願諸所作皆勤勇<br>　慢愛行時慢增長　　除斷慢法不能知<br>　由智金剛碎無餘　　大憍慢山皆摧墮<br>　令他修勝菩提行　　最勝安處菩提場<br>　正法摧伏諸魔軍　　救度四生煩惱眾<br>　十方一切病苦者　　不能自厭不淨身<br>　我當發起慈悲心　　願作三世所歸趣<br>　廣行布施波羅蜜　　復能學佛戒功德<br>　諦觀忍辱行周圓　　我發精進最上道<br>　圓具禪定波羅蜜　　隨心所起善安住<br>　勝慧方便亦復然　　願奉師尊修施行<br>　增長此諸福威力　　不可思議智慧善<br>　自他意樂悉尊高　　修學圓成真法器　</p><p>舍利子。此是菩薩第六發心<p class='juan'>
佛說大乘菩薩藏正法經卷第十九</p>
</body></html>
