<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p><b>　　<A NAME="n474"></A>No. 319 [Nos. 310(15), 318]</b><p class='juan'>
大聖文殊師利菩薩佛剎功德莊嚴經卷上</p>
<p><span class='byline'>　　　　開府儀同三司特進試鴻臚卿肅國公食邑三千戶賜紫贈司空<span class='corr'>諡</span>大鑒正號大廣智大興善寺三藏沙門不空奉　詔譯</span><br><p>如是我聞。一時薄伽梵。住王舍城鷲峰山中。與大苾芻眾一千人俱。菩薩八萬四千。皆於無上正等菩提。得不退轉。所謂慈氏菩薩。文殊師利菩薩。觀自在菩薩。得大勢菩薩。而為上首。復有七十二俱胝諸天眾俱。皆悉住於菩薩之乘。復有天帝釋。娑訶世界主大梵天王。與其眷屬四萬天眾俱。亦皆住於菩薩之乘<p>復有四阿蘇羅王。所謂毘摩質多羅阿蘇羅王。末利阿蘇羅王。驢肩阿蘇羅王。歡喜阿蘇羅王。與百千阿蘇羅眷屬俱<p>復有六萬二千諸大龍王。所謂難陀龍王。鄔波難陀龍王。水天龍王。摩那斯龍王。地持龍王。無熱惱龍王。蘇迷盧龍王。伏魔龍王。月上龍王。如是等而為上首。復有四大天王。所謂持國天王。增長天王。廣目天王。多聞天王。與百千藥叉眷屬俱。所謂金毘羅大藥叉。阿吒[<a href='javascript:showpic("../fontimg/004555.gif")'>口*縛</a>]俱大藥叉。針毛大藥叉。妙慧大藥叉。形相大藥叉。遍形藥叉。不動藥叉。如是等而為上首<p>時王舍城國王大臣。及諸四眾。天龍藥叉人非人等。各以衣服飲食臥具醫藥種種資具。於如來所恭敬尊重而為奉獻<p>爾時世尊受王請食。於晨朝時著衣持缽。與諸苾芻及於天人百千之眾前後圍繞。向王舍城未生怨王宮。以佛威神力故。大神境通放百千種妙色光明。百千音樂同時俱奏。雨眾妙華。烏缽羅華。缽頭摩華。俱勿頭華芬陀利華。繽紛而下是時如來以神通力。隨按足處涌寶蓮華大如車輪。白銀為莖黃金為葉。吠琉璃寶以為其鬚。於華臺中有化菩薩結加趺坐。是諸菩薩。與寶蓮華俱遶王舍城。右旋七匝而說頌言<p class='lg'>　商主利益世間者　　拔濟有情為福田<br>　釋雄寂靜大威德　　世尊今當入此城<br>　若有樂求生天眾　　解脫生老病死苦<br>　欲求摧伏魔羅軍　　應當供養釋師子<br>　牟尼名號甚難聞　　多俱胝劫行精進<br>　悲愍世間作利益　　大仙今入此王城<br>　無量無邊劫行施　　飲食衣服及車乘<br>　所愛男女并妻子　　及捨王位入於城<br>　能施手足與眼耳　　捨頭及鼻諸支分<br>　由具一切捨功德　　獲於殊勝薩婆若<br>　善學檀那淨律儀　　於戒無缺人中勝<br>　具足忍辱勝功德　　寂靜心意今入城<br>　修習精進俱胝劫　　厭離悲愍觀世間<br>　入於禪定住寂靜　　是大梵音今入城<br>　無量智慧無等倫　　猶若虛空無有際<br>　善忍功德戒亦然　　如是勝行皆清淨<br>　勤勇摧伏魔羅眾　　獲不動慧無憂惱<br>　微妙法輪依教轉　　大法自在今入城<br>　其有樂求我善逝　　三十二相以莊嚴<br>　彼菩提心行願成　　應往親近而供養<br>　斷慾瞋癡諸煩惱　　乃餘覺觀惡思欲<br>　速辦無量供養具　　應當親近於大師<br>　若人欲求梵天位　　釋提桓因大自在<br>　以妙供具諸天樂　　應當奉獻大牟尼<br>　欲求輪王王四洲　　獲得七寶願成就<br>　具足千子皆勇猛　　應當供養人中尊<br>　欲求長者及小王　　獲得資財無有盡<br>　顏貌端嚴勝眷屬　　應速往供於牟尼<br>　若有修行解脫者　　樂聞殊勝大仙法<br>　是故汝當速往聽　　於此難聞今得聞　</p><p>爾時王舍大城。及百千村邑聚落。聞此頌警覺已。其中男女童男童女。各齎華香燒香塗香末香華鬘。并金銀花幢幡商佉鼓角絃管種種音樂。一心思惟願佛攝受。踊躍歡喜恭敬供養。於是世尊將入城時。即舉右足按城門閫。城中之地六種震動。諸天及人百千音樂不鼓自鳴。雨天妙花。城中有情盲者得視。聾者得聞。狂者得本心。裸者得衣服。飢者得飲食。貧者得資財。當此之時。亦復不為貪欲瞋恚愚癡慳吝嫉妒忿慢之所逼惱。慈心相向猶如父子。彼樂音中而說頌曰<p class='lg'>　世尊十力入於城　　是大丈夫釋師子<br>　剎那皆獲大安樂　　盲者得視聾得聞<br>　狂者復心無散亂　　裸露之者獲衣服<br>　所有飢渴得飲食　　貧窮之人獲財寶<br>　無量諸天在虛空　　恭敬禮拜而讚歎<br>　雨花供養如來月　　鼓角商佉諸樂音<br>　以佛入城悉皆奏　　其城中地六種動<br>　見者奇特懷悅意　　貪愛瞋癡而不逼<br>　慳嫉慢等悉皆除　　慈心相向如父子<br>　如來十力入城時　　人民安樂悉歡喜<br>　音樂不鼓皆自鳴　　獲得非常極喜悅<br>　皆以如來威神故　　天人蘇羅世間眾<br>　如是多種俱時現　　奇特殊勝不思議<br>　當於世尊入城時　　廣作多人利益事　</p><p>爾時世尊入王舍城。時有居家菩薩摩訶薩。是豪姓長者之子名摧過咎。於里巷中遙睹世尊。相好奇特端嚴澄睟。諸根寂靜觀者無厭。住奢摩他最上調伏。防護諸根如善調象。正念不亂如淨泉池。三十二相八十隨好。莊嚴其身。時彼菩薩。見如來色相端嚴成就。極生尊重淨信之心。便往佛所稽首雙足。右遶三匝卻住一面。時推過咎菩薩摩訶薩。於世尊前合掌恭敬而白佛言。世尊菩薩成就幾法。速得阿耨多羅三藐三菩提心。隨所悕求。淨佛國界嚴淨佛剎<p>於是世尊。為欲哀愍推過咎故。知化緣將至。於衢路中住。時有無量百千俱胝人眾。皆詣佛所稽首佛足合掌而住。於虛空中。復有無量百千諸天。禮敬世尊。時薄伽梵。告推過咎菩薩摩訶薩言。菩薩成就一法。速疾證得無上菩提。隨其意樂獲淨佛剎。云何一法。善男子菩薩摩訶薩。於一切有情起大悲愍。增上意樂應發無上菩提之心。云何增上意樂。善男子增上意樂者。若發菩提心已。不應起少不善法行。云何少不善法行。謂不行貪愛。不行瞋恚不行愚癡。若住居家。威儀不應行調戲行。若出家者。不應求恭敬利養。善住出家所修行法。謂一切法如實通達。云何一切法如實通達。善男子一切法者。謂蘊處界。云何通達五蘊。應觀五蘊如幻遠離空性無所緣。寂靜不生不滅。作如是通達。亦不見通達者。亦無所見無知無思。亦無分別及所分別。一切分別寂滅通達。名為菩薩摩訶薩正行不捨有情。何以故彼自知其法。如是為他有情。演說有情及法皆不可得。善男子由一法成就故。速證無上正等菩提。則能圓滿淨佛剎土。說此佛剎功德莊嚴成就法門時。摧過咎菩薩。得無生法忍。歡喜踊躍上昇虛空。高七多羅樹。於彼眾中二千有情發菩提心。一萬四千諸天及人。遠塵離垢於諸法中得法眼淨。於是世尊熙怡微笑。從其面門放青黃赤白紅紫等光。照無量無邊世界。照已還來遶佛三匝而從頂入。是時具壽阿難陀。即從座起整現衣服。偏袒右肩右膝著地。於世尊前說伽陀曰<p class='lg'>　諸法自在到彼岸　　十力導師最勝尊<br>　一切智者世普聞　　唯願今說現微笑<br>　牟尼云何覺過去　　云何未來悉覺悟<br>　現在云何而覺知　　唯願演說現微笑<br>　一切有情之心行　　下中最上之差別<br>　解脫諸想到彼岸　　唯願調御說笑因<br>　億那庾多諸天來　　禮敬世尊而合掌<br>　於大眾中生渴仰　　唯願牟尼說妙法　</p><p class='lg'>　智到於彼岸　　愆過不可得<br>　知一切勝行　　何緣而現笑<br>　如是憶俱胝　　求法諸天眾<br>　無量諸苾芻　　皆來聽正法<br>　供養發願故　　無量種音聲<br>　一切皆渴仰　　願佛除疑惑　</p><p>佛告具壽阿難陀。汝今見此摧過咎菩薩摩訶薩上昇虛空。高七多羅樹不。阿難陀白佛言。世尊已見修伽陀已見。佛言阿難陀此摧過咎菩薩。卻後過於六十二阿僧企耶百千劫。於此三千大千世界離熱惱劫中。當得成阿耨多羅三藐三菩提。號寂靜調伏音聲如來應正等覺。阿難陀彼寂靜調伏音聲如來。佛剎功德莊嚴。及以聲聞菩薩之眾。亦如不動如來妙喜世界。而無異也。是時世尊說是法已從於彼處漸次而往未生怨王宮。到已與苾芻眾。各隨次第敷座而坐。時未生怨王。知其世尊并苾芻僧坐已。即以種種飲食色香美味。手自斟酌供供世尊及苾芻僧。悉令充足。復以上妙衣服。奉上如來及苾芻眾。為佛及僧躬自披擐。披擐已訖為佛作禮。即於佛前。退就一面處於卑座而白佛言。世尊忿恨及覆并諸過咎。及以無知從何而生從何而滅<p>佛告大王。忿恨及覆并諸過咎。皆從我我所生。我我所者。於無處建立。若不知功德及以過患名為無知。若如實知我我所者。智與非智不能施設。是故大王應如是學。一切有為法。本無來去亦無言說。大王法無來去。無來去法不生不滅。無生滅者則名為智。而是無智亦名為智。何以故諸法入出互不相知。若無所知名之為智<p>爾時未生怨王白佛言。世尊甚奇甚特。如來應正等覺如是善說。我今寧可聞法中天。不願不聞壽命長遠。是時大王。復諸世尊晡時說法。爾時世尊。即便聽許飯食已訖。而收衣缽往靈鷲山。洗足敷座入三摩地。於時世尊為欲說法。於其晡時從三摩地起。時具壽舍利子及諸大聲聞皆從定起。時文殊師利童真菩薩。亦從定起與四萬天子俱。慈氏菩薩與五千菩薩眾俱。師子勇猛雷音菩薩與五百菩薩眾俱。皆從定起。領諸眷屬前後圍繞。詣靈鷲山頭面禮佛。各各敷座退坐一面<p>時未生怨王。與諸眷屬前後圍繞。往靈鷲山詣如來所。稽首佛足退坐一面。時王舍城。復有無量百千有情。悉皆共往鷲峰山中。至如來所稽首佛足退坐一面<p>爾時舍利子。以佛威神力故。從座而起。偏袒右肩右膝著地。合掌向佛而白佛言。世尊如來。適於王舍大城四衢路中。已為摧過咎菩薩摩訶薩。略說菩薩摩訶薩圓滿佛剎功德莊嚴。善哉世尊唯願廣說。如諸菩薩行菩薩行。勿令退轉無上菩提。獲一切智摧伏魔羅。降諸外道淨諸煩惱嚴淨佛剎滿其願已。起善巧慧離於佛地。住於聲聞及緣覺地。善轉法輪修諸波羅蜜。令其獲得薩婆若智。現為菩薩與無量無數有情作大利益。於此會中有求菩提。善男子善女人。得親從佛聞說妙法歡喜踊躍。彼歡喜已如說修行。爾時世尊作是思惟。我今現起如是神通。由此神通現行境界。普遍十方即放多百千光明。一一光明。於多佛剎作那庾多百千光明。照曜於彼諸剎土中。映蔽日月。是其光明映奪眼根。所有諸天龍藥叉摩尼電火等光。悉不復現。亦無地獄色相及餘有情光明。乃至十方諸世界中輪。圍山大輪圍山。目真鄰陀山大目真鄰陀山。蘇迷廬山王。及餘黑山牆壁樹林。以佛光明而照曜。故悉皆透徹<p>爾時世尊。於斯光已作謦欬聲。警覺十方無量世界。是時東方去此世界。過八十四殑伽沙數諸佛剎土。有世界名普遍。彼土有佛。號吉祥積王如來應正等覺。今現住世。彼佛剎中不聞聲聞緣覺之名。唯有清淨大菩薩眾充滿其國。一一菩薩各有百俱胝不退轉菩薩摩訶薩。前後圍繞而為眷屬。彼世界中有一菩薩摩訶薩。名為法勇。以何義故名為法勇。彼吉祥積王如來處眾說法。法勇菩薩聞說法已。上昇虛空高七多羅樹。自隱其身為眾說法。所謂菩薩藏法門陀羅尼金剛句。時彼眾會咸作念言。一切諸法唯有其聲。善男子何以故。不見其身而聞其聲。出如是聲色成就不現。如色聲亦爾。如聲一切法亦爾。無量菩薩而獲得忍。以是義故名為法勇。時法勇菩薩摩訶薩。見大光明聞謦欬聲。即時往詣吉祥積王如來所。頭面禮足退住一面白佛言。世尊以何因緣。於世間中有大光明。及聞大謦欬聲。昔未曾有。時吉祥積王如來告言。善男子西方去此。過八十四殑伽沙數佛剎。有世界名娑訶。佛號釋迦牟尼如來應正等覺。今現住世。為欲召集十方世界俱胝那庾多諸菩薩故。而令聽法。一切毛孔放此光明及謦欬聲。法勇菩薩即白吉祥積王如來言。世尊我今欲往娑訶世界。禮拜瞻睹供養承事釋迦牟尼如來應正等覺。兼欲見彼諸菩薩眾及聽法故。佛言可往今正是時。法勇菩薩即與六十俱胝大菩薩眾。前後圍繞從彼土沒。猶如壯士屈伸臂頃。現此界中。是時法勇菩薩摩訶薩。作是思惟。今我作何神境通故。往彼禮拜親覲供養釋迦牟尼如來。作是念已即入一切莊嚴三摩地。由是三摩地神境通威力故。令此三千大千世界。滿中妙花積至于膝。百千音樂同時俱作寶幢旛蓋種種莊嚴。復以妙香普薰此界。猶如他化自在天宮。是時法勇菩薩現神通已。與諸菩薩詣釋迦牟尼如來所。頭面禮足右繞三匝。隨所來方以願力故。化現蓮花而坐其上<p>爾時南方去此。過九十六俱胝那庾多佛剎。有世界名離塵。彼現有佛號師子勇猛<span class='corr'>奮</span>迅如來應正等覺。而為無量大菩薩眾恭敬圍繞。彼世界中有一菩薩摩訶薩名曰寶手。以何義故名為寶手。謂彼菩薩於諸佛土化有情時。即以右手遍捫若干諸佛世界。即隨所欲而能成辦。從其手出佛法僧聲施戒忍進禪定智慧慈悲喜捨之聲。及餘種種百千俱胝那庾多法寶之聲。以是義故名為寶手<p>爾時寶手菩薩摩訶薩。見大光明聞謦欬聲。昔所未聞昔所未見。即詣師子勇猛奮迅如來所。頭面禮足白佛言。世尊以何因緣而有此瑞現大光明。及聞如是大謦欬聲。佛言善男子北方去此。過九十六俱胝那庾多佛剎。有此界名娑訶。佛號釋迦牟尼如來應正等覺。今現住彼於一切毛孔放大光明。作謦欬聲為欲演說佛剎功德莊嚴。今無數菩薩。各取本願佛剎莊嚴故現斯瑞。爾時寶手菩薩。又白師子勇猛奮迅如來言。我今欲往娑訶世界禮拜親覲供養承事釋迦牟尼如來。并見諸菩薩及聽法故。佛言何用往彼雜染世界。寶手菩薩白佛言。世尊釋迦牟尼如來應正等覺。見何義利取彼雜染世界。而乃不取淨佛國土。佛言善男子。彼佛世尊。昔於長夜作如是言。願我速得成就大悲。常於蔽惡有情之中。成無上正覺轉妙法輪。寶手菩薩復白師子勇猛奮迅如來言。世尊彼釋迦牟尼如來。乃能往昔發是大悲難發之願。現於如此惡世界中。如是慈尊甚為難遇。我今當往禮拜親覲。佛言可往今正是時。然汝詣彼應善謹察無自毀傷彼佛菩薩雖為難遇。其餘有情心行險詖難可調伏。寶手菩薩復白佛言。彼土雖有忿恨怨讎無傷於我。假使一切有情盡未來際。於俱胝劫瞋恨罵辱。乃至刀杖瓦石打擲。悉能受之終不加報。時師子勇猛奮迅如來。告一切眾菩薩言。諸善男子汝等若能如寶手菩薩被忍辱甲冑者。可與俱往娑訶世界。師子勇猛奮迅如來說是語已。寶手菩薩一心一意與彼會中無量菩薩前後圍遶。於彼剎沒現此界中。時寶手菩薩即作是念。今我以何神通境界。禮拜釋迦牟尼如來。云何安樂無量有情。作是念已即作神通現行境界。而以右手覆此三千大千世界。從于手中雨諸飲食衣服車乘金銀琉璃真珠珂貝珊瑚璧玉。隨諸有情心所悕願。悉能充滿。樂聞法者即從手中而得聞法。復使無量聞法有情現證真實。亦令無數有情受勝妙樂。是時寶手菩薩摩訶薩。作如是神通境界已。與諸菩薩往詣釋迦牟尼如來所。頭面禮足。右繞三匝。隨所來方以願力故。化現蓮華而坐其上<p>爾時西方去此。過九十俱胝那庾多百千佛剎。有世界名寶藏。彼土有佛號寶積王如來應正等覺。今現住彼。其佛剎土。清淨琉璃之所成就。無有聲聞緣覺。唯是清淨大菩薩眾。去來坐立於琉璃地皆見寶積王如來。分明顯現猶如清淨明鏡睹其面像。諸是菩薩於彼地中見佛世尊。亦復如是見已請法。佛便為說往昔本願。彼諸菩薩聞法得忍。彼寶積王如來。常於眉間毫相摩尼寶中放大光明。遍照彼剎日月光明。悉皆映蔽不辦晝夜。以花開合方辦晝夜。時彼寶積王如來剎中。有一菩薩摩訶薩名殊勝願慧。遇釋迦牟尼如來光明照觸。聞謦欬聲。便詣寶積王如來所。頭面禮足退住一面白佛言。世尊以何因緣於世間中。有如是謦欬之聲及大光明。佛言善男子東方去此。過九十俱胝那庾多百千佛剎。有世界名娑訶。佛號釋迦牟尼如來應正等覺。為欲召集十方世界俱胝那庾多菩薩。令其聞法。遍於毛孔放大光明。作謦欬聲。時殊勝願慧菩薩摩訶薩。聞是語已又白佛言。世尊我今欲往娑訶世界。禮拜親覲供養承事釋迦牟尼如來應正等覺。并見彼諸菩薩及聽法故。佛言可往今正是時。爾時殊勝願慧菩薩摩訶薩。即與諸菩薩。於剎那頃來到娑訶世界。時殊勝願慧菩薩。即作是念。今我以何神變。往彼親覲釋迦牟尼如來。作是念已入三摩地。由此三摩地神境通故。令此三千大千世界傍生焰魔界苦。悉皆停息。於剎那頃獲得無上殊勝安樂。及地獄火悉皆殄滅餓鬼畜生及焰魔界有情。所有飢渴皆獲飽滿。於剎那間便得安樂。猶如苾芻入初靜處。當於是時。無一有情而為貪恚愚癡忿恨惱害慳慢嫉妒矯誑覆藏之所逼惱。一切諸趣有情。互起慈心及利益心。是時殊勝願慧菩薩。現如是神境通已。與諸菩薩詣釋迦牟尼如來所。頭面禮足右遶三匝。隨所來方以願力故。化現蓮花而坐其上<p>爾時北方去此。過六萬三千佛剎。有世界名常莊嚴。彼現有佛號生娑羅帝王。彼世界中無有在家衣俗服者。一切菩薩皆服袈裟。而彼世界尚不聞有女人之名況胎生者。一切皆著袈裟之服。結加趺坐蓮花化生。彼佛世尊為諸菩薩。常說性印法門。云何名為性印法門。所謂發菩提心。即為滿足菩薩律儀。即入菩薩藏陀羅尼根本處。心不散動能行捨故即入空性三摩地。住於正行故即入無相三摩地。無所悕望故即入無願三摩地。性離貪欲故通達蘊處界。於悕望事而得覺悟。而於佛智正願無生。乃至通達一切法。於一切法分別無分別。悉皆斷除。由於彼等作如是見。是故名為性印法門。於彼會中有一菩薩摩訶薩。名相莊嚴星宿積王本願殊勝。若有眾生見其身者。必定當得三十二相。時彼菩薩遇佛光明聞謦欬聲。便詣生娑羅帝王如來所。頂禮雙足右繞三匝。退住一面白言。世尊以何因緣。有大光明及謦欬聲。彼佛告言。善男子於此南方。過六萬三千佛剎。有世界名娑訶。佛號釋迦牟尼如來應正等覺。於一切毛孔放此光明作謦欬聲。為欲召集十方無數世界諸大菩薩令聽法故。相莊嚴星宿積王菩薩言。以何因緣名為娑訶世界。佛言彼之世界。能忍貪恚愚癡及諸苦惱。是故名為娑訶世界。相莊嚴星宿積王菩薩言。彼娑訶世界諸有情等。毀罵捶打皆能忍受耶。佛言。善男子。彼佛世界諸有情等。少能成辦如斯功德。而多隨順貪恚愚癡怨恨纏縛。彼菩薩言。若如是者。彼之世界不應名娑訶也。佛言相莊嚴星宿積王。彼佛剎土亦有行菩薩乘。諸善男子及善女人。已曾供養無量諸佛成就忍辱。將護有情善自調伏。若諸有情以眾苦具。而來加害悉能含忍。終不放逸貪恚愚癡。善男子由有如此諸善丈夫。是故彼界名曰娑訶。又彼釋迦牟尼如來。世界之中亦有有情具足眾惡。少能悔過其心麤獷而無愧恥。不敬佛不重法不愛憎。當墮地獄傍生餓鬼。彼釋迦牟尼如來。於此下劣有情之中。悉能忍受罵辱嫌恨誹謗惱亂惡言怨憎心。如大地不可動搖無所違逆。若得供養及以不得心無高下亦無憎愛。是故彼界名為娑訶<p>爾時相莊嚴星宿積王菩薩。又白佛言。世尊我等今者得大善利。不生於彼蔽惡下劣有情之中。佛言善男子莫作是說。何以故。東北方有世界名千莊嚴。彼現有佛號大自在王如來應正等覺。其土有情皆悉具足一向安樂。譬如苾芻入滅盡定。彼之安樂亦復如是。若諸有情於彼佛剎。百俱胝歲修諸梵行。不如於此娑訶世界。一彈指頃於諸有情起慈悲心。所獲功德尚多於彼。何況能於一日一夜住清淨心。爾時相莊嚴星宿積王菩薩白佛言。世尊我等欲往娑訶世界。禮拜親覲供養承事釋迦牟尼如來應正等覺并見彼諸菩薩及聽法故。佛言可往今正是時。爾時相莊嚴星宿積王菩薩摩訶薩。與百俱胝菩薩從彼土沒。於剎那頃到娑訶世界。即時相莊嚴星宿積王菩薩。便作是念。今我以何神通之力。供養禮覲釋迦牟尼如來。作是念已以自神境通。於虛空中化成寶蓋。覆此三千大千世界。百千萬億珠瓔寶幡周匝垂布。於其蓋中雨種種華。百千音樂不鼓自鳴。復令此會苾芻苾芻尼鄔波索迦鄔波斯迦天龍藥叉健達[<a href='javascript:showpic("../fontimg/004555.gif")'>口*縛</a>]阿蘇羅[<a href='javascript:showpic("../fontimg/067853.gif")'>卄/(阿-可+辛)/木</a>]路荼緊捺[<a href='javascript:showpic("../fontimg/067012.gif")'>口*洛</a>]摩呼羅伽人非人等。各自見身具三十二相。現寶蓋中。爾時相莊嚴星宿積王菩薩。作如是神境通已。與諸菩薩詣釋迦牟尼如來所。頂禮雙足右繞三匝。隨所來方以願力故。化現蓮華而坐其上。如是乃至遍於十方。各有無量阿僧祇佛剎中無量阿僧祇百千億菩薩。見大光明聞聲欬聲。皆問彼世尊而來此土。頭面禮佛各坐一面。亦復如是。又此三千大千世界。天龍藥叉健達[<a href='javascript:showpic("../fontimg/004555.gif")'>口*縛</a>]阿蘇羅[<a href='javascript:showpic("../fontimg/067853.gif")'>卄/(阿-可+辛)/木</a>]路荼緊捺[<a href='javascript:showpic("../fontimg/067012.gif")'>口*洛</a>]摩呼羅伽。乃至釋梵護世及餘大威德諸天等。皆見光明聞謦欬聲。咸來佛所頂禮雙足卻坐一面<p>爾時世尊。作如是神通現行已。十方阿僧祇俱胝無量無邊。百千那庾多佛剎。所有菩薩來集會者。皆見此土功德莊嚴。并佛身量菩薩聲聞。及受用具名與自剎悉皆同等。一一諸菩薩。各各知自己身在於其中。爾時慈氏菩薩即從座起。整理衣服。偏袒右肩右膝著地。合掌向佛而說頌言<p class='lg'>　無邊智慧十方聞　　大光普照人天界<br>　一切有情共度量　　無有能測於佛智<br>　十方無量諸菩薩　　為求法故咸來集<br>　住此悉皆瞻敬佛　　而皆渴仰大牟尼<br>　如來具戒定慧者　　瑞嚴無畏如師子<br>　慧光如日照虛空　　名稱普聞諸佛國<br>　諸天龍神與士女　　并及苾芻苾芻尼<br>　皆悉合掌而恭敬　　願佛哀愍為說法<br>　過現未來可度者　　決定了知是法器<br>　如來善達諸有情　　唯願演說除疑惑<br>　云何修行諸佛子　　獲得淨剎離塵垢<br>　云何成就於大願　　如來為我廣宣說<br>　云何不染於慳吝　　云何不壞於尸羅<br>　云何陵辱而能度　　毀罵誹謗皆堪忍<br>　云何勇猛勤精進　　修行無倦俱胝劫<br>　無量苦惱諸有情　　悉令獲得大安樂<br>　云何專注常等引　　住三摩地清淨心<br>　而能不染於諸境　　猶如蓮華不著水<br>　云何能說甚深法　　通達出世之智慧<br>　云何降伏魔羅軍　　究竟證於無上覺　</p><p class='juan'>
大聖文殊師利菩薩佛剎功德莊嚴經卷上</p>
</body></html>
