<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p><b>　　<A NAME="n478"></A>No. 320 [No. 310(16)]</b><p class='juan'>
父子合集經卷第一</p>
<p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n480"></A>淨飯王始發信心品第一</b><p>如是我聞。一時佛在舍衛國。說法施化能事畢已。往迦毘羅國。去城不遠住尼拘律陀林中。與大比丘眾千二百五十人俱。皆阿羅漢。諸漏已盡無復煩惱。心善解脫慧善解脫。如大龍王。所作已辦。棄諸重擔逮得己利。盡諸有結心得自在。能到最上究竟彼岸。其名曰阿若憍陳如。摩訶迦攝。優婁頻羅迦攝。伽耶迦攝。那提迦攝。舍利弗。大目乾連。眾所知識。大阿羅漢等。復有種類差別捨邪歸正外道尼乾子沙門婆羅門。無數眾會皆悉來集。所謂調伏調伏眾。寂靜寂靜眾。善超彼岸善超彼岸眾。善住安隱善住安隱眾。出離煩惱出離煩惱眾。能離罪惡能離罪惡眾。洗除罪垢洗除罪垢眾。善超三有善超三有眾。遠離五塵遠離五塵眾。離諸障礙離諸障礙眾。清淨意樂清淨意樂眾。具足諸根具足諸根眾。違順解脫違順解脫眾。善護自身善護自身眾。具諸正念具諸正念眾。具四神足具四神足眾。樂說明記樂說明記眾。明了緣諦明了緣諦眾。善寂諸根善寂諸根眾。決定信解決定信解眾。樂求義利樂求義利眾。觀察無我觀察無我眾。離諸分別離諸分別眾。斷除疑惑斷除疑惑眾。身行輕安身行輕安眾。自在愛樂自在愛樂眾。心善解脫心善解脫眾。慧善解脫慧善解脫眾。住聖種族住聖種族眾。如是眾會身意泰然樂得善利。各與徒屬來詣佛所。猶如廣大缽羅奢樹枝葉繁茂生長圓滿。清淨而住<p>爾時世尊。於初夜分露地而坐。寂然無聲。一切大眾恭敬圍繞。於是如來觀察時會諸比丘眾。而問之曰。何人堪往化淨飯王勸導發心生淨信解。時尊者憍陳如即從座起。偏袒右肩右膝著地。合掌作禮。白言世尊。我當願往。佛言。憍陳如。汝居聲聞最為上首。先解諦義有大名稱。一切眾生尊奉如師。且止是說。不須汝往。是時會中四大迦攝及舍利弗目乾連等。各伸禮敬而作是言。我能往化淨飯聖王。佛皆不允。止之如初。時大目乾連即作是念。未知如來今遣何人詣父王所。遂入定觀。乃睹如來心光遠矚彼優陀夷。猶如杲日穿其樓閣。從於東牖直注西垣。時目乾連從定起已。往詣尊者優陀夷所。而語之曰。世尊召子。往化父王故相報爾。優陀夷曰。果蒙教敕固當從命。目乾連曰。尊者所往此極難事。宜自審悉無貽後悔。所以者何。彼為灌頂剎帝利王。威德尊嚴性無敢犯。孰能導達何由召對。況復教化發生信心。今取諸譬子當可悉。如以百夫於累歲中。擔負乾薪積成大聚。縱火焚之其焰猛熾。復以酥油而沃其上。頗有人能於此廣大火聚中行不為所害。又如有人欲於最勝龍象口中而取其牙。當知是人必遭所損。今欲往化淨飯聖王。此極為難。亦復如是。我今粗陳少分譬喻。臨事籌量好自安意。於是世尊乃召尊者優陀夷至。而語之曰。於我聲聞弟子之中。汝為釋種。具足辯才善說法要。今可往化淨飯父王。以善方便開發道意。時優陀夷承佛指喻。唯然受教。白言世尊。我今當往。唯願大慈勿垂軫慮。設使父王或見致怒。遙冀慈光冥加救護。爾時世尊為優陀夷。而說偈言<p class='lg'>　賢哉優陀夷　　今當聽我說<br>　汝具智辯才　　眾中為上首<br>　釋種淨飯王　　見必生忻悅<br>　是故汝應往　　速勸令發心<br>　若能化父王　　發生清淨意<br>　諸天及世人　　咸增長善利<br>　安閑不修善　　如沮岸將墜<br>　當於現生中　　除我慢疑惑<br>　富貴剎那頃　　增放逸染著<br>　如羇旅無財　　所思唯有苦<br>　處最勝宮殿　　受殊妙欲樂<br>　佛教不了知　　樂壞生悲惱<br>　具四種兵眾　　七寶諸眷屬<br>　隨意而自在　　樂壞生悲惱<br>　有夜叉鬼神　　噉眾生精氣<br>　令人染眾病　　於身何不護<br>　積聚諸珍寶　　如計羅娑山<br>　染慧所纏縛　　不能自觀察<br>　由染慧覆心　　善法無所了<br>　如人處夢中　　何能有知覺<br>　凡夫失明慧　　決定獲憂怖<br>　猶如涉遠道　　而喪其伴侶<br>　是故優陀夷　　當以善方便<br>　勸王立信幢　　摧我慢高舉<br>　餘人非善巧　　獎助令發心<br>　汝具妙辯才　　能示三有苦<br>　我念過去劫　　有王出於世<br>　名稱遍十方　　號曰真實聚<br>　以善法治世　　境極海邊際<br>　具胝那臾多　　臣民咸歸奉<br>　諸聚落城邑　　多種種花果<br>　地唯生軟草　　無瓦礫荊棘<br>　流泉及林木　　處處皆圍繞<br>　百千乾闥婆　　互奏諸音樂<br>　賢聖集其中　　民物咸豐樂<br>　多諸比丘眾　　依止持淨戒<br>　復有諸外道　　大仙大智者<br>　其數有百千　　捨所修苦行<br>　咸生真實見　　信樂佛正法<br>　怖彼三惡道　　願得生天果<br>　彼王有太子　　名曰堅固慧<br>　值過去諸佛　　久植諸德本<br>　俱胝那由他　　人民皆親近<br>　觀五欲過患　　心常生厭離<br>　睹王所居處　　如彼天宮殿<br>　后妃競圍繞　　受欲樂無極<br>　是時堅固慧　　即啟白父王<br>　我今誠實心　　誓求無上道<br>　於采女眷屬　　都不生忻樂<br>　少年著欲者　　樂壞苦即至<br>　如往古大僊　　栖止於山谷<br>　五欲非究竟　　寂靜即為樂<br>　王語堅固慧　　勿作如是說<br>　若不受欲樂　　何名為我子<br>　有國之富貴　　如彼多聞天<br>　諸宮殿樓閣　　眾寶而莊嚴<br>　百千眾妓樂　　周匝常圍遶<br>　具最上色相　　類天女無異<br>　面貌皆圓滿　　脣丹齒齊密<br>　額廣復平正　　目比青蓮葉<br>　形儀悉端直　　膚潔猶珂雪<br>　作眾妙歌舞　　而共相娛樂<br>　年少色鮮白　　如彼枝上華<br>　汝當住於此　　勿棄於榮貴<br>　我今誠謂汝　　非毀亦非譽<br>　太子善了知　　王位極尊勝<br>　我聞是說已　　決志求出難<br>　於彼五欲境　　不著如夢寐<br>　復白於父王　　自念從無始<br>　為欲之所溺　　娛情不知愧<br>　猶如彼盲夫　　艱辛趣險道<br>　自捨平坦處　　憑誰為歸救<br>　於欲不了知　　何由脫苦縛<br>　當離於險道　　此心非顛倒<br>　若能遠諸欲　　安隱除過患<br>　當知著欲者　　如盲無所見<br>　欲境如瀑流　　傾注難防護<br>　世有明智人　　當生於厭怖<br>　欲為眾苦因　　損害逾蛇螫<br>　刀杖與毒藥　　熾火然相似<br>　堅固慧王子　　含悲白父王<br>　我志在山林　　離欲求解脫<br>　是身深可厭　　老病苦縈縛<br>　不顧王寶位　　願允聽出家<br>　是時王族中　　童子名月施<br>　見太子出家　　亦隨修梵行<br>　太子出家已　　具勇猛精進<br>　獲得五神道　　善修四無量<br>　人中釋師子　　說法無所畏<br>　教化諸眾生　　皆令入佛道<br>　彼月施童子　　以善巧方便<br>　示五欲過患　　勸王發道意<br>　優陀夷當知　　往昔堅固慧<br>　於汝意云何　　今則我身是<br>　其月施童子　　樂修真實行<br>　同居釋種中　　今則汝身是<br>　是故優陀夷　　汝今應當往<br>　勸父王發心　　增長諸善利　</p><p>爾時尊者優陀夷。聞佛世尊說是偈已。欽承慈旨作禮而退。於晨朝時執持應器。往迦毘羅城詣王宮門。見有百千釋種皇族共集一處。時彼眾中有一釋種。名曰月面。與優陀夷舊為知識。遙見尊者往相慰問。何緣至此。優陀夷曰。今從世尊所住之處尼拘律陀林中。匍匐而來。奉佛慈旨遣令教化淨飯父王開發淨信。彼聞說已。而作是言。昔者太子若不捨家。決定當作轉輪聖王。十善治化王四天下。當有七寶自然出現。所謂輪寶象寶馬寶珠寶女寶兵寶主藏神寶。復有千子之所圍繞。一切人民恭敬尊重。今既出家志樂空寂。則失如是廣大富貴。今所集會正議此耳。所言未竟。時淨飯王即召釋種群列于庭。而語之曰。卿等當知。悉達太子棄捨國位上妙快樂。樂居林野。一何錯謬。而今而後汝等不應往詣彼所供養恭敬。若有違者。必當捶罰。時有釋種名曰善悟。聰慧明達多諸善巧。出至宮門見優陀夷。方便附近漸至屏處。始敢伸問。世尊導師。起居輕利安隱快樂。四大調和少病少惱。化度眾生無疲勞耶。復有釋種名曰無憂。復有釋種名曰離憂。詣尊者所問訊世尊。一如前說。我等咸欲詣世尊所。適奉王旨。諸釋種等不得於佛親近供養。若有違越必行捶罰。為懼嚴敕無敢往者。時優陀夷聞已太息。淨飯父王。何意如是。如來慧日出現世間。於諸眾生多所饒益。一切人民四大天王帝釋天主梵天王等。競伸供養曾無虛日。我當求見彼淨飯王具陳上事。乃入定觀。知彼父王信根成熟決定可化。時尊者優陀夷具諸威儀。結跏趺坐涌在虛空。高七多羅樹即現種種神通變化。時淨飯王。遙見尊者乘空而來。心生<span class='corr'>歡</span>喜合掌瞻仰。說伽陀曰<p class='lg'>　希有成就殊勝行　　現諸神變具威儀<br>　乘空至此有何緣　　唯願聖者速當說　</p><p>爾時尊者優陀夷。以偈答曰<p class='lg'>　我是聖王子之子　　依止如來法中住<br>　願王速發淨信心　　於勝福田興供養<br>　太子棄國成佛道　　具勝吉祥大名稱<br>　身光常照於世間　　智光能破諸癡暗<br>　猶如赫日除雲翳　　空中普放大光明<br>　龍子智光亦復然　　於三有中常照耀<br>　又如皎月舒盛光　　揜蔽遊空諸宿曜<br>　龍子智光亦復然　　能伏一切諸外道<br>　又如師子吼巖谷　　眾獸聞已悉奔竄<br>　龍子宣暢妙法音　　摧諸異論令開解<br>　苦行外仙邪妄智　　不能入解無我理<br>　流轉輪迴三界中　　由無勝慧迷真諦<br>　一切世間諸有情　　盲無慧眼難出離<br>　如來開發智光明　　為破無始無明醫<br>　善惡二途極明顯　　一為平坦一險阻<br>　如來善為指其迷　　沒淤泥者能救拔<br>　譬若雲能含眾水　　普滋大地無高下<br>　佛施法雨亦復然　　增長人天諸善種<br>　雨能充洽諸山林　　藥草根莖及枝葉<br>　眾妙花蘤悉開敷　　周遍莊嚴於大地<br>　亦如龍子雨法雨　　滋榮佛法功德樹<br>　十力無畏不共法　　成熟菩提智花果<br>　海中眾寶彌盧山　　煥赫巋然而不動<br>　佛處聲聞大會中　　最勝光明無與等<br>　三十三天帝釋主　　廣興供養妙莊嚴<br>　龍子巍巍大沙門　　諸天見者咸開悟<br>　欲入佛法解脫海　　成就智慧法寶藏<br>　當以戒定為船筏　　能至念處摩尼聚<br>　太子昔修諸苦行　　或住陂池或巖窟<br>　或依迥絕曠野中　　善達空無相無作<br>　牟尼大仙師子吼　　指誘群迷生覺悟<br>　如是善巧方便力　　難化能化使柔順<br>　佛為最上調御師　　能施眾生諸法寶<br>　寂靜妙樂奢摩他　　戒定功德堅固藏<br>　若能依教修諸行　　除惑滅罪令清淨<br>　是故天人阿修羅　　常樂聞持佛正法　</p><p>於是淨飯王。為尊者優陀夷。而說偈言<p class='lg'>　我子捨家無少樂　　或乏飲食或臥具<br>　猶如鮮潔青蓮華　　置之陸地當枯悴　</p><p>尊者優陀夷。以偈答曰<p class='lg'>　如來遊戲諸神通　　常餐禪悅無飢渴<br>　由住寂靜妙等持　　若金蓮華體堅實　</p><p>時淨飯王。復說偈言<p class='lg'>　太子昔在皇宮日　　百千采女常圍繞<br>　睡寤常聞歌吹聲　　棲止山林有何樂　</p><p>尊者優陀夷。以偈答曰<p class='lg'>　佛住解脫勝境界　　深心依止諸禪定<br>　行住坐臥威儀中　　常生喜樂曾無苦　</p><p>時淨飯王。復說偈言<p class='lg'>　太子昔在皇宮日　　眾妙茵褥敷臥具<br>　百千燈炬常照明　　向夕未嘗知有暗　</p><p>尊者優陀夷。以偈答曰<p class='lg'>　牟尼廣修殊勝行　　以四無量為茵褥<br>　心常利樂諸有情　　於中庸境無癡鈍　</p><p>時淨飯王。復說偈言<p class='lg'>　昔時太子居深殿　　遊戲受用諸快樂<br>　左右侍衛善承迎　　獨止山林何所得　</p><p>尊者優陀夷。以偈答曰<p class='lg'>　如來所止悉清勝　　樂居寂靜阿蘭若<br>　平等觀視於世間　　常得天龍常恭敬　</p><p>時淨飯王。復說偈言<p class='lg'>　昔日太子處王宮　　沐浴嬪嬙競承事<br>　上妙塗香以瑩身　　棲止山林何所得　</p><p>尊者優陀夷。以偈答曰<p class='lg'>　牟尼持戒為浴池　　永滌諸惡淨無垢<br>　能令自他悉清淨　　離眾塵穢登彼岸　</p><p>時淨飯王。復說偈言<p class='lg'>　太子所著殊妙衣　　金縷貫飾珠瓔珞<br>　旃檀和合妙塗香　　棲止山林何所得　</p><p>尊者優陀夷。以偈答曰<p class='lg'>　牟尼以慚為上服　　菩提分法如珠鬘<br>　護戒清涼若塗香　　以用莊嚴功德體　</p><p>時淨飯王。復說偈曰<p class='lg'>　太子所住常嚴警　　百千勇士持戈冑<br>　繖蓋迎空蔽日光　　獨向山林誰守護　</p><p>尊者優陀夷。以偈答曰<p class='lg'>　牟尼具足十智力　　於諸怖畏心不動<br>　慈悲普蔭諸群生　　沙門法子常圍遶　</p><p>時淨飯王復說偈言<p class='lg'>　善哉善說佛功德　　不久當往聞法要<br>　願今先受我供養　　復持香飯奉如來　</p><p class='juan'>
父子合集經卷第一</p>
</body></html>
