<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
父子合集經卷第三</p>
<p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n485"></A>淨飯王致禮如來品第三</b><p>爾時淨飯王。將諸釋種前後圍繞。詣尼拘律陀園中。到已即下寶飾車乘。與諸臣從徒步而進。世尊知已欲化父王捨除憍慢發生淨信。即陞空中現神變相。遊行往來自在無礙。時娑婆世界主大梵天王。在如來左。帝釋天主居如來右。焰摩天王都史多天王。樂變化天王。他化自在天王。各各執持種種寶蓋。隨從如來乘空而行。多聞天王持國天王。合掌作禮住立東面。增長天王廣目天王。頭頂致敬住立西面。復有六欲諸天眷屬。雨諸天花優缽羅花拘沒那花奔拏利迦花曼陀羅花。及雨上妙細末栴檀沈水香等。諸天伎樂眾妙歌舞。於虛空中一時俱作<p>爾時世尊。以神通力化作無數七寶樓閣。微妙莊嚴光明赫奕。令彼時會若天若人互相往來各得相見。是時眾會心大歡喜。從昔已來未曾有也。時淨飯王睹斯瑞相生希有心。即作是說。如來昔日為太子時。不以四天下轉輪王位富貴自在心生顧戀。今於三千大千世界為大法王。具足聖財神通自在。常得諸天恭敬圍繞。勝過於彼不可比喻。我今唯有釋種眷屬及諸人民。而為侍從。作是說已。喜悅無量生清淨心。偏袒右肩右膝著地。合掌恭敬瞻仰如來。頭面致禮。復作是言。世尊初生無人扶侍。即行七步觀視十方。我於世間。最尊最勝。更無過上。越老病死。盡苦邊際。我於爾時見是事已。心生歡喜曾伸禮敬。又復世尊為太子時。往田野中觀於農作。憩閻浮樹蔭涼之下。日雖西昃其影不移。是時復有六欲天子。合掌恭敬侍立其側。我於爾時亦伸禮敬。今睹世尊現是瑞相。乃為第三向佛作禮。時淨飯王欲重宣此義。而說偈言<p class='lg'>　福智無比兩足尊　　初生即行於七步<br>　唱言世間獨為勝　　我於彼時曾致禮<br>　又觀農作憩陰涼　　日昃其影不移動<br>　六欲諸天侍其側　　我於彼時伸禮敬<br>　今佛現此神變相　　愍念於我及眾生<br>　世間無有如佛者　　此乃第三頭面禮<br>　昔日我為立其名　　號曰一切義成就<br>　已得佛果遂夙心　　喜悅猶如飲甘露　</p><p>時六欲天子。知淨飯王一心渴仰欲睹如來。先於尼俱律陀園中。為佛世尊敷師子座。其座高勝諸珍嚴瑩。即以天中憍奢闍衣上妙白[<a href='javascript:showpic("../fontimg/057087.gif")'>疊*毛</a>]鋪設其上。又彼林中自然化出眾妙衣服。周匝莊嚴處處垂下。設座畢已。迎請世尊安坐其上。我自捨家至于成佛。乃與父王初得相見。作是念已從空中下。時淨飯王獲奉如來心大歡喜得未曾有。瞻仰粹容目不暫捨。尊重讚歎問訊慰勞。佛於座上結加趺坐。王與釋種退坐一面<p>是時復有色界諸天皆來佛會。所謂梵眾天。梵輔天。大梵王天。少光天。無量光天。極光淨天。遍淨天。無量淨天。無雲天。福生天。廣果天。無煩天。無熱天。善現天。善見天。色究竟天等。睹佛世尊為化父王現斯瑞相。咸皆歡喜共相慶慰。各持天中曼陀羅花摩訶曼陀羅花。而散佛上。又復以諸上妙天衣懸於空中。而為供養。復以種種嚴身之具。寶冠耳璫。指環臂釧。珠珮瓔珞。珍琦束帶。或以黃金為鬘眾寶間飾。眾寶為鬘黃金間飾。如是寶鬘貫以金線。巧妙光麗。奉上如來。又以種種上妙寶蓋寶幢寶幡。行列供養。時諸天子作供養已。頭面作禮住虛空中。散諸香水如微細雨。各各合掌以偈讚佛<p class='lg'>　歸依最勝大丈夫　　善能攝化群生者<br>　具大福智及名聞　　一切世間無與等<br>　歸依最勝大丈夫　　勝慧深廣難思議<br>　大悲憐愍諸有情　　為說四諦真實法<br>　歸依最勝大丈夫　　永離貪恚愚癡垢<br>　巍巍相好遍莊嚴　　猶若金山顯大海<br>　歸依最勝大丈夫　　能摧異論無怯弱<br>　咸令捨除迷妄情　　具修正見清淨行<br>　我等自惟宿福慶　　得值能仁出世間<br>　以此供養少善根　　迴向自他得作佛　</p><p><b>　　<A NAME="n486"></A>父子合集經阿修羅王授記品第四</b><p>爾時世尊為化父王現神變已。時彼會中有諸阿修羅王。矚是瑞相心各踊悅。復見色界諸天子等廣大供養。深生隨喜。時有上首尾摩唧怛囉阿修羅王。而作是言。我今於佛最初供養。以神通力。於彼園中即時化作六十那庾多眾寶網幔。雜色間飾彌覆空中。寶幔之下復現六十那庾多寶莊嚴地。寶地之上復現六十那庾多殊妙樓閣。一一樓閣寶為其門。黃金樓閣以銀為門。琉璃為牖。硨磲為柱。玻璃為栱。碼瑙為地。真珠等寶間飾莊嚴。白銀樓閣以金為門。琉璃為牖。珊瑚為柱。硨磲為拱。玻璃為地。真珠等寶間飾莊嚴。乃至碼瑙樓閣玻璃為門。如是七寶所成樓閣戶牖柱栱次第莊嚴。一一門中各現眾寶師子之座。於座左右皆有修羅童子童女。手執白拂或持寶扇侍立其側。一一座上有眾寶蓋。於前復現眾色寶幢。於黃金門現出青幢。黃色為頂黃金為幹。於白銀門現出黃幢。青色為頂赤寶為幹。於琉璃門現出紅幢。赤色為頂黃金為幹。於眾寶門現彩畫幢。眾色為頂白銀為幹。如上所現眾寶網幔寶地樓閣寶幢幡蓋迴轉空中。繞佛三匝行列而住。如三十三天伊羅缽那大龍象王。徐行旋繞帝釋天主。亦復如此。又復降雨天諸妙花。所謂曼陀羅花摩訶曼陀羅花。曼殊沙花摩訶曼殊沙花。波嚕沙迦花摩訶波嚕沙迦花迦哩迦囉<span class='corr'>[<a href='javascript:showpic("../fontimg/004555.gif")'>口*縛</a>]</span>花摩訶迦哩迦囉<span class='corr'>[<a href='javascript:showpic("../fontimg/004555.gif")'>口*縛</a>]</span>花。缽吒羅花摩訶缽吒羅花。唧怛囉缽吒羅花摩訶唧怛囉缽吒羅花。又雨七寶所成之花。黃金花白銀花硨磲花碼瑙花吠琉璃花玻胝迦花真珠花等。復雨珍琦玩好之具。時會所樂皆得如意。又復降雨眾妙香水塗香末香沈水香等。時迦毘羅城所積之花。舉高七尺廣六由旬。與其香水合和成泥。佛神力故。其香普薰遍滿三千大千世界。其中眾生若天若人聞是香已。皆發阿耨多羅三藐三菩提心。得不退轉。彼阿修羅王作供養已。乘七寶車繞佛三匝。合掌向佛以偈讚曰<p class='lg'>　最勝無動尊　　圓成菩提果<br>　能化諸有情　　出離於三界<br>　我以清淨心　　現前伸供養<br>　願得如世尊　　永脫輪迴苦<br>　牟尼大聖主　　離染除諸惑<br>　堪為天人師　　救拔超彼岸<br>　善宣微妙法　　調伏諸眾生<br>　度老死苦厄　　故我稱讚禮　</p><p>時尾摩唧怛囉阿修羅王。偈讚佛已。我今供養心猶未足。復以海中所有一切無價珍寶。奉上如來。以神通力化作六十那庾多微妙寶車。一一寶車以調順馬而駕御之。皆以金寶裝校嚴飾。一一車上有妙幰蓋。懸眾寶鈴出聲和雅。其上各有阿修羅女。色相具足獻妙歌舞。作諸伎樂其聲嘹喨聞者無厭。佛神力故。令此樂音遍徹三千大千世界。其中有情聞是聲已。身意泰然離諸染著。皆於阿耨多羅三藐三菩提。心不退轉。時阿修羅王作供養已。與其眷屬心大歡喜。合掌向佛重說偈言<p class='lg'>　願我常親近　　牟尼大導師<br>　設最上供養　　得盡諸苦際　</p><p>爾時會中復有阿修羅王。名曰極喜。發清淨心廣興供養。一一供養與尾摩唧怛囉阿修羅王。等無有異。作供養已。乘七寶車繞佛三匝。合掌向佛以偈讚曰<p class='lg'>　歸依無上十力尊　　具修無邊真實行<br>　決定了達一切法　　永斷諸惑得無畏<br>　歸依三界大導師　　解脫有愛諸結縛<br>　己超菩提勝彼岸　　復能拯拔沈溺者<br>　如來善說出離道　　眾生聞已咸信受<br>　皆令清淨滌諸染　　猶若蓮花不著水<br>　牟尼勝智善觀察　　了諸法空亦無相<br>　不著一切有為行　　譬如虛空無所依　</p><p>爾時會中復有阿修羅王。名曰妙臂。發清淨心廣興供養。一一供養與極喜阿修羅王。等無有異。作供養已。乘七寶車繞佛三匝。手捧金栗散如來上。合掌向佛以偈讚曰<p class='lg'>　稽首吉祥調御師　　天中世間無與等<br>　了知眾生性本空　　但有假想如陽焰<br>　無作無受無眾生　　無我無人無彼此<br>　無言無說自性空　　諸法本來常寂靜<br>　推求諸法不可得　　則於佛教善入解<br>　是人得名法王子　　隨順先佛之所行<br>　我今於佛伸供養　　調伏難化諸眾生<br>　以此稱讚少善根　　迴向自他皆作佛　</p><p>爾時會中復有阿修羅王。名曰大力。發清淨心廣興供養。一一供養與妙臂阿修羅王。等無有異。作供養已。乘七寶車繞佛三匝。以諸寶花而散佛上。合掌向佛以偈讚曰<p class='lg'>　稽首大法王　　慧眼照三有<br>　已渡生死海　　到究竟彼岸<br>　教導諸有情　　除惑無怖畏<br>　越四種瀑流　　得至安隱處<br>　甚深微妙慧　　窮世間源底<br>　知眾生所欲　　深著顛倒想<br>　常以大悲心　　開示令覺悟<br>　破彼邪妄智　　具足真實見<br>　了達一切法　　無垢無所著<br>　如幻化陽焰　　亦如水中月<br>　牟尼最勝尊　　視眾生如子<br>　皆令修正行　　不著於三世<br>　如來出世間　　了法皆虛假<br>　自性無所得　　他性悉皆空<br>　如世間愚夫　　夢中受欲樂<br>　畢竟不可得　　應當如理思　</p><p>爾時會中復有阿修羅王。名曰羅[<a href='javascript:showpic("../fontimg/023523.gif")'>目*侯</a>]。發清淨心廣興供養。一一供養與大力阿修羅王。等無有異。作供養已。乘七寶車繞佛三匝。復以上妙唧怛囉缽吒羅花而散佛上。合掌向佛以偈讚曰<p class='lg'>　巍巍無上士　　身光極晃耀<br>　諸天及世人　　無有如佛者<br>　猶若以芥子　　比於彌盧山<br>　亦如牛跡水　　以況於溟渤<br>　如來妙色相　　世間無與等<br>　一一相端嚴　　觀者心無厭<br>　妙相難思議　　超過一切色<br>　如日照世間　　餘光皆隱沒<br>　佛威德光明　　映蔽諸天眾<br>　如月現長空　　星光皆晦昧<br>　慧深如巨海　　身相若金山<br>　佛身智光明　　三界無倫匹　</p><p>爾時會中復有阿修羅王。名曰淨戒。發清淨心廣興供養。一一供養與羅[<a href='javascript:showpic("../fontimg/023523.gif")'>目*侯</a>]阿修羅王。等無有異。作供養已。乘七寶車繞佛三匝。復以摩訶唧怛囉缽吒羅花。而散佛上。合掌向佛以偈讚曰<p class='lg'>　牟尼具勝智光明　　能破貪恚愚癡暗<br>　成就最上奢摩他　　降注法雨沃群品<br>　如來金剛座道場　　熾然智炬照三有<br>　能爇眾生煩惱薪　　使無遺餘成灰燼<br>　無量百千俱胝劫　　積集任持妙法藏<br>　普施熱惱諸群迷　　聞者皆如飲甘露<br>　如來出現於世間　　能示眾生正法眼<br>　無明生死長夜中　　智慧摩尼能顯照　</p><p>爾時會中復有阿修羅王。名喜鬥戰。發清淨心廣興供養。一一供養與淨戒阿修羅王。等無有異。作供養已。乘七寶車繞佛三匝。復以上妙缽吒羅花而散佛上。合掌向佛以偈讚曰<p class='lg'>　歸依聖主釋師子　　於諸法中得無畏<br>　猶如勇將擐甲冑　　降伏他兵無怯弱<br>　能仁諸根常寂靜　　不為煩惱所動亂<br>　永盡三毒一切垢　　餘習展轉不復起<br>　如來六返觀眾生　　無愛無憎無分別<br>　安住無緣廣大慈　　於冤親境悉平等<br>　佛知眾生種種想　　各各開示袪諸妄<br>　皆令善住正思惟　　了心如幻無所著　</p><p>爾時會中復有阿修羅王。名曰妙眼。發清淨心廣興供養。一一供養與喜鬥戰阿修羅王。等無有異。作供養已。乘七寶車繞佛三匝。復以摩訶缽吒羅花而散佛上。合掌向佛以偈讚曰<p class='lg'>　大威德世尊　　了諸法實相<br>　所謂諸法者　　從因緣故有<br>　無法無非法　　尋求不可得<br>　若有法可說　　此說唯假名<br>　如是種種相　　本來常寂靜<br>　無名亦無相　　牟尼之所說<br>　雖說而無說　　少分不可得<br>　說者既亦無　　聽者亦如是<br>　善達如是義　　不著一切法<br>　則能行大行　　是名真佛子　</p><p>爾時會中復有阿修羅王。名越三世。發清淨心廣興供養。一一供養與妙眼阿修羅王。等無有異。作供養已。乘七寶車繞佛三匝。復以殊妙真珠瓔珞奉施如來。合掌向佛以偈讚曰<p class='lg'>　如來具足諸功德　　淨戒威儀悉圓滿<br>　四種魔軍智伏除　　三界無與佛齊等<br>　如來定力無能動　　非淺智者所能測<br>　行住坐臥定相應　　現諸利樂神通事<br>　如來勝慧無過上　　於大眾中師子吼<br>　善說妙法破群疑　　攝化一切諸外道<br>　如來身色超三有　　種種相好遍莊嚴<br>　光明赫奕若金山　　廣修檀施所獲得　</p><p>爾時會中復有阿修羅王。名曰普耀。發清淨心廣興供養。一一供養與越三世阿修羅王。等無有異。作供養已。乘七寶車繞佛三匝。復以眾妙珍寶散如來上。合掌向佛以偈讚曰<p class='lg'>　我等捨離五欲樂　　來詣佛所伸供養<br>　各見如來對已前　　此不共德難思議<br>　一音所演清淨法　　或樂廣說或略說<br>　各隨意欲而解了　　此不共德難思議<br>　一音所演清淨法　　隨其趣類各得解<br>　如來善巧應其機　　此不共德難思議<br>　一音所演清淨法　　或令修習或調伏<br>　或有獲證諸果利　　此不共德難思議　</p><p>爾時會中復有阿修羅王。名目真鄰陀。發清淨心廣興供養。一一供養與普耀阿修羅王。等無有異。作供養已。乘七寶車繞佛三匝。以赤真珠而散佛上。合掌向佛以偈讚曰<p class='lg'>　如來善化於父王　　捨除憍慢及邪見<br>　令發堅固淨信心　　此為最上無比子<br>　法無自性從緣生　　如夢受樂非實事<br>　應知彼樂隨想起　　是則名了諸法性<br>　譬如秋空起浮雲　　妄情執有非堅固<br>　依於牟尼教法中　　智者不應增我慢<br>　心善觀察不放逸　　則於世間無所著<br>　是名安住佛法中　　當證如幼三摩地　</p><p>時諸阿修羅王作供養已。各各合掌住立佛前。身意泰然快得善利。皆發阿耨多羅三藐三菩提心。爾時世尊知諸阿修羅王心之所念。於大眾中現微笑相。即於面門放五色光。其光遍照普佛世界。繞佛三匝復從世尊頂門而入。時尊者馬勝睹是相已。從座而起偏袒右肩。右膝著地頭面作禮。白言。世尊。以何因緣現斯瑞相。合掌向佛以偈問曰<p class='lg'>　人中最勝釋師子　　現斯瑞相非無因<br>　唯願大悲為我說　　聞已皆使心安泰<br>　六十那由阿修羅　　廣大淨心興供養<br>　將非如來與授記　　令彼聞已生歡喜<br>　時會咸作是思念　　放此光明非小緣<br>　唯願如來愍我輩　　為說現相之所以<br>　為當有發菩提心　　或復初生於淨信<br>　如來各各悉了知　　願決眾疑速當說　</p><p>爾時世尊以偈答曰<p class='lg'>　善哉馬勝大比丘　　汝能諮問放光事<br>　我今欲於眾會中　　記別最上真實果<br>　諸阿修羅興福業　　志求無上大菩提<br>　貪恚障染悉蠲除　　如手觸空無所礙<br>　由此發生清淨意　　廣興無邊妙供養<br>　後當捨此修羅身　　常生勝處增明慧<br>　未來過彼河沙劫　　親近承事諸如來<br>　後身得作法中王　　相繼成佛同名號<br>　皆稱最上燈如來　　名聞普遍十方界<br>　教化六十那庾多　　眾生聞法咸得度<br>　國土廣博極嚴淨　　盡一三千大千界<br>　其中受化諸眾生　　<span class='corr'>具</span>足福德及智慧<br>　不造一切非法業　　皆修平等安樂行<br>　彼佛皆說無諍法　　聞者無著亦無礙<br>　佛壽六十那庾多　　眾生住命等無異<br>　彼諸如來化緣終　　機感相從亦入滅<br>　次第紹隆得作佛　　國土壽量悉同然<br>　亦化如上諸有情　　受持正法為佛子　</p><p class='juan'>
父子合集經卷第三</p>
</body></html>
