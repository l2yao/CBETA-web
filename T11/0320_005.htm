<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
父子合集經卷第五</p>
<p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n491"></A>龍女授記品第七</b><p>爾時會中。復有九十六俱胝龍女。見彼阿修羅王迦樓羅王於世尊所作供養已。復聞如來各與授彼成佛之記。心大歡喜踊躍無量。發清淨心廣陳供養。此諸龍女以神通力化作九十六俱胝青色傘蓋。一一傘蓋吠琉璃寶而作千骨。巧妙安布黃金為柄真珠為網。垂諸花鬘諸珍嚴飾。復化九十六俱胝上妙良馬。亦以眾寶裝鉸嚴飾。吠琉璃寶而為轡勒。又復變現眾寶網幔。其量周廣六十踰繕那。遍覆一切諸來大眾。寶幔之下現一殊妙摩尼寶珠。光明顯照無不明了。復現九十六俱胝眾寶花鬘。巧妙奇絕周遍垂下。又復懸綴無數寶鈴。微風動搖其聲和雅。猶如天樂聞者無厭。復以細末多摩羅跋旃檀香沈水香等散如來上。復散優缽羅花詹博迦花。及散無量上妙衣服。種種無量雜色瓔珞。種種無量雜色花鬘。是諸龍女。各乘彼馬張設傘蓋。於虛空中繞佛三匝。復奏龍宮種種音樂。其聲清婉眾所樂聞。又於迦毘羅城。降諸塗香及眾香水如雨而下。與其香花合和成泥。縱廣六十踰繕那。以彼如來威德加持。令此樂聲及香水泥普聞三千大千世界。其中眾生聞此聲香。皆於阿耨多羅三藐三菩提得不退轉。是諸龍女作供養已。頭面禮敬合掌向佛。以偈讚曰<p class='lg'>　我等宿慶值於佛　　淨心忻樂興福業<br>　供養牟尼大導師　　冀脫此身龍女報<br>　化出九十六俱胝　　眾寶莊嚴妙傘蓋<br>　供養無上調御師　　以此善因求出離<br>　復化九十六俱胝　　調順善御青色馬<br>　上妙青寶以莊嚴　　皆為供養如來故<br>　復化九十六俱胝　　青色寶幢空中轉<br>　一一皆以身語心　　頭面作禮伸迴向<br>　諸龍宮中妙樂音　　一時俱奏聲清徹<br>　牟尼出現於世間　　堪受如斯大供養<br>　如是種種樂音聲　　遠徹三千大千界<br>　其中眾生若得聞　　皆得菩提不退轉<br>　復現廣大一寶幔　　縱廣六十踰繕那<br>　周匝普遍於空中　　廣覆諸來大集會<br>　中現最上摩尼珠　　熾盛光明悉委照<br>　普於天人大會中　　淨心忻喜為供養<br>　我等以此少善根　　志求寂靜菩提果<br>　一如牟尼大導師　　成就甚深微妙慧<br>　教化饒益諸眾生　　解脫塵勞諸結縛<br>　亦如十力無上尊　　演說無邊清淨法<br>　諸有為法如幻化　　亦如聚沫非堅牢<br>　如空注雨起浮泡　　自性虛假無主宰<br>　智者觀諸世間法　　譬如鏡中現影像<br>　眾生體性亦同然　　唯佛現證如實說<br>　愚夫不了謂為實　　於虛妄境生執著<br>　畢竟諸法本來空　　此愚癡者自欺誑<br>　由彼迷妄無知故　　不達諸法真實性<br>　如來由是出世間　　顯示無我不可得<br>　譬如秋空起浮雲　　暫時顯現須臾沒<br>　當知我相本來無　　智者諦觀何所有<br>　如是一切世間法　　皆無自性非真實<br>　但能誑惑諸根門　　愚夫由此增狂亂<br>　牟尼超越於三界　　了諸法性無分別<br>　若依如來教奉行　　一切世間皆解脫<br>　若人聞是深妙法　　心生忻樂正思惟<br>　則能越離生死泥　　此非愚者之境界<br>　是故我今頭面禮　　無煩惱者天人師<br>　大悲能救苦眾生　　為舟為舍為依怙<br>　我等供養於如來　　為求無上菩提故<br>　當宣法要警群迷　　普願自他成佛道　</p><p>爾時如來。知諸龍女心之所念希望授記。即現瑞相放大光明。時尊者馬勝睹是相已。頭面禮足合掌向佛。以偈問曰<p class='lg'>　世出世間勝智者　　忽興神變放光明<br>　時會睹此稱吉祥　　非無因緣發斯瑞<br>　人中最上牟尼主　　願說光相之端由<br>　諸天人民龍鬼神　　聞已咸生歡喜念<br>　如來威德聖中聖　　於世間法無不了<br>　憐愍攝受諸眾生　　說此放光神變事<br>　如來慧力妙難思　　窮盡諸法實相義<br>　眾會瞻仰願欲聞　　各令知已心安隱<br>　牟尼久已成正覺　　能與群生作義利<br>　何因放此大光明　　願說咸得除疑惑<br>　今此大眾心寂然　　堪能領解深法義<br>　一心瞻仰於如來　　聞已各發菩提意<br>　若人於事未決了　　其心掉動則生惱<br>　由此皆墮疑網中　　唯冀洪慈速開示<br>　誰於今日發大心　　何佛他方說大法<br>　誰得菩提破魔軍　　放此光明甚希有<br>　何人廣興淨福業　　佛憐愍故放淨光<br>　聖主師子十力尊　　於大眾中無畏說<br>　我等若蒙佛顯示　　離諸疑怖心泰然<br>　咸生清淨隨喜心　　各各奉行於佛教　</p><p>爾時世尊。為尊者馬勝。說伽陀曰<p class='lg'>　善哉馬勝大比丘　　汝能諮問放光事<br>　吾今於此眾會中　　為說龍女未來果<br>　汝等一心當諦聽　　離諸散亂染因緣<br>　聞我說此放光因　　增長人天諸善利<br>　此諸龍女心開解　　能以智慧觀實相<br>　了知諸法本性空　　不著世間業果報<br>　無人無我無眾生　　亦無作者及受者<br>　補特伽羅自相空　　猶如陽焰鏡中像<br>　諸龍女等植德本　　共<span class='corr'>興</span>廣大淨福業<br>　善能安住佛法中　　了世間法皆如幻<br>　如是作諸供養已　　誓求佛果大菩提<br>　後當捨此龍女身　　得生三十三天上<br>　得為帝釋天宮主　　受用妙樂無毀訾<br>　具天壽量大名聞　　復往焰摩天中住<br>　得生焰摩天宮已　　具足受彼殊妙樂<br>　佛子安住此天中　　自在得終天壽量<br>　後復生於兜率天　　得彼天眾常愛敬<br>　雖受快樂心不著　　猶若蓮花性本淨<br>　由彼宿習出世智　　常觀諸法皆空寂<br>　譬如刻石畫長存　　安住正念無移動<br>　後生樂變化天中　　天子天女常圍繞<br>　不為他毀有名稱　　滿彼壽量無中<span class='corr'>夭</span><br>　受彼最上五欲樂　　而與正念常相應<br>　善修三種解脫門　　畢竟入解真空法<br>　復生他化自在天　　得彼天眾常恭敬<br>　清淨意樂住其中　　任持正法心無動<br>　所欲受用皆他變　　不起染著癡愛心<br>　佛子安住彼天宮　　得盡彼天壽邊際<br>　由於欲樂生厭患　　忻求定地伏諸惑<br>　獲得諸禪解脫門　　由此得生梵天上<br>　由彼定生諸善根　　受用喜樂一中劫<br>　定中適悅勝難思　　漸能進趣菩提道<br>　住彼梵宮經一劫　　專修正行淨無雜<br>　善巧方便利有情　　無冤親想心平等<br>　於喜妙樂悉通達　　亦不味著諸禪定<br>　善能覺悟寂諸根　　是為最上牟尼子<br>　彼梵天說自然法　　不與業果理相應<br>　唯此真實解脫門　　畢竟超越於三界<br>　若人於此生信解　　善能引導諸眾生<br>　速成無上妙菩提　　是則名為世間眼<br>　彼龍女等生梵世　　饒益利樂諸天人<br>　教化令發清淨心　　皆能進趣菩提道<br>　往詣無邊佛剎土　　供養承事諸如來<br>　過彼未來星宿劫　　同成佛號寂諸根<br>　彼等聞佛授記已　　心淨踴躍志堅固<br>　時會咸生歡喜心　　各各頭面禮佛足　</p><p><b>　　<A NAME="n492"></A>父子合集經龍王授記品第八</b><p>爾時難陀烏波難陀龍王。與其眷屬九十俱胝龍眾。見諸龍女供養如來得授記已。身意泰然得未曾有。稱讚如來究竟滿足廣大威德神通無礙。能知眾生心之所念。所作事業皆悉聞知。各各現證無不了達。然彼如來大悲增上。或不待請即為說法或非時說。皆為教化成熟有情除煩惱熱得涅盤樂。隨機授法必令得果。乃至女人志意動亂。於婬怒癡自性增上。設聞法要不能領解。亦得如來之所化度。如彼六十俱胝龍女猶獲授記。何況我等豈不蒙益。時彼龍王作是說已。於世尊所生難遭想。以神通力興大香雲滿閻浮提。遍覆一切諸山大海。雨眾香水旃檀末香。其香遠聞普佛世界。又復於彼迦毘羅城。雨赤真珠積至于膝。縱廣量等六十踰繕那。復於尼拘律陀林中。普散無量龍自在花。散已復散。變成花殿。其量亦廣六十踰繕那。七寶相間而為其柱。復以半拏紺末羅石以甃其地。其石柔軟觸之清涼。眾所樂觀非世所有。復現九十俱胝眾寶花鬘周匝垂下。又復懸挂眾色名衣。復現種種巧妙繒幡香鬘寶鬘真珠鬘等。周遍莊嚴殊妙清淨。又復涌出無數寶藏。行列殿中而為供養。又復出現最上無價摩尼寶珠以成其鏡。表媦徹無不交照。乃至迦毘羅城時會大眾。種種供養殊勝莊嚴。於其鏡中皆悉顯現。復有九十俱胝龍馬。諸妙珍寶以為轡勒。無數寶鈴進步鳴響。是諸龍王各乘馬已。於虛空中繞佛三匝。復奏龍宮無量音樂。及雨種種殊妙珍寶。散於如來及聲聞眾。作供養已頭面禮足。瞻仰世尊目不暫捨。以我所集功德善根。願與眾生同得佛道。合掌向佛以偈頌曰<p class='lg'>　久修慈忍大悲行　　成就百福相莊嚴<br>　捨家逾彼迦毘城　　志固為求無上道<br>　六年示修於苦行　　伏諸外道不疲勞<br>　直詣金剛座道場　　普施群生甘露法<br>　昔日如來調御師　　棄捨王宮妙欲樂<br>　斷除頂髮住山林　　於世浮榮心不顧<br>　牟尼昔捨於頭目　　積功成滿菩提因<br>　凡夫聞見尚無因　　況復效修其苦行<br>　如佛昔作忍辱仙　　為歌利王無辜害<br>　割截耳鼻及身肢　　不生恚惱心怡悅<br>　時有愚癡婆羅門　　來秤身肉而蹶倒<br>　說此難行苦行時　　我等聞已生悲惱<br>　何因如來不起瞋　　愛念眾生如己子<br>　由興害意墮泥犁　　慈尊於彼能垂救<br>　如來具足無上慧　　於己害者不加報<br>　昔修廣大安樂因　　故得身肢復如故<br>　我等咸生淨信心　　稱讚如來真實行<br>　如彼牟尼利有情　　咸願速登無上覺　</p><p>爾時世尊。知諸龍王信解堅固發大誓願。即於面門放種種光。其光普照上至梵天。復從如來頂門而入。時尊者馬勝。合掌長跪即白佛言。法爾諸佛若放光明必有所謂。唯願如來方便演說。時彼尊者說伽陀曰<p class='lg'>　大哉無畏釋師子　　何因緣故放此光<br>　慈門廣利諸天人　　唯願如來為我說<br>　此諸龍王并眷屬　　及彼時會皆肅然<br>　唯冀牟尼震梵音　　說此放光希有事<br>　誰於釋迦佛法中　　初發大心感斯瑞<br>　誰能摧破諸魔軍　　令彼惶怖皆退沒<br>　將非龍眾久修行　　獲得無盡諸功德<br>　願聞現瑞之端由　　斷除疑惑心清淨　</p><p>爾時世尊以偈答曰<p class='lg'>　我以最上勝功德　　八種深遠梵音聲<br>　所說真實利眾生　　汝當諦聽放光事<br>　此諸龍王深淨信　　設大供養世希有<br>　志心願證佛菩提　　為度一切群生故<br>　常以悲心觀世間　　普使眾生脫苦厄<br>　未嘗一心生疲勞　　堅固精進無退轉<br>　修習清淨奢摩他　　具足智力無能屈<br>　安住三種解脫門　　謂空無相及無願<br>　得佛無上甚深慧　　了一切法皆虛假<br>　大悲愍念諸有情　　離冤親想悉平等<br>　過彼殑伽沙劫數　　次第成佛出世間<br>　同名寂靜慧如來　　十號具足土嚴淨<br>　常說無我甘露法　　無諸外道及魔冤<br>　善巧方便應群機　　不違世俗談真諦<br>　是諸眾生聞法已　　了法自性悉皆空<br>　大悲方便演三乘　　勝義法中無所說<br>　此法非出於自然　　求之少分不可得<br>　乃至無有一眾生　　聞佛言教而不解<br>　由飲解脫甘露味　　則能出離生老死<br>　及彼憂悲我慢幢　　皆因聞佛梵聲故<br>　釋尊無畏聖師子　　說諸龍意答所問<br>　佛子常隨智慧行　　速得菩提無上果<br>　如來授彼諸龍記　　時眾聞已生忻慶<br>　咸各歸命牟尼尊　　於佛法中心寂靜　</p><p class='juan'>
父子合集經卷第五</p>
</body></html>
