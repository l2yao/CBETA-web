<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
父子合集經卷第六</p>
<p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n494"></A>鳩盤茶王授記品第九</b><p>爾時會中有十八俱胝鳩盤茶王。見諸阿修羅及迦樓羅諸龍王等作供養已心生愛樂。復聞如來與彼授記。歡喜踊躍得未曾有。咸共讚言。如來成就最上智慧。於一切法無有疑惑。無喜無恚不生分別。堪受人天廣大供養。譬如大海深廣彌滿不動不涌湛然安靜。如來功德亦復如是。時彼鳩盤茶王并諸眷屬。各發淨心而興供養。以神通力化作十八俱胝寶幔。是諸寶幔巧妙殊絕。皆以寶線次第嚴飾。所謂黃金線幔。白銀線幔。吠琉璃幔。玻胝迦幔。赤真珠幔。杵藏珠幔。馬藏珠幔等。若金線幔垂銀花鬘若銀線幔垂金花鬘吠琉璃幔玻胝迦鬘。玻胝迦幔吠琉璃鬘。赤真珠幔杵藏珠鬘。杵藏珠幔赤真珠鬘。馬藏珠幔眾寶為鬘。互相間列甚可愛樂。又復化出十八俱胝眾寶妙車。所謂金車乃至馬藏珠寶所成之車。於彼車上復現十八俱胝上妙繖蓋。一一繖蓋奇異巧妙。有骨百莖眾寶裝鉸。或以純金而為其柄。次第乃至吠琉璃柄。繖蓋之下垂諸花鬘黃金花鬘。乃至摩尼珠寶所成花鬘。是諸繖蓋以赤真珠巧妙交絡以為其網。時鳩盤茶王各各乘彼眾寶妙車。執持繖蓋作諸伎樂。於虛空中繞佛三匝。以七寶花散如來上。散已復散。從車而下。禮世尊足在一面住。合掌向佛以偈讚曰<p class='lg'>　牟尼聖主出世間　　如彌盧山顯大海<br>　離諸憂畏不動涌　　堪受如斯妙供養<br>　常住寂靜三摩地　　演說諸法無所著<br>　捨除憍慢諸垢染　　觀察世間唯名想<br>　了知諸法如幻化　　猶如夢中受欲樂<br>　亦如水月體非真　　智者當作是觀察<br>　乾闥婆城本無有　　於方處求不可得<br>　應知但以假名說　　諸世間法皆如是<br>　我等所作諸供養　　寶車寶蓋寶幔等<br>　及以種種歌樂音　　如來觀之如谷響<br>　願我成佛如世尊　　為眾生說如幻法<br>　皆令遠離惑業因　　悉證菩提寂靜道　</p><p>爾時世尊。知諸鳩盤茶等心之所念。即於口中放大光明。時馬勝比丘睹是光已。合掌向佛以偈問曰<p class='lg'>　調御施化非無因　　矚斯淨光難思議<br>　時眾欲知其所由　　別冀如來速演說<br>　睹佛面門現斯瑞　　諸天人民咸有疑<br>　願佛憐愍諸群萌　　說此放光希有事<br>　誰於今日發大心　　樂於佛所聞正法<br>　何人於佛興供養　　為說所獲諸功德<br>　何人達彼有為行　　剎那能離諸過患<br>　何人證於實相門　　寂靜意樂而不動<br>　何人得道降諸魔　　何人稱讚佛功德<br>　何人斷惑超三有　　息諸纏蓋心泰然<br>　大眾咸生恭敬意　　佇聞如來微妙音<br>　何因放此淨光明　　願決眾疑分別說　</p><p>爾時世尊。為馬勝比丘說伽陀曰<p class='lg'>　善哉馬勝問斯義　　為作世間饒益者<br>　我今說此光所從　　汝等一心當諦聽<br>　今此鳩盤茶眾等　　廣興供養淨福業<br>　合掌住立於我前　　安住實際心不動<br>　以智慧力善修習　　起大悲心利群有<br>　後當脫此鬼趣身　　決定往生於勝處<br>　得為忉利天宮主　　親近承事諸如來<br>　了達諸法無有疑　　如黑暗中然大炬<br>　未來復過俱胝劫　　嚴淨無邊佛剎土<br>　供養河沙佛世尊　　被精進鎧修諸行<br>　饒益攝取諸有情　　決定自知當作佛<br>　及於方域而降生　　由是號曰除疑佛<br>　常說最上寂靜法　　聞者心淨離諸疑<br>　咸願求趣大菩提　　救拔群生超彼岸<br>　我今已答汝所問　　普令時會心安隱<br>　故此授決鳩盤茶　　於未來世得作佛　</p><p><b>　　<A NAME="n495"></A>父子合集經乾闥婆王授記品第十</b><p>爾時會中。復有三十六俱胝乾闥婆王。見諸阿修羅迦樓羅諸龍眷屬鳩盤茶等於如來所作供養已。復聞與授成佛之記。歡喜踊躍得未曾有。及聞稱讚如來法性本來寂靜清淨無垢。無有少法之所顯示。皆為增長眾生善根。深生信解捨諸慳吝。即發無上菩提道心。時諸乾闥婆王為供佛故。以神通力化作三十六俱胝愛囉[<a href='javascript:showpic("../fontimg/004555.gif")'>口*縛</a>]拏大龍象王。一一象王各有六牙。一一牙上而有七池。一一池中有七蓮華。一一蓮華而有千葉。一一葉間有七天女。一一天女復以七女而為侍衛。復於一一龍象頂上。化出三十六俱胝上妙繖蓋。七寶為網寶鬘交映。又復各現寶幔彌覆。懸諸花鬘處處周遍。彼蓮華中所有天女。或作歌舞或奏音樂。或說伽陀讚佛功德。或散旃檀沈水末香。或散種種天諸妙花。或散種種上妙衣服。或散眾寶嚴身之具。耳璫臂釧寶鬘金帶。或有執持種種寶幢雜色幡蓋。或散種種清淨香水。於虛空中如雨而下。與諸香花合和成泥。遍迦毘羅城廣六十由旬。隨風所飄其香普至。是時彼諸乾闥婆王各各乘一大龍象王。競奏百千諸妙音樂。徐行空中右繞三匝。以神力故令樂音聲并前香風遍於三千大千世界。其中眾生得聞樂聲及彼香者。皆於阿耨多羅三藐三菩提得不退轉。彼乾闥婆王於虛空中繞佛畢已。從象而下至於佛所復繞三匝。頭面禮足住立一面。合掌向佛以偈讚曰<p class='lg'>　如來具足諸妙相　　於三界中無與等<br>　解脫煩惱生死因　　已盡輪迴苦邊際<br>　顯現無邊大威神　　天上人中極希有<br>　成就寂靜解脫門　　無有非人能動亂<br>　如來具足清淨道　　本無所證無可說<br>　佛性真常本湛然　　依世俗諦強分別<br>　未來諸佛出世間　　亦能安住如是法<br>　法無自性本性空　　無有作者及主宰<br>　了知自他無所作　　是為世間具智者<br>　諸法各各不相知　　佛於無作示有作<br>　譬如多種集成車　　彼各不知自業用<br>　但由運載得車名　　佛說我相亦如是<br>　彼法無法可教招　　彼法無法可思念<br>　彼法無法令解脫　　彼法無法令變異<br>　如來如是了知已　　為眾生依世俗說<br>　顯示諸行有為門　　彼世俗相亦無得<br>　展轉分別諸法性　　令淺智者得除疑<br>　諸法無相亦無名　　畢竟無住亦無作<br>　願我等於未來世　　成佛如彼牟尼尊<br>　無邊功德莊嚴身　　常說如是勝義法<br>　利樂世間具智者　　及彼邪見諸眾生<br>　常起如是大悲心　　令出輪迴生死海<br>　世間苦惱諸有情　　皆由邪慧心諂曲<br>　如猴輕躁無暫安　　唯佛大慈能救度<br>　恃彼貪恚癡我慢　　隨其識浪常漂流<br>　展轉沈淪苦海中　　唯佛大慈能救度<br>　眾生愚癡無慧眼　　不知自業墮惡趣<br>　永失人天出要門　　唯佛大慈能救度　</p><p>爾時世尊。知諸乾闥婆王心之所念。即於口中放大光明普照時會。於是尊者馬勝比丘睹斯光已。合掌向佛以偈問曰<p class='lg'>　如來今者現斯瑞　　寂然普放大光明<br>　時眾相視咸驚疑　　未曾見是希有事<br>　何人蒙佛攝受故　　生大歡喜離諸障<br>　今佛放此淨光明　　令彼信解力堅固<br>　何人奉行於大法　　如佛所說等無異<br>　今佛放此淨光明　　於彼加持垂護念<br>　是諸大眾生渴仰　　願聞佛說光因緣<br>　合十指爪住佛前　　瞻仰尊顏無暫捨<br>　如來為世間作眼　　離諸垢染及憂怖<br>　大悲憐愍諸群生　　使除疑網心清淨　</p><p>爾時世尊。為馬勝比丘說伽陀曰<p class='lg'>　善哉馬勝問斯事　　我為饒益於世間<br>　咸令增長諸善根　　今放光明與授記<br>　尊者馬勝大比丘　　聞佛許說光所以<br>　歡喜合掌無異緣　　冀梵音聲次第說<br>　乾闥婆王興供養　　為聞真淨大法故<br>　此法唯依實際中　　本來自性無增減<br>　若人取相而分別　　彼則如幻不可得<br>　此法無實亦非虛　　由法性空佛無說<br>　彼作如是供養已　　後身當作爍迦羅<br>　是為生死最後身　　增進淨行心無懈<br>　從一佛剎至佛剎　　承事河沙諸如來<br>　化度那由他有情　　果滿得成離塵佛<br>　彼離塵佛出於世　　住壽那由他劫數<br>　常說諸法自性空　　復能顯示一切智<br>　如是彼彼佛名號　　住世正法及像法<br>　說法化利諸眾生　　悉同前佛等無異<br>　馬勝汝問光因緣　　故我略說彼功德<br>　如是展轉成佛時　　降伏天魔無億數<br>　乾闥婆王授記已　　時眾除疑心悅豫<br>　咸各歸依牟尼尊　　合掌住立於一面　</p><p><b>　　<A NAME="n496"></A>父子合集經藥叉王授記品第十一</b><p>爾時會中。有八十俱胝大藥叉王。見彼阿修羅王乃至乾闥婆王等於如來所廣作供養。復聞世尊與彼授記。歡喜踊躍得未曾有。恭敬尊重生難遭想。稱讚如來智慧深遠。於所說法心得入解。深生愛樂發清淨信。以神通力化作廣大殊妙供養。與前阿修羅王所作供養等無有異。時藥叉王作供養已。繞佛三匝住立一面。合掌向佛以偈讚曰<p class='lg'>　人中無比釋師子　　具大神通及智慧<br>　如海深廣不可涯　　是故我今頭面禮<br>　蘇彌盧山可稱量　　劫燒洞然可知際<br>　唯佛智力妙難思　　一切無能窮極者<br>　過現未來諸世間　　所有諸趣有情類<br>　彼等造作善惡業　　佛能遍知無與等<br>　或有樂住阿蘭若　　修寂靜行除憒鬧<br>　隨其修習性不同　　佛能遍知無與等<br>　或具貪恚癡過患　　憍慢嫉妒諸惡行<br>　或有等分或隨增　　佛能遍知無與等<br>　或有迷失於正道　　沈淪苦報無罷期<br>　或具信解隨法行　　佛能遍知無與等<br>　有情樂作諸惡行　　彼業隨逐不捨離<br>　以至惶怖命終時　　唯有如來能救度<br>　或持淨戒往天宮　　或造黑業受眾苦<br>　受報好醜理無差　　唯有如來悉知見<br>　或有智慧求解脫　　於佛法中而出家<br>　樂修聖道利有情　　得證無為寂滅樂<br>　復有愚夫雖出家　　依止如來法中住<br>　於甚深法不能解　　由無智故返生謗<br>　彼於佛教生毀訾　　造作無量苦因緣<br>　命終墮大地獄中　　劫盡更生餘苦趣<br>　若人諦信增上心　　樂聞正法能守護<br>　善達諸法本性空　　離一切相無所著<br>　了知世間非堅固　　是身如幻如谷響<br>　常以悲願利群生　　於佛菩提無退轉<br>　我<span class='corr'>今</span>稱讚佛功德　　一切世間無過上<br>　迴此少善及有情　　未來同得成佛道　</p><p>爾時世尊。知諸藥叉王等心之所念即於口中放大光明普照佛土。時馬勝比丘見斯光已。合掌向佛以偈問曰<p class='lg'>　大哉最勝兩足尊　　忽放淨光難思議<br>　此光希有非無因　　照耀世間逾滿月<br>　今此眾會皆合掌　　同聲稱揚佛功德<br>　唯願如來震梵音　　為說此光之所以<br>　何人於佛生淨信　　何人悟入真淨法<br>　何人堅固菩提心　　唯冀如來分別說<br>　大慈悲主出於世　　能決群生眾疑網<br>　諸天龍及人非人　　聞已心生大忻慶　</p><p>爾時世尊。為馬勝比丘說伽陀曰<p class='lg'>　善哉馬勝大比丘　　汝能諮問如是義<br>　因光啟請利天人　　皆令安住真實見<br>　彼藥叉王陳供養　　增長見聞勝善根<br>　故我放此淨光明　　今當與授成佛記<br>　如是彼諸藥叉眾　　悉了諸法從緣生<br>　由願力故受此身　　心常安住菩提道<br>　能以智慧善觀察　　知蘊處界皆虛假<br>　超出輪迴苦惱因　　猶若蓮華不著水<br>　自他和合染因緣　　一切覺了皆如幻<br>　觀色自性空亦然　　得證寂滅無為理<br>　若能覺了諸法空　　亦達無相及無願<br>　於此三種解脫門　　平等遍觀無障礙<br>　能觀智慧性本空　　所觀境界何所有<br>　了知心境二都無　　是為具足菩提行<br>　諸天及人聞是法　　心生歡喜未曾有<br>　各各信解隨法行　　漸能修習一切智<br>　如是密跡藥叉眾　　能以淨心興供養<br>　後當轉此惡趣身　　往生諸天受妙樂<br>　彼等當於未來世　　奉覲無量俱胝佛<br>　號曰寂靜慧如來　　住世壽命極長久<br>　教化無數聲聞眾　　猶如星宿現虛空<br>　具諸智者生其中　　國土嚴淨無有苦<br>　一切世間人非人　　聽佛所說無疲厭<br>　皆發勇猛清淨心　　解脫煩惱諸結縛　</p><p class='juan'>
父子合集經卷第六</p>
</body></html>
