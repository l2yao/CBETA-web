<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
父子合集經卷第七</p>
<p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n498"></A>緊那羅王授記品第十二</b><p>爾時會中。有八俱胝緊那羅王。其上首者名曰大樹。見諸阿修羅王乃至諸藥叉眾。咸於佛所廣作供養。復聞如來與授記別。心生驚疑歎未曾有。謂若佛說一切世間諸蘊界處。但有假名無有少分令眾生見。若佛菩薩亦不可見。云何世尊於大眾中。與諸天龍次第授記。復令化度無量有情。從一佛剎至一佛剎。奉覲如來經河沙劫。廣修諸行得成佛道。具諸相好國土莊嚴。壽命劫數正像法等。乃至緣畢入般涅盤。既言諸法皆悉空寂。何能建立授記之事。時大樹緊那羅王。生此疑心未能決了。合掌向佛以偈問曰<p class='lg'>　我聞如來作是說　　於佛妙慧心有疑<br>　既言空已復授記　　此義甚深不能了<br>　又云法界本空寂　　而說如月現於水<br>　既言空寂復現形　　此義甚深不能了<br>　云何諸法本無生　　復說樂求菩提者<br>　既言無生何有求　　此義甚深不能了<br>　云何諸法本無盡　　復說如來有滅度<br>　我今請問牟尼尊　　此義甚深不能了<br>　云何諸法皆如幻　　復說此歿得生天<br>　既言如幻何有生　　此義甚深不能了<br>　云何諸法無所依　　復說依止善知識<br>　既言無依何假人　　此義甚深不能了<br>　云何世間無作者　　復說有能斷諸惑<br>　既言無作斷無由　　此義甚深不能了<br>　云何諸法自性空　　復說觀空得解脫<br>　既言空已復何觀　　此義甚深不能了<br>　云何諸法剎那滅　　復說諸法常不滅<br>　既言遷變或凝常　　此義甚深不能了<br>　云何福業非積聚　　而說修習成菩提<br>　既言無集豈能成　　此義甚深不能了<br>　云何諸法無所說　　復說毀謗墮惡道<br>　既言無說謗何生　　此義甚深不能了<br>　無能勝者所宣說　　種種差別難曉了<br>　佛眼清淨照世間　　普施群生甘露味<br>　餘無有能為我等　　決擇如上所疑事<br>　唯有如來能斷除　　故我頂禮一切智　</p><p>爾時世尊。為彼大樹緊那羅王釋諸疑故。以偈答曰<p class='lg'>　緊那羅王汝所問　　既空依何而授記<br>　由彼達法性本空　　故得如來與授記<br>　以何因緣作是說　　諸法若有實性者<br>　則應不減亦不增　　於一切時無改轉<br>　譬如圓鑑挂空中　　假明緣故現色像<br>　緊那羅王汝當知　　自性清淨本如是<br>　法性無垢常湛然　　亦無動亂及變異<br>　汝觀供養福業因　　於何法中有其相<br>　應知法界本寂靜　　智者觀法不可得<br>　諸有取相凡夫人　　於此疑惑不能了<br>　汝問諸法本無生　　復說發心求佛道<br>　緊那羅王汝當知　　十力妙智難思議<br>　凡愚沒溺三界中　　於諸欲境生耽著<br>　由是常生顛倒心　　故受生死諸苦惱<br>　從昔未聞於正法　　設得聞已而不解<br>　使令安住實智中　　漸能求趣菩提果<br>　汝問諸法本無滅　　何故如來有滅度<br>　為破常見諸眾生　　無有少法為常者<br>　汝問諸法猶如幻　　見生天者故懷疑<br>　為化凡愚諸眾生　　恃己所有生憍慢<br>　汝問諸法無所依　　而見依止善知識<br>　若非依止說法師　　畢竟世間無出離<br>　汝問諸法無主宰　　而見世間有作者<br>　當觀車由眾分成　　有於運載作用事<br>　為化著我諸眾生　　及彼執著我所者<br>　我為彼說無堪任　　是故但唯假名想<br>　汝問諸法自性空　　復說觀空得解脫<br>　由彼分別執著心　　故於空義不能了<br>　汝問諸行剎那滅　　復云諸法性不滅<br>　為破著欲諸眾生　　於非淨處生淨想<br>　譬如遠矚於陽焰　　渴者趣之而求水<br>　皆從妄想分別生　　當知水體不可得<br>　陽焰之處本無水　　自性淨中本無染<br>　由彼愚夫顛倒心　　則為彼愛所纏縛<br>　汝問諸法無所說　　亦云謗者墮惡道<br>　愚夫聞已懷驚疑　　智者聞之除障礙<br>　世間諸法本空寂　　無智妄計執為我<br>　彼等若聞諸法空　　則生斷滅怖畏想<br>　若人毀謗於空法　　皆由執著我人相<br>　猶如繫縛於虛空　　增長愚癡墮惡趣<br>　或說善業往天中　　或生人間受快樂<br>　作者非實業不亡　　如夢中境唯心造<br>　當知諸趣皆如夢　　由迷真故不覺知<br>　夢中何有於去來　　愚夫妄謂真實境<br>　我雖說有所作業　　十方推求無作者<br>　譬如狂風吹樹枝　　由相觸故生其火<br>　彼風及木無思念　　謂言我能出於火<br>　兩相因故火發生　　本無作者亦如此<br>　汝問福業無積聚　　云何能得菩提果<br>　如世間有百歲人　　雖經時分年無聚<br>　汝問諸法不可盡　　云何復說業可盡<br>　觀空理者說無窮　　隨世俗中則有盡<br>　我雖演說真實際　　由顛倒故於外求<br>　眾生業惑障緣深　　不能了此勝義法<br>　緊那羅王汝當知　　於此勝義善安住<br>　一切諸相皆一相　　善通達者謂無相<br>　一切菩薩之所行　　一切諸法皆無作<br>　所謂阿字總持門　　由此入解一切法<br>　緊那羅王汝當知　　一切諸法本寂靜<br>　此說無相總持門　　由阿字門而入解<br>　緊那羅王汝當知　　一切諸法無分別<br>　此說平等總持門　　由阿字門而入解<br>　緊那羅王汝當知　　一切諸法無自性<br>　此說清淨總持門　　由阿字門而入解<br>　緊那羅王汝當知　　一切諸法無有盡<br>　此說離障總持門　　由阿字門而入解<br>　緊那羅王汝當知　　一切諸法非思議<br>　此說實相總持門　　由阿字門而入解<br>　緊那羅王汝當知　　一切諸法無所趣<br>　此說解脫總持門　　由阿字門而入解<br>　緊那羅王汝當知　　一切諸法本無動<br>　此說證淨總持門　　由阿字門而入解<br>　緊那羅王汝當知　　一切諸法假名說<br>　此說真實總持門　　由阿字門而入解<br>　緊那羅王汝當知　　一切諸法不可得<br>　此說離相總持門　　由阿字門而入解<br>　緊那羅王汝當知　　一切諸法離思念<br>　此說靜慮總持門　　由阿字門而入解<br>　此法非見非對治　　求彼二相無所有<br>　了知無相亦無名　　則能具足菩提道<br>　若法可見可對治　　是法非實非平等<br>　彼法自性離言詮　　譬如虛空無相似<br>　法性無有種種相　　亦非一相及異相<br>　非有冷相及熱相　　如鏡中像不可得<br>　非有曲相及直相　　亦復無有明暗相<br>　遠離男相及女相　　此名入解真實相<br>　非諂非誑非動亂　　無有舒卷微細相<br>　亦無忿怒忻喜相　　非怯弱相起盡相<br>　非有入相及出相　　亦無進相及退相<br>　非其寤相及寐相　　復無去來現在相<br>　非是眼相及瞻視　　亦非盲瞽與瘴翳<br>　非其調順非剛強　　非有覆藏及顯露<br>　非是動轉及止息　　離諸戲論常湛然<br>　智者當作如是觀　　此名了知佛境界<br>　為欲調伏世間故　　於離言法強分別<br>　於此勝義善知了　　則能通達一切法　</p><p>爾時大樹緊那羅王。聞佛世尊釋諸疑已。及聞演說總持字門深生入解。心大歡喜得未曾有。以神通力化八俱胝殊勝樓閣。巧妙奇絕。或住山峰或依林木。或化現於蓮華之上。是諸重閣皆以七寶。合成花蓋而懸其上。一一皆有眾寶幢幡寶幔花鬘次第嚴飾。是八俱胝緊那羅王。各各陞彼樓閣之上。於虛空中右繞三匝。復以上妙水陸之花而散佛上。散已即從重閣而下。至於佛所復繞三匝。瞻仰尊顏目不暫捨。一心合掌住立一面。思念如來過去現在積集無量最勝功德。佛知是已口放淨光時尊者馬勝比丘睹是相已頭面禮佛。以偈問曰<p class='lg'>　如來今者放光明　　淨妙難思甚希有<br>　時眾諦視於慈容　　猶若披雲瞻滿月<br>　何人今於世尊所　　樂聞最上微妙法<br>　以真實智善了知　　放此光明垂印可<br>　誰人初發菩提心　　感佛加持現斯瑞<br>　唯願說此光因緣　　制諸外道令生信<br>　是時諸來大集會　　咸各歡喜發淨心<br>　冀聞清淨甘露音　　聞已奉行於佛教　</p><p>爾時世尊。為尊者馬勝比丘說伽陀曰<p class='lg'>　具壽馬勝問斯義　　當一心聽無異緣<br>　我今為彼緊那羅　　授記未來成佛事<br>　彼所請問極難解　　皆為利樂諸世間<br>　我今為斷彼疑心　　令於佛法善安住<br>　此大樹緊那羅王　　與八俱胝徒屬眾<br>　由興供養淨福因　　命終當得生天上<br>　展轉天中受妙樂　　滿足九十俱胝歲<br>　獲得如意五神通　　親近承事河沙佛<br>　經歷那由他剎土　　常說勝義第一法<br>　化度那由他有情　　得成無上菩提道<br>　號曰無量光如來　　劫名國土皆無異<br>　人中師子十力尊　　具足無邊大智慧<br>　彼國所有諸菩薩　　修習善根悉圓滿<br>　亦無求趣二乘人　　皆是一生居補處<br>　如是彼諸菩薩眾　　各懷悲願利群生<br>　能與世間作照明　　後當次第得作佛<br>　彼諸國土勝莊嚴　　離諸穢惡無煩惱<br>　猶如睹史多天宮　　受用清淨知止足<br>　一切過患八無暇　　乃至名字未嘗聞<br>　有情安隱住其中　　常餐法味禪悅樂<br>　大哉善逝天中天　　與授緊那羅佛記<br>　時眾聞已心泰然　　稽首致禮無上士　</p><p><b>　　<A NAME="n499"></A>父子合集經寶瓔珞天授記品第十三</b><p>爾時會中。有八俱胝寶瓔珞天子。見諸阿修羅乃至緊那羅等於佛會所作大供養。及聞如來與彼授記。心甚歡喜得未曾有。時諸天子為供佛故。發勇猛心。繞迦毘羅城周匝六十踰繕那量。於虛空中雨曼陀羅花。繽紛而下積至于膝。作供養已繞佛三匝。住在一面合掌向佛。以偈讚曰<p class='lg'>　具足大悲十力尊　　能救一切眾生者<br>　諸根寂靜放光明　　故我敬禮聖中聖<br>　諸天及龍人非人　　於佛法中生愛樂<br>　最上牟尼大導師　　是故我今歸命禮<br>　如來出現於世間　　譬若眾星中滿月<br>　無邊福智莊嚴身　　眾生觀者心無厭<br>　具足種種清淨法　　六通三明四無畏<br>　十八不共法難量　　是故我今歸命禮<br>　三十二相皆圓滿　　八十隨好妙嚴身<br>　巍巍猶若天帝幢　　是故我今歸命禮<br>　成就最勝三摩地　　能斷輪迴諸結縛<br>　降伏無數億魔軍　　湛然安住心無動<br>　如來智慧力堅固　　常說四諦真實法<br>　廣能化利諸人天　　咸令超越於彼岸<br>　人中最勝釋師子　　破諸邪見及異論<br>　願我當得如世尊　　說法使離諸癡暗<br>　超出世間成正覺　　常興四種無量心<br>　憐愍攝受諸眾生　　同證菩提無上道　</p><p>爾時世尊。知諸天子深心所念。即於口中放大光明。時尊者馬勝比丘睹是相已。合掌向佛以偈問曰<p class='lg'>　牟尼現是希有相　　時眾矚已心忻悅<br>　各各諦奉大慈顏　　願說放光之所以<br>　如來今放此淨光　　必興廣大利益事<br>　我等頂禮無上尊　　唯冀洪音為開示　</p><p>爾時世尊。為馬勝比丘說伽陀曰<p class='lg'>　善哉馬勝問斯義　　今當為汝分別說<br>　我為利樂諸人天　　與瓔珞天授佛記<br>　如來若不因請說　　無由記別弟子事<br>　答汝問故息群疑　　彼離疑則心安住<br>　寶瓔珞天於我所　　以淨意樂伸供養<br>　從此展轉生諸天　　百千天子常圍繞<br>　復持天上妙香花　　供養無量俱胝佛<br>　於彼佛所發淨心　　愛樂修行菩薩道<br>　如是精進供養已　　復於未來作佛事<br>　奉覲那由他世尊　　常說伽陀讚佛德<br>　如理廣修清淨行　　得那羅延堅固身<br>　於其歡喜劫中生　　具足圓成一切智<br>　號曰華幢勝如來　　有大名稱無與等<br>　并餘天子八俱胝　　同一劫中皆作佛<br>　彼佛土中無地獄　　亦無鬼趣與傍生<br>　及阿修羅憍慢心　　離於八難諸危苦<br>　彼諸天子成佛剎　　悉如三十三天中<br>　國土富樂遍莊嚴　　壽量長遠皆相似<br>　彼土既無惡趣名　　泥復有作惡業者<br>　眾生各各隨法行　　皆住無諍清淨行<br>　所化眾生無有邊　　過彼琲e沙數量<br>　彼佛出現世間時　　常說勝義第一法<br>　如是化緣歸寂已　　廣布舍利起塔廟<br>　一一舍利勝難思　　其中皆有佛身相<br>　咸各稱讚佛功德　　住虛空中現神變<br>　教化無量諸眾生　　皆發無上菩提意<br>　十力牟尼方便力　　為彼天子授道記<br>　時諸大眾聞佛言　　住正思惟心寂靜　</p><p class='juan'>
父子合集經卷第七</p>
</body></html>
