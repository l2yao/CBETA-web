<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
父子合集經卷第八</p>
<p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n501"></A>四大天王授記品第十四</b><p>爾時四大天王。并諸眷屬九萬天子。俱見諸阿修羅王乃至寶瓔珞天等。於世尊所各作供養。復聞與授成佛之記。心大歡喜得未曾有。睹佛威神深生尊重。於佛法中欲求出離。發勇猛心精勤修習。譬如有人乘於坏船入駛流中欲達前岸。是人即時作此思念。如是坏器本非堅牢。不久沮壞要當速渡。用力求濟可免斯難。彼四天王及諸天子。厭怖生死速求出離。勇猛之心亦復如是。時四大天王并諸天子。為供佛故以神通力。即時化作九萬寶<span class='corr'>帳</span>。眾色間錯眾寶裝鉸。廣大嚴飾世所希有。所謂赤真珠帳摩尼珠帳吠琉璃帳金剛寶帳黃金帳等。化作如是眾寶帳已。於虛空中繞佛三匝。復化九萬天諸伎樂。於虛空中復繞三匝。出妙樂聲而為供養。又復降雨曼陀羅華摩訶曼陀羅華曼殊沙華摩訶曼殊沙華。而散佛上散已復散。繞佛三匝住立一面。合掌向佛以偈讚曰<p class='lg'>　敬禮二足尊　　能救世間者<br>　離掉舉昏沈　　及貪欲諂誑<br>　能斷諸有結　　拔諸根毒刺<br>　摧伏我慢幢　　破無明黑暗<br>　四大善調和　　無便利垢穢<br>　不為毒所中　　九竅常清淨<br>　解脫煩惱縛　　永盡諸苦際<br>　剛強難化者　　牟尼前攝受<br>　我等諸天人　　皆來至佛所<br>　瞻仰佛功德　　稱讚所不及<br>　於三解脫門　　空無相無願<br>　唯佛能證知　　通達無障礙<br>　彼真如實際　　為諸法所依<br>　愚夫設得聞　　如鹿怖獵師<br>　眾生取諸相　　不能達法性<br>　起四種顛倒　　此為輪迴行<br>　佛了知法性　　觀世如虛拳<br>　諸蘊本來空　　處界亦如此<br>　若法與非法　　以名字而說<br>　如是一切法　　佛本無言說<br>　譬如大幻師　　化種種形像<br>　此實無主宰　　唯假名施設<br>　如是蘊與處　　及十八界等<br>　皆從幻妄生　　體性非堅固<br>　猶如工畫師　　畫作女人像<br>　身肢悉圓滿　　相貌皆端正<br>　此相非實有　　但誑愚夫眼<br>　智者善了知　　法界本平等<br>　善入佛法者　　於此無疑惑<br>　譬如己掌中　　置之菴羅果<br>　如來智光明　　照彼群生類<br>　轉最上法輪　　使之令開解<br>　願我得佛時　　亦說如是法<br>　化一切眾生　　同成無上覺　</p><p>爾時世尊。知諸天子心之所念。即於面門放大光明普照時會。尊者馬勝比丘睹是相已。合掌向佛以偈問曰<p class='lg'>　大聖無上尊　　何故現斯瑞<br>　此必有因緣　　願為我等說<br>　今此諸天王　　及天子眷屬<br>　睹佛放淨光　　咸生於疑惑<br>　何人發大心　　為當與授記<br>　誰今降諸魔　　願為我等說<br>　何人於佛所　　作廣大供養<br>　諸根善調伏　　蒙佛現斯瑞<br>　將非佛世尊　　與諸天授記<br>　願兩足尊說　　聞已咸歡喜<br>　令一切眾生　　成熟諸義利<br>　求證大菩提　　如佛等無異　</p><p>爾時世尊。為馬勝比丘說伽陀曰<p class='lg'>　馬勝大比丘　　善問如是事<br>　我今放光明　　當為汝顯示<br>　彼九億天子　　皆來至我所<br>　說此光因緣　　與授成佛記<br>　是諸天子等　　久值遇諸佛<br>　善達諸法空　　說偈而讚歎<br>　安住佛法中　　信解心決定<br>　為求大菩提　　發勇猛精進<br>　復於未來世　　奉覲河沙佛<br>　若不供養者　　誓不成正覺<br>　作是供養已　　當得成佛道<br>　號曰持光明　　於世間最勝<br>　彼佛出於世　　如燈常照耀<br>　度脫聲聞眾　　數滿八十會<br>　此諸比丘等　　善修如實智<br>　住是最後身　　皆得法眼淨<br>　彼佛國土中　　所有眾生類<br>　壽命極長遠　　滿八俱胝歲<br>　佛滅後之後　　咸皆懷戀慕<br>　造無數塔廟　　伸供養尊重<br>　那由他有情　　護持佛正法<br>　或有發大心　　或般無餘者<br>　彼四大天王　　蒙如來授記<br>　心生大忻慶　　敬順頭面禮　</p><p><b>　　<A NAME="n502"></A>父子合集經三十三天授記品第十五</b><p>爾時三十三天帝釋天主。與其眷屬八十俱胝天子來詣佛會。見諸阿修羅王乃至四大天王等。於世尊所廣大供養。復聞如來與彼授記。於佛法中增上愛樂。發希有心。求無上道。時帝釋天主為供佛故。以神通力化作八十俱胝寶幔。是諸寶幔第一希有。皆以眾寶而為瓔珞。或赤真珠而為瓔珞。或吠琉璃或摩尼珠。或以黃金而為瓔珞。於諸寶幔周遍垂下。又復化出八十俱胝清淨樓閣門牖欄楯眾寶裝鉸。繖蓋幢幡次第嚴飾。一一樓閣皆有上妙師子之座。眾寶鈴網而覆其上。一一座側無數天女以為侍立。於重閣後復化八十俱胝眾寶妙車。於上各懸雜色繖蓋。以調順馬而駕御之。又復化出八十俱胝愛囉[<a href='javascript:showpic("../fontimg/004555.gif")'>口*縛</a>]拏大龍象王。一一象王有八十俱胝頭。一一頭皆有六牙。一一牙上而有七池。一一池中有七蓮華皆有千葉。一一葉中有七天女。一一天女復以七女而為侍從。眾寶瓔珞以嚴其身。彼蓮葉中及樓閣間。所有天女或有執持幢幡寶幔。或作歌舞或奏音樂。或散旃檀沈水香等。或散天中曼陀羅華及以七寶所成之華。於虛空中如雨而下。遍迦毘羅城縱廣六十<span class='corr'>踰</span>繕那量。散已復散積至于膝。是時八十俱胝天子為供養故。亦以神力化出八十俱胝龍象。一一象上皆有幰蓋。亦以眾寶而嚴飾之。復化八億上妙寶車。復化八億殊妙天女。復化八億天諸伎樂。是諸天女各乘寶車。作樂歌舞散諸香華。於虛空中右繞三匝。如向所說阿修羅王所作供養無有異也。是時天主及諸天子伸供養已。作是思念此化天女作供養已。了知諸法如佛所說皆如幻化。復觀自身亦同幻化。知彼供養及如來身亦如幻化。佛所說法悉成幻化。了知是已離諸疑惑。於世尊所右繞三匝。頭頂禮敬住立一面。合掌向佛以偈讚曰<p class='lg'>　化人所作諸供養　　巧妙變現無與等<br>　乃至觀察自身相　　悉同幻化無有異<br>　謂若佛說一切法　　及與授記成佛事<br>　令諸天發歡喜心　　此等皆同於幻化<br>　此說牟尼清淨身　　及所說法皆如幻<br>　唯願如來絕眾疑　　令於授記心開解<br>　謂彼愚夫諸異生　　迷於所行真實行<br>　由此不了如幻法　　乃說世間無授記<br>　謂若有學與無學　　及求緣覺弟子等<br>　彼皆了知如幻法　　於佛法中無疑惑<br>　有若樂修寂靜行　　單已求證獨覺果<br>　彼能了知如幻法　　於佛法中無疑惑<br>　有若樂行菩薩行　　利樂世間無放逸<br>　如是佛子了幻法　　於一切法無分別<br>　最上善逝調御師　　具足大悲無與等<br>　十力勝慧妙難思　　於此法中達自性<br>　或有依止阿蘭若　　離諸熱惱無希求<br>　彼能了知如幻法　　於佛法中無疑惑<br>　若達諸法如幻化　　實無少法而可得<br>　彼則遠離一切疑　　當於佛教生尊重<br>　願我成佛出世間　　常說諸法皆如幻<br>　皆令解脫虛妄因　　安住真常佛境界　</p><p>爾時世尊。知彼天主及諸天子深心所念。於其面門放淨光明。尊者馬勝比丘睹是相已。合掌向佛以偈問曰<p class='lg'>　牟尼具足大名稱　　今者忽放淨光明<br>　此光殊勝非無因　　唯願大慈為我說<br>　如來面門現此瑞　　時會睹已咸有疑<br>　我等願說光所從　　聞者皆得心清淨<br>　諸天稱讚佛功德　　廣設最上妙供養<br>　將非如來放此光　　令諸天子心悅豫<br>　佛放無邊離垢光　　此光清淨逾珂月<br>　將非諸天達幻法　　十力與之垂印可<br>　牟尼積集菩提行　　常修法施心無吝<br>　唯冀如來決眾疑　　令於佛法善安住　</p><p>爾時世尊。為馬勝比丘說伽陀曰<p class='lg'>　善哉馬勝大比丘　　汝能請問放光事<br>　我今為說此因由　　與諸天子授佛記<br>　如是彼諸天子眾　　能了一切法如幻<br>　成就無邊淨智明　　滅諸癡暗除疑惑<br>　曾於過去生死中　　親近承事河沙佛<br>　從彼聞法正思惟　　由是了知如幻法<br>　今於我前伸供養　　亦知諸法皆如化<br>　已於佛法離諸疑　　得決定心無損減<br>　彼等當於未來世　　得成最上菩提道<br>　號曰帝幢王如來　　巍巍功德極高顯<br>　教化那由他眾生　　為說如是如幻法<br>　是諸天子同名號　　次第皆當得作佛<br>　汝等諸天捨放逸　　觀諸境界猶如幻<br>　漸能修習奢摩他　　速得無上菩提果　</p><p><b>　　<A NAME="n503"></A>父子合集經焰摩天授記品第十六</b><p>爾時焰摩天王與四俱胝天子來詣佛所。見諸阿修羅王乃至三十三天帝釋天主。於佛世尊作大供養。復聞如來與彼授記。歡喜踊躍得未曾有。於佛法中深生愛樂。即作是念謂佛證得最上甘露第一之法。於諸世間無有少法而不能知。無所不見無不解了無不現證。由彼如來於世俗諦及勝義諦明了通達無有限礙。彼世俗者。謂世間行。若業若報已生未生皆悉知之無有錯謬。彼勝義者。第一清淨。不可識別不可智知。不可言說不可顯示。非見非聞非取非捨。非動非靜非得非失。非去非來非輕非重。非毀非譽非利非衰。非稱非譏非樂非苦。非色非非色。非數非非數。非分別非離分別。非煩惱非離煩惱。絕諸戲論超諸言說。乃至所謂色相不可得。受想行識相亦不可得。眼相不可得。耳鼻舌身意相亦不可得。色相不可得。聲香味觸法相亦不可得。眼識不可得。耳鼻舌身意識亦不可得。眼觸不可得。耳鼻舌身意觸亦不可得。眼觸所生諸受不可得。耳鼻舌身意觸所生諸受亦不可得。色想不可得乃至法想亦不可得。地界不可得。水火風空識界亦不可得。欲界相不可得。色界無色界相亦不可得。有為相不可得。無為相亦不可得。若人於此勝義法中。求彼諸法及自性者不可得也。又諸無聞愚夫異生。聞是法者則懷驚怖。於佛法中心生悔惱。於一切智即便退失。諸天世人咸共輕毀。如是之人常處輪迴。則為眾苦之所纏縛。時焰摩天王及諸天子。觀察世間一切眾生常處生死眾苦逼切。於佛正法深生尊重。以神通力作大供養。與前三十三天所陳供養勝過於彼。是諸天子供養畢已。右繞三匝頭面禮足。住立一面合掌向佛。以偈讚曰<p class='lg'>　觀佛諸蘊皆空寂　　處界等法亦復然<br>　諸根境界常湛然　　則見如來真實性<br>　世間智者於實法　　不由他悟自然解<br>　所謂世俗及勝義　　離此更無第三法<br>　如來出現於世間　　隨機演說世俗法<br>　眾生若發清淨心　　常獲人天諸快樂<br>　人中無畏釋師子　　依世俗諦說六趣<br>　諸天及人阿修羅　　地獄鬼界傍生等<br>　富樂豐饒尊勝族　　下劣種姓貧窶家<br>　僕隸走使伎樂人　　及彼癃殘諸疾苦<br>　如是所說世俗法　　普為利益凡夫人<br>　由眾生起渴愛心　　不能出離世八法<br>　所謂利衰及毀譽　　及與稱譏苦樂等<br>　得者增於忻喜心　　失者常生於熱惱<br>　此依世俗談真諦　　由染慧故起顛倒<br>　不淨為淨苦為樂　　無我法中執為我<br>　於無常法謂為常　　起虛妄想而封著<br>　彼雖設得聞佛言　　心生驚怖不信受<br>　由謗如來正法故　　於地獄中受極苦<br>　如是貪欲愚癡人　　展轉沈淪不休息<br>　若有人於佛法中　　以慧揀擇非顛倒<br>　棄捨輪迴苦惱因　　漸能修習菩提道<br>　諸法自性本清淨　　及勝義諦非詮顯<br>　若人聞生愛樂心　　當知是為真佛子<br>　我依如來作是說　　諸天一心當樂求<br>　若能如理依法行　　畢竟皆當成佛道　</p><p>爾時世尊。知諸天子深心所念。口放淨光普照時會。尊者馬勝比丘睹是光已。一心合掌以偈問曰<p class='lg'>　如來今者放光明　　眾會見已生疑慮<br>　願為我等說其由　　令此大眾心安隱<br>　若或諸天得授記　　咸皆尊重生隨喜<br>　具智慧者亦希望　　於佛法中常精進<br>　此諸天子住佛前　　皆為最上功德器<br>　伏冀如來闡大慈　　以梵音聲垂攝受<br>　彼聞佛德心忻樂　　謂我當得無有疑<br>　若得如來授記言　　勇猛勤修無退轉<br>　大哉無上天人師　　破異論者歸正理<br>　眾會佇聞微妙音　　速演諸天授記事　</p><p>爾時世尊。為馬勝尊者說伽陀曰<p class='lg'>　馬勝比丘當諦聽　　我為宣說放光事<br>　此大集會諸天人　　樂聞如來功德故<br>　世有下劣凡夫人　　聞佛功德不忻樂<br>　彼懷貪恚常熾然　　百千生中多忿諍<br>　若於佛法生信樂　　是人曩劫曾薰習<br>　大悲願力常相應　　當獲如是佛功德<br>　若見世間衰苦者　　常起悲心為憐愍<br>　讚佛勝德叵思議　　令彼淨信生愛樂<br>　諸天曾於過去佛　　廣大修習諸善根<br>　今聞佛德妙難思　　猶若花鬘當頂受<br>　彼焰摩天并眷屬　　於我法中求得度<br>　具足淨慧大悲心　　厭離世間諸有結<br>　承事供養諸如來　　猶若殑伽沙數量<br>　積集無邊勝福因　　為求無上菩提故<br>　人中師子出世間　　能設無邊清淨法<br>　眾生沒溺煩惱中　　以大悲心而濟拔<br>　觀諸眾生縈業惑　　為設最上出離法<br>　彼聞法已正思惟　　知諸法空離自性<br>　諸根寂靜無所著　　了一切法皆如幻<br>　各各達法本性空　　由此入解真實相<br>　彼諸天子於我前　　已作廣大諸供養<br>　於彼未來星宿劫　　得成無上菩提果<br>　此諸如來出於世　　滿四十四俱胝劫<br>　度脫無量苦眾生　　皆令清淨離諸惑<br>　彼焰摩天得授記　　同名大仙降冤佛<br>　今為馬勝答其疑　　諸來大眾皆忻慶　</p><p class='juan'>
父子合集經卷第八</p>
</body></html>
