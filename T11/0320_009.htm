<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
父子合集經卷第九</p>
<p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n505"></A>睹史多天授記品第十七</b><p>爾時會中。有八十俱胝睹史多天子。見諸阿修羅王。乃至焰摩天等。於世尊所作諸供養。復聞如來與授無上大菩提記。心大歡喜得未曾有。是諸天子即作是念。此菩提法本無色相。受想行識亦復無相。今者世尊。當以何法而為授記。所以者何。色本無生菩提亦無生。乃至識無生故菩提亦無生。云何無生法能得菩提耶。如是色無滅故菩提亦無滅。乃至識無滅故菩提亦無滅。云何無滅法能得菩提耶。如是色寂靜故菩提亦寂靜。乃至識寂靜故菩提亦寂靜。如是色無二故菩提亦無二。乃至識無二故菩提亦無二。如是色無動故菩提亦無動。乃至識無動故菩提亦無動。如是色不可見故菩提亦不可見。乃至識不可見故菩提亦不可見。彼菩提相自性離故。復云何說不生不滅寂靜無二湛然不動及不可見。於諸法中何者名色。色自性空。受想行識亦復皆空。何者名佛。何名菩薩。何名授記。佛佛自性空。菩薩。菩薩自性空。菩提。菩提自性空。授記。授記自性空。所名佛者但依世俗。假名呼召希望分別。諸有智者聞諸法空不生取著。彼愚癡人聞則瞋恚不能入解。譬如有人於睡夢中具足受用五欲快樂。覺已思念實不可得。智者了知不生憂惱。如是安住菩薩乘者。了菩提性。本來空寂實無所得。不生怖畏亦復如是。何以故。了知諸法皆如夢故。愚癡凡夫取解各異。於諸妄法而生執著。如是諸法皆不可得。凡夫不可得。凡夫法亦不可得。聲聞不可得。聲聞法亦不可得。緣覺不可得。緣覺法亦不可得。菩薩不可得。菩薩法亦不可得。佛不可得。佛法亦不可得。菩提不可得。菩提法亦不可得。涅盤不可得。涅盤法亦不可得。時睹史多天子作是說已。白言世尊。我今於此第一義中。得無疑惑。發清淨心。造作上妙種種供養。勝焰摩天不可為比。作供養已。頭面敬禮佛世尊足。右繞三匝住立一面。合掌向佛。以偈讚曰<p class='lg'>　若人奉行如來教　　則為安住佛功德<br>　彼於三種解脫門　　深達義味無罣礙<br>　此中無色及受想　　亦無行識心與境<br>　了彼五蘊但假名　　是名具慧人師子<br>　如是最上勝丈夫　　不取少分菩提相<br>　已悟蘊空獲善利　　於佛功德無疑惑<br>　深達菩提實相義　　不起希望不毀呰<br>　亦無忻喜任運心　　此則善住菩提行<br>　若人平等見法性　　則於諸法無所畏<br>　佛子能於此世間　　具足修證勝功德<br>　了達色相悉皆空　　於諸欲境咸棄捨<br>　觀察輪迴三有中　　亦不希求不願樂<br>　若人明了五蘊法　　佛及菩提并授記<br>　說者聽者二皆空　　如是悟解無所礙<br>　佛功德法凡夫法　　此一切相本無生<br>　能了最上法性門　　是則名為真佛子<br>　又復了知如是法　　五蘊處界本無滅<br>　佛及菩提授記言　　斯等諸法悉同等<br>　智者達解此法門　　而不捨離菩提行<br>　由了法性無滅故　　於佛菩提不難得<br>　又復諸蘊及處界　　佛及菩提皆空寂<br>　若人於此無依求　　彼則能持佛正法<br>　諸蘊處界皆無作　　佛及菩提授記事<br>　彼等諸法悉皆同　　如是了知為佛子<br>　諸蘊處界自性空　　佛及菩提授記事<br>　智者決定善了知　　此則名為真佛子<br>　諸蘊處界悉虛妄　　及與最勝二足尊<br>　菩提授記亦同然　　如是了知為佛子<br>　是法非離非不離　　亦非為有亦非無<br>　非有為相及無為　　如是了知為佛子<br>　如來出現於世間　　了達如是微妙義<br>　是為最上勝丈夫　　堪受諸天廣供養<br>　我今稱讚佛功德　　所獲福報利群生<br>　唯有如來悉證知　　迴向自他皆作佛　</p><p>爾時世尊。知諸天子心之所念。希望如來與授佛記。即於座中放淨光明。時尊者馬勝<span class='corr'>睹</span>是相已。合掌向佛。以偈問曰<p class='lg'>　世尊今者何因緣　　以神通力現斯瑞<br>　願為眾會說其由　　一切世間咸喜悅<br>　睹佛口中放淨光　　諸天皆悉懷疑惑<br>　各各瞻仰於慈顏　　一心願聞佛所說<br>　譬如病者遇良醫　　唯希拯救授靈藥<br>　今此眾等住佛前　　渴仰希須亦如是<br>　諸來集會天人眾　　皆具廣大清淨慧<br>　一心諦聽無異緣　　於佛所說能入解<br>　如來常以大悲心　　能破一切諸疑網<br>　彼等聞已皆奉持　　摧諸異論生正見　</p><p>爾時世尊。為馬勝比丘。說伽陀曰<p class='lg'>　馬勝汝今發斯問　　為利世間作照明<br>　智者能息諸群疑　　故得人天咸尊重<br>　睹史天王及天子　　達最上法甘露味<br>　作大供養妙莊嚴　　是故我今與授記<br>　彼以勝慧觀世間　　得見法性無所著<br>　善達三種解脫門　　非愚癡者之所及<br>　彼於過去諸佛所　　已曾請問如是義<br>　觀諸法性畢竟空　　悉如先佛之所說<br>　今復於我興供養　　最上最勝無與比<br>　能以空義讚如來　　皆為利樂有情故<br>　一切諸法皆無生　　佛及菩提授記事<br>　乃至修習菩提者　　本性無生亦同等<br>　若人如是了法性　　決定當證大菩提<br>　彼諸天子昔聞持　　故能宣暢第一義<br>　能以明慧善決擇　　了知法性常無減<br>　彼諸天子離諸疑　　自然成就無師智<br>　法性非取亦非求　　畢竟無依離分別<br>　彼諸天子離諸疑　　愚夫心則生驚怖<br>　一切諸法離自性　　菩提及彼菩提心<br>　彼諸天子善了知　　本來清淨無染著<br>　睹史天王天子等　　住堅固慧無所住<br>　不久當得佛菩提　　具足圓成一切智<br>　於彼未來星宿劫　　次第出現於世間<br>　度脫無邊諸眾生　　同名決定智王佛<br>　如來知彼心所念　　應念忽放淨光明<br>　為說授記成佛因　　令彼時會生忻慶　</p><p><b>　　<A NAME="n506"></A>父子合集經樂變化天授記品第十八</b><p>爾時樂變化天主。與七十俱胝天子眷屬俱。見諸阿脩羅王。乃至都史多天諸天子等。於世尊所作供養已。深生隨喜踊躍無量。復聞如來與彼授記。是諸天子。聞是說已身意泰然。得住實際。於勝義法離諸疑惑。時樂變化天王。即從座起。頭面禮足合掌恭敬。而白佛言。世尊。如我解佛所說義。一切諸法名為實際。名無量際無礙際。無住際無盡際無二際非際無際。說名實際。世尊。言實際者。不顛倒故。無量際者。非分限故。無礙際者。非和合故。無住際者。離自性故。無量際者。無有生故。無二際者。唯一相故。非際者。體非有故。無際者。本無極故。世尊。此實際法遍一切處。有為無為通達無礙。無有一法非實際故。乃至菩提亦是實際。復以何法名為菩提。此一切法即是菩提。乃至所有五無間業亦是菩提。何以故。彼菩提法離自性故。五無間業亦離自性。世尊。又彼五無間業即無餘涅盤界。何以故。彼諸法性離罪相故。是故無間業名為涅盤界。世尊。住輪迴者。可求涅盤。彼實際中無有二相。無生死可離無涅盤可證。何以故。自性離故。世尊。我今於此實際理中無有疑惑。若於此法得離疑者。當知是人。已於過去佛世尊所。得授阿耨多羅三藐三菩提記。是時如來。聞彼天王作是說已。欲令大眾心淨信解生歡喜故。即於座中放大光明。時尊者馬勝比丘。以偈問曰<p class='lg'>　憐愍世間調御師　　於大眾中現斯瑞<br>　口中忽放淨光明　　此相非無其所以<br>　今此諸來大集會　　咸生清淨恭敬心<br>　願說所放光因緣　　使除一切諸疑惑<br>　此等若聞佛所說　　一心諦聽而信受<br>　咸遵佛教能奉行　　誓求無上菩提果<br>　唯願如來速演說　　慰彼群生渴仰心<br>　諸天身意咸泰然　　決定自知當得佛　</p><p>爾時世尊。為馬勝比丘。說伽陀曰<p class='lg'>　馬勝今問放光事　　如來所作非無因<br>　汝當諦聽無異思　　今與諸天授佛記<br>　化樂天王并眷屬　　漸能成就一切智<br>　當於天人大眾中　　作師子吼摧異論<br>　譬如一切山穴中　　不產珠璣無有惑<br>　如是化樂諸天人　　決定當來得作佛<br>　又如世間日沒時　　不久應知月出現<br>　彼諸天子達法性　　自知必定成正覺<br>　又如世間日中時　　觀諸色像皆明了<br>　彼諸天子達法性　　當獲如來一切智<br>　又如世間夜分時　　有情咸知日不現<br>　彼諸天子達法性　　當得明慧悉照了<br>　又如世間諸流泉　　悉皆注下歸於海<br>　彼諸佛子達法性　　必能速證大菩提<br>　如以瓦礫擲空中　　力盡墜地必應爾<br>　彼諸佛子達法性　　不久成佛無有疑<br>　若人了達此法性　　入佛知見離戲論<br>　彼當取證大功德　　往趣菩提場不遠<br>　假使二十那由他　　弊魔說我不作佛<br>　由具正見達法性　　不能退壞菩提意<br>　如是彼諸天子眾　　善解法性心無著<br>　各各希望授記言　　故我讚勵生忻慰<br>　是諸天子久修習　　不由他悟能入解<br>　自知決定得菩提　　諸有智者皆隨喜<br>　馬勝比丘當了知　　若求無上菩提者<br>　常樂親近佛世尊　　觀諸法性無罣礙<br>　自能入解於正理　　復令他人善通達<br>　隨其力能為演說　　是為第一行法者<br>　設百千劫行苦行　　以身血肉而布施<br>　於剎那頃了法性　　此福廣大復過是<br>　過去所有一切佛　　現在救度眾生者<br>　以及未來諸世尊　　無不依此而修習<br>　化樂天王并眷屬　　今於我前伸供養<br>　已曾往昔植福因　　故能了斯深法義<br>　諸有世間具智者　　當須修證三摩地<br>　若能依止勝等持　　是人得至佛行處<br>　馬勝比丘當了知　　此諸佛子悟法性<br>　常能游戲佛境界　　摧伏一切諸異論<br>　是故勤修清淨業　　則能遠離諸苦惱<br>　常樂親近說法師　　得成無上菩提道　</p><p><b>　　<A NAME="n507"></A>父子合集經他化自在天授記品第十九</b><p>爾時他化自在天王。與八十那由他天子眷屬俱。見諸阿修羅王。乃至樂變化天等。於如來所作諸供養。復聞如來與彼授記。歡喜踊躍得未曾有。白言世尊。此樂變化天所說實際。我今於實尚不可得。云何復說更有於際何以故。世尊。若見實者亦應見際。當知是人住二種相。何能入解證彼菩提。應知彼說是非道行。若善男子。離此二相名善安住。住無所住則無言說。求菩提者。無有少法當情可見。而能覺悟得彼菩提。何以故。此實際法。非有非無離一切相。非過去非現在非未來。非有為非無為。非識識非智知。非觀察非現證。無有少法為能對治。亦無少法作所對治。何以故。法非煩惱所染污故。法無自性不可得故。若彼彼法有所對治。則有少法自性可見。世尊。若色生者。彼色離生相故。受想行識生者。受想行識離生相故。世尊。若色滅者。彼色離滅相故。受想行識滅者。受想行識離滅相故。世尊。若過去者。離過去相故。未來者。離未來相故。現在者。離現在相故。世尊。若有為者。離有為相故。無為者。離無為相故。如是五蘊所攝。三際所攝。有為所攝。無為所攝。此等諸法皆不可得。以不可得是故彼法。不可知不可見不可說不可解不可觀不可證。世尊。若善男子善女人。為求菩提。如是發心決定修行。彼皆名為善能安住菩薩乘者。爾時他化自在天子。咸說是所悟法已。合掌向佛。以偈讚曰<p class='lg'>　如來顯示輪迴際　　無始堅固難超越<br>　世間無智諸凡夫　　樂住三有生死海<br>　諸蘊本來自性空　　一切有情不可得<br>　無有少法可對治　　當知諸法皆無相<br>　色自性空本非有　　非知非識非觀察<br>　非見非證亦非無　　依此正理善明了<br>　菩提無相不可得　　菩提分法亦復然<br>　佛菩薩僧但假名　　離心取相皆無相<br>　愚夫著欲取諸相　　自謂我得菩提心<br>　彼行顛倒境界中　　染慧難證真常理<br>　於佛境界離相者　　是為智者依法行<br>　遠離諸相如無相　　亦離於空及不空<br>　依此修習菩提行　　獲得最上第一樂<br>　一切外道不能知　　亦非聲聞所行學<br>　又非辟支迦佛陀　　心善解脫離塵垢<br>　亦非無漏阿羅漢　　於此正理能入解<br>　牟尼無相菩提行　　唯大智者善了知<br>　若依正教能說空　　非二乘輩之所有<br>　善達實相不思議　　了一切法無自性<br>　菩提淺識不能知　　上根聰慧聞即解　</p><p>爾時世尊。知諸他化天子心之所念。即於坐中放淨光明。時馬勝尊者睹是相已。合掌向佛。以偈問曰<p class='lg'>　佛知他化天意樂　　忽放清淨大光明<br>　此唯如來自證知　　願為時眾分別說<br>　諸天咸作是思念　　佛非無因現此光<br>　必為饒益諸群生　　令生諦信心渴仰<br>　今此大眾懷猶豫　　由睹如是希有因<br>　口中放此淨光明　　應與諸天授佛記<br>　彼等棄背<span class='corr'>輪</span>迴道　　求趣寂靜涅盤城<br>　佇聞如來梵音聲　　無礙辯才速演說<br>　眾等尊重如來教　　達諸法性無有疑<br>　堅固聞持信解心　　稱讚牟尼功德海<br>　如來正教不思議　　令眾生至安隱處<br>　若能如理善修作　　畢竟得成無上道　</p><p>爾時世尊。為尊者馬勝。說伽陀曰<p class='lg'>　善哉馬勝大比丘　　諮問為利群生故<br>　我今放此淨光明　　與授最上菩提記<br>　他化自在天主等　　信解堅固悉利根<br>　皆能奉持諸佛言　　久已修習菩提道<br>　能了世間諸妄想　　如見陽焰知非實<br>　愚夫謂水起妄心　　求菩提者勿同彼<br>　諸有執著想見者　　無智返怖於無相<br>　愚夫妄想趣非道　　離此能得大菩提<br>　妄想邪思為苦本　　隨生分別即為縛<br>　智者了此悉皆空　　得勝總持寂靜樂<br>　妄想之心不平等　　決定墮落於諸趣<br>　百千生中為苦緣　　三世如來同此說<br>　若人取著於想者　　則為陰界所纏縛<br>　善觀察者息妄緣　　一切皆空無有相<br>　由想相故增諸惑　　復能損減諸福業<br>　若於無相離狐疑　　速證無上菩提果<br>　若人分別求聖道　　分別求道即為縛<br>　智者在欲而行禪　　彼則善修無相行<br>　諸法無體不可說　　分別諸法性皆空<br>　彼無相法離思惟　　如是菩提不難得<br>　聞佛世尊作是說　　眾離疑惑得無畏<br>　如以詹博迦花鬘　　授之歡忻而頂受<br>　是諸天眾心開悟　　今於佛所伸供養<br>　了知法性本來空　　於未來世皆作佛　</p><p class='juan'>
父子合集經卷第九</p>
</body></html>
