<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
父子合集經卷第十</p>
<p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n509"></A>大梵王天授記品第二十</b><p>爾時會中。有六十俱胝梵天子眾。見諸阿脩羅王乃至他化自在天等。於世尊所作供養已。復聞如來與彼授記。歡喜踊躍怪未曾有。是諸天子。已於過去諸如來所。親近供養積集善根。深修禪定超世俗法。於佛正教。各獲最上甚深法樂。明了通達離諸戲論。生決定解。了知諸法非作非無作非生非無生非得非無得非盡非無盡非離非不離非垢非離垢非愚非不愚非智非無智非見非無見非取非不取非空非不空非相非無相非願非無願。是諸天子。如是知已心無所著。遠離諸想無所依求。無種種求想。無作者想。無作者法想。無凡夫想。無凡夫法想。無聲聞想。無聲聞法想。無緣覺想。無緣覺法想。無菩薩想。無菩薩法想。無如來想。無如來法想。無涅盤想。無涅盤法想。無輪迴想。無輪迴法想。是諸天子。了彼法性猶如虛空。無有染著。於佛法中離分別想。時梵天王。合掌向佛。以寂靜意。說偈讚佛<p class='lg'>　如來具足平等慧　　修寂靜行到彼岸<br>　說寂靜法度群生　　觀諸世間常寂靜<br>　菩提寂靜本無染　　依寂靜境無動亂<br>　常餐寂靜甘露味　　於一切處悉通達<br>　如是最上寂靜道　　善觀察者獲妙樂<br>　依八正道久薰修　　能斷世間煩惱縛<br>　修寂靜法證菩提　　乃是先佛之所說<br>　決定能至涅盤城　　如佛世尊無有異<br>　若人依止佛正教　　受持讀誦勤修學<br>　求趣寂靜解脫門　　一切世間無過上<br>　善修平等寂靜道　　諸根適悅常清淨<br>　具諸福慧遍莊嚴　　如那羅延有大力<br>　若了寂靜甘露法　　則能盡袪諸有相<br>　觀察世間無所依　　是為最上如來子<br>　是人久遇於諸佛　　種植無邊勝善根<br>　達斯寂靜等持門　　息除諸惑無所染<br>　由具正念精進力　　離於諂曲懈怠想<br>　了知生死即涅盤　　能離世間諸相故<br>　諸佛出現於世間　　演說寂靜解脫法<br>　智者了達無有疑　　永出輪迴生死海<br>　若人於蘊求解脫　　於寂靜法非愛樂<br>　唯悟蘊法不堅牢　　於佛菩提生驚怖<br>　離欲淨心求解脫　　能以明慧善揀擇<br>　著欲取相諸愚夫　　故佛於彼不開示<br>　若取寂滅亦是縛　　不能成就一切智<br>　不起一切執著心　　是名善住無相行<br>　能至無名安隱處　　逮得清淨佛功德<br>　息諸諍論伏魔怨　　能斷一切煩惱縛<br>　我以平等寂靜意　　稱讚牟尼福德聚<br>　迴向法界諸有情　　同證無上菩提果　</p><p>爾時大梵天王。知諸梵眾天子偈讚佛德。合掌向佛。而說偈言<p class='lg'>　牟尼善了世間法　　決定虛假如空拳<br>　亦如秋雲及電光　　佛常顯示袪諸妄<br>　如人夢中饑所逼　　遇餐上妙諸美膳<br>　畢竟無食亦無人　　如來證法亦如是<br>　又如夢中渴乏者　　得飲甘露清冷水<br>　應知渴飲悉皆無　　如來證法亦如是<br>　如夢中聞美妙言　　彼語言相實無得<br>　亦無說者及聽人　　了法如此無疑惑<br>　又如箜篌出妙聲　　彼聲本無有自性<br>　智者觀蘊理如然　　知蘊自性不可得<br>　無作無受無眾生　　無所作業及受報<br>　亦無受彼果報者　　佛於此理善明了<br>　譬如摩尼體瑩澈　　置之衣上隨色變<br>　諸法自性本無塵　　隨其分別而增染<br>　又如吹貝發大聲　　推其響自何所得<br>　彼聲自性本來空　　佛了諸法亦如是<br>　又如世間香美饌　　彼由眾味而合成<br>　觀食自性本來空　　佛了諸法亦如是<br>　如天帝幢極高顯　　無思而現諸色像<br>　彼幢自性本來空　　大仙證法亦如是<br>　又如身藉眾緣成　　推其體相不可得<br>　當知諸蘊本如然　　如來證法亦如是<br>　又如擊鼓所出聲　　能令聞者生忻悅<br>　彼之音響本來空　　如來證法亦如是<br>　如人以桴而擊鼓　　尋其聲自何方現<br>　復推隱沒向何方　　如來證法亦如是<br>　又如鼓韻無憎愛　　離濕潤緣則鳴響<br>　此身虛假本同然　　如來證法亦如是<br>　如人擊鼓發響時　　彼聲任運無所召<br>　了身如彼自性空　　如來證法亦如是　</p><p>爾時世尊。知諸梵眾大梵王等心之思念。以寂靜意讚如來已。即從口中放大光明。令彼時會睹斯光已。堅固正見增發淨慧。時尊者馬勝比丘。以偈問曰<p class='lg'>　如來今者現奇相　　放淨光明極希有<br>　諸天及人龍鬼神　　睹斯神變咸疑慮<br>　最上牟尼調御士　　現此瑞應非無因<br>　願佛開演光因由　　令諸時會心忻豫<br>　我等一心生渴仰　　瞻奉慈容無暫捨<br>　若得聞佛梵音聲　　各各除疑生信解<br>　如來現此神通事　　必為慈念諸眾生<br>　何緣放此淨光明　　今正是時冀開示<br>　大聖牟尼方便力　　令時機發增上心<br>　眾等合掌住佛前　　唯願如來速演說　</p><p>爾時世尊。為馬勝比丘。說伽陀曰<p class='lg'>　馬勝汝矚此光明　　普為成熟有情故<br>　時眾若聞我所說　　則於菩提無退轉<br>　大梵天王梵眾等　　善達法性除疑惑<br>　已於那由他劫中　　修習無邊清淨行<br>　於諸境界無染著　　心如虛空無罣礙<br>　常樂利樂諸有情　　而不取證菩提果<br>　彼等復於未來世　　過於無量俱胝劫<br>　具足修證解脫門　　成就無邊大忍力<br>　然後得成無上道　　號曰大忍力如來<br>　調伏攝化諸群生　　觀諸世間皆空寂<br>　彼佛壽量極長久　　同昔修行諸劫數<br>　具大威德及名稱　　能拔有情生死苦<br>　彼佛剎土極嚴淨　　富樂豐饒無與等<br>　設於那由他劫中　　說其功德不能盡<br>　彼佛說法難思議　　自性空寂無所依<br>　其國所有諸眾生　　成熟善根無損減<br>　皆盡輪迴苦邊際　　無一復受後有身<br>　亦無鬼畜地獄名　　唯有遷流諸行苦<br>　由悟諸行無常故　　各發勝願生厭患<br>　是故彼國諸有情　　皆能永離老病死<br>　又彼有情善修作　　耳不復聽餘音聲<br>　唯聞無我及無常　　苦空寂靜無相法<br>　奉持佛語不放逸　　常修純淨真實行<br>　趣求甘露解脫門　　最上最勝菩提道<br>　彼土所有諸塔寺　　若牆若壁林木等<br>　皆出清淨妙法音　　聞者咸登不退地<br>　此是如來神力故　　演斯八種梵音聲<br>　聞已棄背生死流　　求證寂靜真常樂<br>　其國所有諸眾生　　已於過去河沙劫<br>　為菩提故久修行　　今當次第得成佛<br>　大梵天王梵眾等　　由常修證寂滅理<br>　爾時彼佛及眾生　　同餐寂滅甘露味<br>　復觀眾生界本空　　未曾暫起疲勞想<br>　故能遍入諸法性　　常修寂靜無相行　</p><p><b>　　<A NAME="n510"></A>父子合集經光音天授記品第二十一</b><p>爾時會中。有八十俱胝光音天子。見諸阿脩羅王乃至梵天王等。於世尊所。各現神變作諸供養。復聞如來與授阿耨多羅三藐三菩提記。歡喜踊躍得未曾有。是時天主。即從座起。偏袒右肩頭面敬禮住立佛前。白言世尊。有三摩地。名照明諸法。若有菩薩。善修習此三摩地者。則能入解一切諸法。復能獲得無量辯才。所謂無著辯才。加持辯才。善巧辯才。美妙辯才。適意辯才。離縛辯才。安隱辯才。甚深辯才。微妙辯才。無等辯才。乃至獲得如來所有最上辯才。世尊。何故名為照明諸法三摩地。若菩薩摩訶薩得此三摩地者。於一切法無有尋伺及彼作意。若離此者。則無疑惑。若於諸法斷除疑惑。於一切處通達無礙。何以故。以彼諸法離自性故。若了諸法自性無有。彼菩薩則能入解阿字義門。所謂阿者無作。阿者普遍。阿者非有為。阿者非無為。阿者無不成就。阿者無所依止。阿者非動。阿者非亂。阿者非分別。阿者非離分別。阿者非畢竟。阿者非散壞。阿者非形色。阿者非顯色。阿者非住持。阿者非定住。阿者非知。阿者非見。阿者非言說。阿者非離言說。阿者非思議。阿者非離思議。阿者非去來。阿者非入出。阿者非有表。阿者非無表。阿者非名。阿者非相。阿者非對治。阿者非覆障。阿者非盡。阿者非無盡。阿者非二。阿者非不二。阿者非真實。阿者非虛妄。阿者非求。阿者非離求。阿者非淨。阿者非離淨。阿者非執。阿者非離執。阿者無生無所不生無少法可生。阿者無滅無所不滅無少法可滅。阿者不空無所不空。阿者無相無所不相。阿者無願無所不願。如是解已知非戲論。是名入解阿字義門。世尊。又復諸法從意中生。由阿字故引生達字。若能入解達字門者。則能入解一切教法。所謂入解有為法無為法有表法無表法世俗法勝義法。世尊。勝義法者。唯一真如。以言詮顯何由能解。世尊。如人夢中作種種事。夢境非實但有假名。覺<span class='corr'>已</span>了知皆由心造。世尊。如空谷中傳於音響。自性無實從和合生。世尊。如幻化人作諸幻事。愚夫不了謂為實有。世尊。又如陽焰妄生水想。智者了知本無其體。世尊。又如鏡中現諸色像。妄生分別實不可得。諸法性空亦復如是。但為悅豫彼愚夫人。畢竟諸法本來寂靜。世尊。我昔曾聞先佛所說勝義諦法。得真實見。是諸天子。作此說已。佛所印可。頭面作禮。以偈讚佛<p class='lg'>　世尊善達第一義　　故能展轉說諸法<br>　諸有聰慧佛真子　　於佛教海能遊戲<br>　世間少智愚癡人　　由著我故不能解<br>　我及我所本來空　　十方求之不可得<br>　如見陽焰本非水　　愚夫妄想作水解<br>　如是顛倒執為我　　皆由染慧迷真智<br>　由於五欲生愛樂　　備受生死諸楚毒<br>　諸蘊自性本來空　　愚夫枉墜於諸趣<br>　彼無正智心狂亂　　於諸苦境妄為樂<br>　為三毒火鎮燒然　　未嘗覺悟生怖畏<br>　愚夫不厭諸垢惑　　如隨怨賊為親友<br>　聞如來說勝義空　　返生驚怖或輕毀<br>　猶如世間怯弱人　　雖持利劍心憂怖<br>　如來演暢正法門　　所謂微密一阿字<br>　出生最上真實慧　　如平坦地生喬木<br>　善能降伏眾魔軍　　速證無上菩提道<br>　牟尼有諸勝弟子　　了達如是第一義<br>　既自消伏三毒垢　　見餘毒者施法藥<br>　以八正道大船筏　　運載群生出有海<br>　令知諸法本來空　　息諸異論妄分別<br>　明人捨邪歸正道　　夙昔曾修彼善根<br>　了法體性本來空　　心無所著即解脫<br>　若達法性即同佛　　是名大智那羅延<br>　諸法性空無所空　　亦無繫縛及縛者<br>　真如寂滅離諸相　　體非垢染亦非淨<br>　以其法爾本如然　　非煩惱縛亦無斷<br>　如是了知諸法性　　是人不久得菩提<br>　自能得度亦利他　　善談正理不希報<br>　有情常生虛妄想　　於境執著男女相<br>　增長愚癡染污心　　猶如渴鹿奔陽焰<br>　由彼彼業生諸趣　　此業皆由妄想生<br>　了業體性本來空　　畢竟無有能作者<br>　我等解佛所說義　　顯示難思妙法門<br>　歸命牟尼大導師　　諸根寂靜無所著<br>　如來清淨無瑕穢　　成就無邊功德海<br>　於三界中作照明　　堪受諸天妙供養<br>　我等於今大會中　　稱讚能仁大福聚<br>　善哉無比二足尊　　究盡諸法實相義<br>　以此所獲善根力　　迴施三有諸眾生<br>　願於未來淨土中　　悉能成就菩提果　</p><p>爾時世尊。知諸光音天子心之所念。於佛法中明了通達。具足殊勝廣大辯才。希望如來與授佛記。即於口中放大光明。時尊者馬勝比丘。睹是事已。合掌向佛。以偈問曰<p class='lg'>　大悲救護世間者　　成就吉祥功德聚<br>　以方便力息群疑　　放此光明極希有<br>　眾會若聞佛所說　　心生淨信決定解<br>　勤修妙行趣菩提　　超出輪迴生死海<br>　一切天人阿脩羅　　為老病死所逼切<br>　如來常以大悲心　　救濟令修八聖道<br>　彼由勇猛大精進　　深心堅固無退屈<br>　樂修如是妙法門　　誓證菩提求佛智<br>　今此會眾無餘念　　一心瞻仰佛慈顏<br>　願聞如來微妙音　　決除疑網生忻慶<br>　睹佛現斯神變事　　口中放此淨光明<br>　譬如痼疾遇良醫　　亦如嬰兒顧慈母<br>　何人請問深法藏　　滿足廣大悲願力<br>　獲得最上祕密門　　感佛現斯希有事<br>　眾會心皆大歡喜　　冀聞佛說光因緣<br>　各能具足清淨心　　修習如是三摩地　</p><p>爾時世尊。為馬勝比丘。說伽陀曰<p class='lg'>　馬勝具足妙辯才　　能應群心發斯問<br>　今正是時說此因　　斯則如來神變力<br>　此諸光音天子眾　　往昔曾供無數佛<br>　觀察世間苦眾生　　誓求佛道而濟度<br>　已修廣大真實行　　決定當得一切智<br>　為彼深著邪見者　　指示咸令歸正道<br>　彼等由聞佛正教　　深入義味生尊重<br>　猶如世間諸女人　　喜得生男心滿足<br>　是諸天子心清淨　　志求無上佛菩提<br>　曾於那由他劫中　　修習利他殊勝行<br>　所化眾生無限量　　皆能發起大乘心<br>　具足福智相嚴身　　星宿劫中皆作佛<br>　彼諸天子成佛時　　國土無量百千億<br>　廣博殊妙不思議　　種種莊嚴無與等<br>　三惡趣及八無暇　　彼諸佛剎未嘗聞<br>　亦無求證二乘人　　各各咸登不退地<br>　又彼諸佛剎土中　　有情壽量悉同等<br>　滿足十億琲e沙　　常能承事於諸佛<br>　若令那由他眾生　　依二乘法取滅度<br>　不如能化於一人　　或男或女修大行<br>　以初福聚比於此　　百千萬分不及一<br>　何況勸勵於多人　　安住大乘菩薩道<br>　馬勝汝今當諦聽　　如來出世甚希有<br>　譬如優曇缽羅花　　經無邊劫難值遇<br>　善巧方便說法師　　能示真實無為道<br>　志求寂靜菩提者　　應當恭敬常親近<br>　那由他數諸天子　　散妙寶衣從空下<br>　復以清淨妙伽他　　稱讚如來勝功德<br>　佛說寂靜甘露法　　能袪眾生煩惱熱<br>　若依如來教奉行　　漸次得成無上覺　</p><p class='juan'>
父子合集經卷第十</p>
</body></html>
