<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
父子合集經卷第十一</p>
<p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n512"></A>遍淨天授記品第二十二</b><p>爾時會中。有十二那由他遍淨天子。見諸阿脩羅王。乃至光音天等。於世尊所設諸供養。復聞如來與授佛記。心生歡喜得未曾有。此諸天子。已於過去無量佛所植眾德本。入解正法充足法財。有大神力自在無礙。從座而起頭面禮足。白言世尊。有三摩地。名超諸法樂。若菩薩摩訶薩。獲證如是妙三摩地。所作事業離諸攀緣。得最上樂不生苦受。無一因緣而非樂想。假使入於諸地獄中。種種苦具治罰逼迫。由是菩薩三摩地力。一切苦惱悉為快樂。如彼世間諸有情類。造作諸惡不律儀事。劫奪他財王法所戮。或截耳鼻。或斷手足。或杖捶打。或繩繫縛。為諸獄卒禁閉囹圄。雖受楚毒心無追悔。為貪所蔽翻如樂想。又諸有情。傭力自濟艱辛求索以苦為樂。謂裁衣者。造蠟炬者。壓蔗漿者。作伎樂者。造飲食者。供象酒者。或然酥燈及油燈者。如是等輩種種所作。或不如法或復遲惰。為彼主者呵罵驅遣。受諸陵辱皆如樂想。又如世間諸俳優者。令他喜悅。易己形狀。作鵂鶹面。或師子面。或打或縛。翻為樂想。何以故。以彼眾生作業決定。為貪所使心無悔故。菩薩摩訶薩亦復如是。為利有情。能於生死長夜之中。修習種種難行苦行。志求阿耨多羅三藐三菩提。乃至救濟饑渴眾生。噉己血肉常生樂想。或於菩薩。惡罵捶縛及斷命根。雖受苦惱皆生樂想。如是具足廣大<span class='corr'>願</span>力。能與眾生種種快樂。長時修作無有間斷。則能獲得彼三摩地不為惡魔之所動亂。復能破壞一切魔業。當得如是五種自在。何等為五。一者壽命自在。二者所生自在。三者業報自在。四者尋伺自在。五者受用自在。彼菩薩。若求一生成等正覺。由得如是妙三摩地。即能如意滿菩提願。若不速求無上菩提。則能久住無量無數阿僧祇劫。利樂有情嚴淨佛土。何以故。由彼菩薩從初發心。普為攝受一切有情。不怖惡道於彼受生。皆令習學諸菩薩行。善巧方便通達諸法。成熟般若波羅蜜多。是為善住菩薩乘者。世尊。若菩薩樂修如是三摩地者。當知是人。皆是如來威神功德之所加持。則能決定入解諸法自性本空。無有疑惑。時遍淨天子作是說已。合掌作禮。以偈讚佛<p class='lg'>　我等遍淨諸天子　　於佛正法能了知<br>　頭頂禮敬調御師　　諸根寂靜無所畏<br>　如來以大智慧力　　悉能破壞諸魔軍<br>　歸依最上牟尼尊　　引導群萌登彼岸<br>　諸法自性無所有　　亦復畢竟無所住<br>　妄想攀緣悉了知　　猶如幻師明幻事<br>　如是六趣諸眾生　　皆從虛妄因緣有<br>　谷響求之自性無　　如來證法亦同彼<br>　人中最上釋師子　　觀諸妄法悉皆空<br>　彼無我相亦無人　　及與眾生壽者想<br>　如來大慈無與等　　為度愚夫出世間<br>　演實相法妙難思　　一切無能測量者<br>　佛觀眾生界平等　　常起清淨無緣慈<br>　故能憐愍諸世間　　畢竟不見眾生相<br>　我今於佛智慧海　　心無垢染離諸疑<br>　清淨慈門利有情　　堪受諸天廣供養<br>　如來最勝天中天　　常於眾生起慈護<br>　而於十方世界中　　求其苦性不可得<br>　既無眾生亦無苦　　是故如來無所緣<br>　已能除遣諸憂疑　　獲證真常寂靜樂<br>　佛於諸趣不見苦　　亦無所證大菩提<br>　以此愍念於有情　　皆令棄背生死縛<br>　無苦無救無眾生　　亦無菩提而可得<br>　佛知法性本如然　　故我於佛伸妙供<br>　如來出現於世間　　以四無量利含識<br>　不見慈悲喜捨心　　亦不見有眾生相<br>　不見行於放逸者　　亦復不見修聖道<br>　知佛如是方便門　　故我於佛興供養<br>　牟尼常說四念處　　觀身畢竟不可得<br>　我於佛教如是知　　今得供養救世者<br>　佛說觀受不可得　　以受無有真實性<br>　乃至受者亦復然　　故我於佛興供養<br>　佛說觀心及觀法　　二相求之不可得<br>　亦不見有所修念　　及以安住念處者<br>　我今不見有諸法　　亦復不見修法者<br>　佛以念處度眾生　　彼念自性常空寂<br>　復說念與法和合　　欲求解脫應修習<br>　我於佛教如是知　　今得供養一切智<br>　念處一尚不可得　　況復說有二三四<br>　是故我今達佛意　　畢竟無受苦樂者<br>　如來常說四正勤　　有諸比丘專修習<br>　斯則能為解脫因　　得越輪迴生死海<br>　如是無解亦無縛　　無佛無法及菩提<br>　而復不壞其假名　　故我於佛伸敬禮<br>　佛說如意四神足　　最上殊勝安隱樂<br>　諸根寂靜解脫人　　修此能得涅盤道<br>　又彼如意及神足　　諦觀彼體不可見<br>　非動非靜非無作　　如是顯現難思議<br>　今此眾會諸天子　　而不見有眾生想<br>　我於佛教正了知　　皆能遠離諸疑惑<br>　此為最上法供養　　唯佛堪任受此供<br>　如來妙智無等倫　　故我一心生讚歎<br>　又復牟尼說五根　　此法能得菩提道<br>　出生福智二資糧　　善觀察者除放逸<br>　所謂信進念定慧　　不見能修及所得<br>　我於佛法無有疑　　是故今當興供養<br>　如來宣說五種力　　能除邪見心諂曲<br>　息諸煩惱破諸魔　　趣向無為寂靜道<br>　如是諸力無能屈　　無有所縛及縛者<br>　我於佛法離諸疑　　今當供養調御士<br>　大仙開示七覺分　　最上清淨菩提道<br>　善修習者諸有情　　得證真常安隱處<br>　牟尼復說八聖道　　成熟眾生諸善根<br>　常修聖智現其前　　能盡苦際諸纏縛<br>　如是聖智及諸惑　　畢竟清淨無有餘<br>　諸天於此得無疑　　故我供養人中聖<br>　於奢摩他善修習　　毘缽舍那亦復然<br>　如來曠劫悉圓成　　能斷諸惑及習氣<br>　如是相應因與果　　及觀察者悉皆空<br>　諸天於此得無疑　　故我供養牟尼主<br>　說不淨觀除貪欲　　慈心對治彼瞋恚<br>　以其智慧遣愚癡　　為利眾生佛所說<br>　彼皆無作無罪相　　是故不垢亦不淨<br>　諸天於此得無疑　　由此供養無上士<br>　又復佛說十不善　　殺盜婬妄及兩舌<br>　惡言綺語貪恚癡　　此等名為十業道<br>　眾生非有亦無殺　　餘九過惡理同然<br>　無善惡相無對治　　以彼罪性本空寂<br>　此義非無佛正教　　然其不壞法體性<br>　如是牟尼最上法　　宣揚引導諸群迷<br>　如理作意正思惟　　是名最上真佛子　</p><p>爾時遍淨諸天子說是偈已。咸各默然。住在一面。時佛世尊。知諸天子心之所念。希授佛記。口中忽放清淨光明。尊者馬勝見是事已。合掌向佛。以偈問曰<p class='lg'>　善哉調御大聖主　　為利群生出於世<br>　甚深智慧妙難思　　而能化伏諸天眾<br>　窮盡諸法救世者　　現斯瑞相非無因<br>　能與眾生作導師　　唯冀能仁為演說<br>　此諸遍淨天子眾　　合掌稱讚甚希有<br>　瞻仰如來功德山　　聞已一心而頂受<br>　佛為最上天人師　　了達諸法無罣礙<br>　當願憐念諸眾生　　說此放光神變事<br>　何人於此生淨心　　解於微妙甘露句<br>　彼於十方世界中　　當得圓明一切智<br>　誰於未來佛剎土　　饒益攝受諸群迷<br>　善宣無上妙法輪　　降伏魔軍及異論<br>　是諸天子於佛教　　深入義味心決定<br>　唯願如來震法音　　使諸時會除疑網<br>　百福莊嚴無上士　　慈心普覆於世間<br>　八種功德梵音聲　　咸願聞持佛教敕<br>　若有眾生於佛所　　樂聞正法勤修習<br>　堅固不退菩提心　　漸能成就一切智<br>　如來善說微妙法　　能盡有情生死苦<br>　佛子淨心當奉持　　則令佛種永不斷　</p><p>爾時世尊。為馬勝比丘。說伽佗曰<p class='lg'>　馬勝善問放光事　　我為利樂諸天人<br>　汝所得福叵思量　　比喻說之尚無盡<br>　善哉尊者應其機　　一切大眾心忻悅<br>　此等遍淨諸天人　　於我法中得解脫<br>　往昔曾供於諸佛　　其數千億那由他<br>　達諸法性無有疑　　各於彼佛問斯義<br>　彼由往昔因緣故　　以妙伽佗讚於佛<br>　此生復以清淨心　　稱揚賢劫諸善逝<br>　後於優曇缽羅劫　　成佛號曰那羅延<br>　教化那由他眾生　　悉證無為寂靜樂<br>　同一劫中出於世　　皆名法幢正等覺<br>　化度眾生數同等　　次第皆當成佛道<br>　是諸如來化緣畢　　分布遺形諸舍利<br>　建立無量窣堵波　　猶若散花嚴佛剎<br>　如是所有眾生類　　各於舍利興供養<br>　咸登寂靜甘露門　　一切如來所稱歎<br>　若有稱彼佛名號　　發生淨信歡喜心<br>　當知由是善因緣　　得值當來彌勒佛<br>　彼得慈尊攝受故　　勤加精進斷諸結<br>　樂修寂靜奢摩他　　漸次得成無學果<br>　從一佛剎至佛剎　　供養親近無疲懈<br>　於諸天人大眾中　　稱揚最上佛功德<br>　今此遍淨諸天子　　皆具威德大名聞<br>　深達佛智不思議　　各各頂禮如來足　</p><p><b>　　<A NAME="n513"></A>父子合集經廣果天授記品第二十三</b><p>爾時會中。有八俱胝廣果天子。見諸阿修羅王乃至遍淨天等。於世尊所。種種施設作諸供養。奉上如來。復聞與授成佛之記。心大歡喜得未曾有。是諸天子即作是念。如來所說一切諸法。於三際中求不可得。一切諸根皆不可說。若能入解彼法界者。則能通達一切諸法。若能了知一切諸法。則能證得四如實諦。所謂苦諦集諦滅諦道諦。如世尊說。一切諸法皆悉空寂。無我無人無眾生無壽者無想無作。我等天子。於此法中心得決了。不生疑惑。世尊。以諸眾生本寂靜故。則無有苦。當如是知。所以者何。眾生無故苦諦亦無。以無苦故集諦亦無。何以故。若無是因則無其果。世尊。以無集故滅諦亦無。何以故。若無集諦則無斷集。以無滅故道諦亦無。何以故。無有是道不斷集者。世尊。彼煩惱業不可得故。斷煩惱滅亦不可得。以滅不可得故道亦不可得。未有是道無其果者。此四聖諦。但是分別假施設有。以非有故不可說為過現未來。何以故。過去已滅現在不住未來未至。於三際中皆不可得。依世俗諦有種種相。若三際非有。彼則無生亦非有滅。無想無作無施無受無說無聽。無所說法無了悟者。以彼三世未曾有故。若法若空皆不可說。眾生顛倒不能入解。無因無緣無名無相。無所詮表無所趣向。自性離故皆不可得。彼不可得亦不可得。何以故。以眾生界本非有故。若彼彼法皆不可得。則無染淨。無作無證。無凡夫地。無聲聞地。無緣覺地。無菩薩地。無如來地。非地非無地。此即真如寂靜無相。若說有表有為限量。名如來者。依世俗說。非勝義中有如來也。何以故。法無得故。若彼如來廣大宣說色界乃至識界如是意界乃至法界。若無法界。無所依止亦無詮表。無四諦無五根無緣生等。世尊。彼一切法隨其所在。安布建立種種名字。然不壞彼法界體性。世尊。如彼地界。隨其方處建立名字。亦不壞彼地界本性。如是水界火界風界空界。立異名字亦復如是。世尊。又若證入彼法界者。即能入解二十二根。所謂眼根耳根鼻根舌根身根。女根男根命根。苦根樂根憂根喜根捨根意根。信根精進根念根定根慧根。未知當知根已知根具知根。世尊。若眼。眼體不可得。若根。根體亦不可得。何以故。眼離自性不可見故。若法自性不有彼即非物。以非物故即不可作。若不可作彼即不生。若不生者即是不滅。以不生不滅故。不可說為過現未來。於三世中無生滅者。彼即非眼亦非眼根。何有作用世俗詮表。世尊。譬如空拳中無有物。但誑愚童唯假名爾。勝義諦中以至空拳。所立名字亦不可得。如是乃至眼及眼根。於勝義中亦復非有<p class='juan'>
父子合集經卷第十一</p>
</body></html>
