<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
父子合集經卷第十二<p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n515"></A>廣果天授記品之餘</b></p>
<p>世尊。如是色蘊無有分量。無所住持亦非入解。何以故。以色自性不可得故。若諸法非作則無積聚。由積聚故說名為蘊。猶如世間造立舍宅。宮殿樓閣戶牖軒檻。園林渠流牆墉圍遶。多物積聚名為城邑。當知彼色本來非有。復以何法名為積聚。以無積聚亦無彼蘊。受想行識亦復如是。若於諸蘊各得入解。所造淨色任持自性皆不可得。當知地界。地界性畢竟清淨。乃至風界。風界性皆畢竟清淨。何以故。自性離故。復何說有過現未來生滅等相。是故色蘊不可分別。受想行識亦不可分別。世尊。又若眼處自性非有。本來清淨亦無有苦。但是世俗假名顯示。彼名及體俱不可得。何以故。實無少法得名為眼。亦無少法得名為處。如是耳鼻舌身意。色聲香味觸法等處。自性非有本來清淨。苦及苦名皆不可得。世尊。又彼眼界無少可得。何以故。若眼離眼性故。若界離界性故。乃至法界亦復如是。由自性離彼則非物。以非物故則非所作。非所作者則無有生。若無生者亦無有滅。若不生不滅即無過去現在未來建立施設。當知諸法本離自性。若法離自性者。無名相無作用無可說無稱讚無授記。彼諸天子作是說已。時會聞者心生愛樂。歡喜踊躍快得善利。時彼天主。即從座起。前詣佛所。白言世尊。有三摩地名無量義門若菩薩摩訶薩。能修習是三摩地者。則能獲得無量辯才。所謂相續辯才。相應辯才。正說辯才。無著辯才。不謬辯才。微密辯才。甚深辯才。善巧辯才。美妙辯才。正論辯才。得如是等殊勝辯才。各各入解無量法門。具足正見達諸法性。捨離攀緣滅除癡暗。了勝義法入總持門。入解蘊入解處入解界。入解諸根。入解四諦。入解緣生。入解眾生入解無眾生。入解有想入解無想。入解有形入解無形。入解我入解無我。入解空入解不空。入解相入解無相。入解願入解無願。入解出離入解不出離。入解有為入解無為。於如來教不可詮表。但唯假名世俗分別。非言說非無言說。非思議非無思議。非見非無見。非聞非無聞。非覺非無覺。非知非無知。非了別非無了別。非悟非不悟。非得非無得。非對非無對。非證非無證。非白非黑。非明非暗。非淺非深。非清非濁。非安非動。非縛非解。非順非違。非染非淨。非去非來。非生非滅。非智非愚。非成非壞。非道非非道。非執非離執。非眾生非無眾生。非壽者非無壽者。非我非無我。非有非不有。非空非不空。非相非無相。非願非無願。非出離非無出離。非有為非無為。非斷非常。非邪非正。非真非假。非實非妄。非住非無住。非依止非無依止。非解脫非離解脫。非觀察非現證。非輪迴非涅盤。非凡夫境界。非聲聞境界。非緣覺境界。非菩薩境界。非佛境界。非境界非非境界。若能如是入解法界。則能入解十二緣生。所謂無明緣行。行緣識乃至憂悲苦惱。為大苦聚。世尊。又彼無明性不可得。何以故。自性離故。若法自性離者彼則非物。以非物故則畢竟清淨。亦無生滅非三世攝。無名無相不可顯示。亦無記別。但為成熟愚夫。異生假名安立生諸戲論。於勝義中實不可得。世尊。又若無明無自性者。云何能生彼行支耶。以無明無故行支亦無。乃至無彼生緣老死。世尊。若法不生。云何有老。若無老者亦無有病及以滅故。即彼三世諸佛菩提。但唯世俗名字施設。非勝義諦作如是說。所言無明即是菩提。諸有支等亦即菩提。如是入解十二緣生。即是入解真實法界。世尊。如來不生。一切法亦不生。是故無生法即是如來。世尊。如來不滅一切法亦不滅。是故不滅法即是如來。世尊。如來無相一切法亦無相。是故無相法即是如來。舉要言之。如是無名無相。不垢不淨。非愛非憎。法界不可識。亦復不可知。世尊。真如者即是如來。一切諸法即是真如。是故一切法即是如來。世尊。實際者即是如來。一切諸法即是實際。是故一切法即是如來。世尊。隨所有法即是如來。於其法中即有一切法。是故一切法即是如來。世尊。若有人言如來得阿耨多羅三藐三菩提者。當知此人是執著見。何以故。如來無二菩提亦無二。以無二故而無所得。世尊。若有人言如來轉於無上法輪。當知是人為執著見。何以故。實無少法如來可得。以諸法性非隨轉故。世尊。若有人言如來化度無量眾生。當知是人是執著見。何以故。實無眾生如來度者。世尊。若有人言如來緣盡入般涅盤。當知是人是執著見。何以故。法性常住非生滅故。若有眾生。於我所說如是法要。能信解者。當知是人。於阿耨多羅三藐三菩提得不退轉。世尊。假使法界有其變異。若善男子善女人。深信是法。於佛菩提而退轉者。無有是處。時諸廣果天子。於如來前。說己所證勝義法已。頭面禮足右遶三匝一心合掌。以偈讚佛<p class='lg'>　歸命牟尼大聖主　　具足勝慧無過上<br>　憐愍世間諸有情　　常說如是第一義<br>　成就無量功德聚　　救拔輪迴諸苦因<br>　既自了達諸法性　　復能開示於群品<br>　五蘊自性本非有　　應知但誑彼愚夫<br>　譬如膠著獼猴身　　無智疑惑不能脫<br>　蘊體求之不可得　　無所依止絕攀緣<br>　如以瓔珞飾虛空　　智者於斯得解脫<br>　又復牟尼作是說　　諸入自性悉皆無<br>　猶如深谷傳於聲　　彼響尋之何所有<br>　愚癡凡夫由此縛　　於真諦法不了知<br>　如持珠寶莊嚴風　　智者觀之無所著<br>　彼一切智作是說　　諸界本來常空寂<br>　如示空拳但有名　　誑誘愚童實無得<br>　凡愚妄想執為有　　由於勝義不能解<br>　展轉輪迴三有中　　譬如商人迷巨海<br>　又復如來作是說　　諸根自性常清淨<br>　如諸影像現鏡中　　畢竟尋之本非有<br>　無智疑惑不能了　　迷真實法妄生愛<br>　猶如深淵墮網魚　　為彼纏縛何由脫<br>　眾生本空法亦空　　依真勝義無所得<br>　如依壁繪士夫形　　智者觀之非有我<br>　愚夫執著生愛樂　　皆由不達於正教<br>　因緣自性無所依　　如彼卵生出其[<a href='javascript:showpic("../fontimg/016693.gif")'>穀-禾+卵</a>]<br>　緣生之法剎那有　　暫起即滅匪堅牢<br>　如人夢中受五欲　　覺位推求何有樂<br>　無始有情妄分別　　常為境界之所縛<br>　若能達彼法性空　　如彼飛禽脫籠網<br>　諸法寂靜離言說　　佛能於此證法性<br>　諸法寂靜本來空　　佛能如是歸圓寂<br>　諸法寂靜離諸相　　佛能宣暢第一義<br>　佛於三界無所著　　如來由是出於世<br>　佛於諸法離諸怖　　由不起彼自他想<br>　廣宣正教破群迷　　故稱善導眾生者<br>　佛於諸法離分別　　而能助顯第一義<br>　此唯如來方便門　　非是凡夫之境界<br>　或有眾生作是說　　如來已證大菩提<br>　或有眾生作是說　　如來能轉妙法輪<br>　或有眾生作是說　　如來已度河沙眾<br>　或有人作如是說　　佛於輪迴久解脫<br>　饒益無量眾生已　　入於寂靜大涅盤<br>　皆是凡夫所執見　　為彼魔黨之所持<br>　於勝義法不了知　　以不了故不知佛<br>　若有達斯正法者　　是人決定得菩提<br>　廣能救度諸世間　　具足最上功德聚<br>　如是吉祥寂靜法　　體即真如無變異<br>　唯有牟尼能證知　　我已善達實相義<br>　今此廣果諸天子　　於甚深法心決了<br>　恭敬合掌無異緣　　住立佛前廣宣說　</p><p>爾時世尊知彼廣果諸天子等。畢竟悟入第一義諦。亦能增長時眾善根。即於口中放大光明。時尊者馬勝。矚斯相已合掌向佛。以偈問曰<p class='lg'>　具足福智無上士　　何因現此神變相<br>　我曾往昔從佛聞　　若放淨光為大利<br>　如來現此奇相已　　能令眾會心泰然<br>　諸天及人阿脩羅　　咸願親聞佛所說<br>　牟尼今者有何故　　口中忽放清涼光<br>　大眾合掌住佛前　　瞻仰尊顏無暫捨<br>　佛為無上天人師　　願速演斯希有相<br>　一切世間諸有情　　若聞佛說除猶豫<br>　今此廣果天人眾　　各各自知成佛事<br>　彼無所證亦無修　　何人所作何所得<br>　如來八種梵音聲　　眾生聞已咸忻慶<br>　隨順正理如法行　　悉能護持於佛教<br>　我等眾會生渴仰　　冀於佛所得親聞<br>　若蒙佛說宿修因　　增長人天諸善利<br>　彼諸天子久植本　　決定成就一切智<br>　當度無量苦眾生　　令悟真如法自性　</p><p>爾時世尊為馬勝比丘。說伽陀曰<p class='lg'>　善哉馬勝發斯問　　我當為汝分別說<br>　為利廣果諸天人　　於大眾中現此瑞<br>　如來具足一切智　　有三種因放光明<br>　隨順觀察彼機緣　　現此吉祥神變事<br>　或有樂住涅盤者　　小智求彼聲聞乘<br>　或有愛樂默然者　　志求緣覺菩提果<br>　或樂為世大導師　　求佛菩提利含識<br>　故我觀察彼善根　　隨其樂欲而施設<br>　若求聲聞得度者　　即為彼放下品光<br>　為求緣覺解脫人　　放中品光而濟度<br>　馬勝當知最上光　　與諸天子授佛記<br>　如其次第下中上　　顯示三乘得果證<br>　若為聲聞放光明　　其光出已從足沒<br>　若為辟支佛淨光　　現已即向臍中隱<br>　若為求彼無上道　　其光從佛頂門入<br>　隨其勝劣有所表　　今與諸天記佛果<br>　馬勝比丘當了知　　我今復說光明相<br>　若光漸次復增廣　　從空宛轉而右旋<br>　等佛身量遍莊嚴　　赫奕猶若融金聚<br>　如是變現淨光明　　當知記別佛剎土<br>　若光出已猶如蓋　　於上遍覆如來身<br>　有光如華住空中　　煥然顯發端嚴相<br>　或光三匝入佛身　　斯皆記別佛壽命<br>　當知如來所現相　　善應群機信樂心<br>　今此廣果諸天子　　滿足八十俱胝數<br>　已經那由他劫中　　承事供養於諸佛<br>　常樂說是勝義法　　化利含識不疲勞<br>　誓求無上大菩提　　勇猛勤修無退屈<br>　過三十六俱胝劫　　具修福慧植善根<br>　救度無邊諸有情　　悉令離苦獲安隱<br>　然後皆當得作佛　　同名號曰那羅延<br>　其劫稱為勝金幢　　各於異剎成正覺<br>　一一如來出於世　　國土清淨妙莊嚴<br>　佛身猶若淨日輪　　具智光明功德聚<br>　彼諸如來壽長遠　　住世過於那由劫<br>　各各化度諸聲聞　　其數廣多無有量<br>　假使算師及弟子　　比喻校計不能知<br>　化菩薩眾亦無邊　　與聲聞數等無異<br>　如是此諸菩薩眾　　一同先佛所修行<br>　由是堅固菩提心　　皆能成就一切智<br>　彼諸如來化緣畢　　正法久住於世間<br>　十二那由他劫中　　為諸佛子常守護<br>　當其正法廣流布　　有發菩提大心者<br>　數量猶如殑伽沙　　各各勤修菩薩行<br>　如是彼佛滅度已　　所有證悟聲聞人<br>　悉皆求趣於涅盤　　猶如薪盡火隨滅<br>　大眾今聞佛所說　　咸發淨心生信解<br>　歡喜住立於佛前　　一心頂禮如來足<br>　以無與等妙供養　　奉上調御天人師<br>　咸發堅勇精進心　　如救頭然求出離<br>　勤修勝慧波羅蜜　　常樂親近說法師<br>　此是最上真實門　　汝等比丘善修學　</p><p class='juan'>
父子合集經卷第十二</p>
</body></html>
