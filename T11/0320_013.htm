<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
父子合集經卷第十三</p>
<p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n517"></A>淨居天子說偈讚佛品第二十四</b><p>爾時會中有無數淨居天子及無量眾生。於佛法中心得覺悟。離諸疑惑深生愛樂。歡喜踊躍得未曾有。一心合掌住立佛前。各以伽陀稱讚於佛<p>爾時善施天子而說偈言<p class='lg'>　佛昔捨身命　　國土及妻子<br>　圓滿彼施行　　故我稽首禮　</p><p>爾時淨戒天子而說偈言<p class='lg'>　堅固持淨戒　　離一切垢染<br>　能渡於彼岸　　頂禮具戒者　</p><p>爾時安忍天子而說偈言<p class='lg'>　佛廣修忍行　　為他斷肢節<br>　不生怨恨心　　得成無上慧　</p><p>爾時精進天子而說偈言<p class='lg'>　大雄猛世尊　　捨生死重擔<br>　勤修無退屈　　速至於菩提　</p><p>爾時靜慮天子而說偈言<p class='lg'>　如來大威德　　常棲止禪定<br>　不著彼世間　　三際悉平等　</p><p>爾時勝慧天子而說偈言<p class='lg'>　如來勝慧力　　知眾生諸行<br>　如業而受報　　隨界趣流轉　</p><p>爾時明福業天子而說偈言<p class='lg'>　若修彼福業　　勝報常現前<br>　餘不能了知　　此唯佛境界　</p><p>爾時了罪性天子而說偈言<p class='lg'>　眾生由惑業　　常貪求彼物<br>　於心若了悟　　一切悉通達　</p><p>爾時善巧智天子而說偈言<p class='lg'>　若人於佛智　　善思惟分別<br>　常念如己物　　菩提不難得　</p><p>爾時善巧行天子而說偈言<p class='lg'>　若起諸惑業　　內心非所思<br>　了罪性本空　　此為證法者　</p><p>爾時遍趣行天子而說偈言<p class='lg'>　若人造諸行　　隨善惡流轉<br>　受好醜之報　　佛眼悉知見　</p><p>爾時離攀緣天子而說偈言<p class='lg'>　若於所受報　　能了知攀緣<br>　雖生諸趣中　　常與智隨轉　</p><p>爾時隨順善巧天子而說偈言<p class='lg'>　若造作諸惡　　或修習眾善<br>　皆由先業故　　隨所生受果　</p><p>爾時業善巧天子而說偈言<p class='lg'>　了三世業行　　斷故不造新<br>　愚夫無正慧　　隨惡而流轉　</p><p>爾時果善巧天子而說偈言<p class='lg'>　或因少果多　　或因多果少<br>　於此不了知　　為愚癡外道　</p><p>爾時了知業行天子而說偈言<p class='lg'>　善因生勝處　　惡業墮險難<br>　隨眾生所行　　如來悉明了　</p><p>爾時見法樂天子而說偈言<p class='lg'>　若人受福報　　而不了善法<br>　彼為自欺誑　　不久當墮落　</p><p>爾時善受生天子而說偈言<p class='lg'>　若造諸勝業　　順生受其報<br>　唯佛正了知　　世間不能解　</p><p>爾時善受名天子而說偈言<p class='lg'>　若業經多生　　或俱胝劫數<br>　展轉<span class='corr'>于</span>今身　　受報佛能了　</p><p>爾時受報成熟天子而說偈言<p class='lg'>　若此業和合　　彼有情受生<br>　皆從昔因緣　　如來悉明了　</p><p>爾時根未成熟天子而說偈言<p class='lg'>　彼根未成熟　　樂作不善行<br>　遠離二足尊　　不希望解脫　</p><p>爾時善成熟天子而說偈言<p class='lg'>　若業已成熟　　及未成熟者<br>　業性本來空　　隨心之所造　</p><p>爾時決定受天子而說偈言<p class='lg'>　眾生所作業　　若重若輕微<br>　如來悉證知　　受報無差忒　</p><p>爾時了罪相天子而說偈言<p class='lg'>　若造眾惡行　　當墮於惡趣<br>　或外遇良緣　　轉重令輕受　</p><p>爾時明業報天子而說偈言<p class='lg'>　積集諸罪惡　　為彼所纏縛<br>　不畏未來苦　　此邪見外道　</p><p>爾時善思惟天子而說偈言<p class='lg'>　能思擇善行　　少善招勝報<br>　如以涓渧水　　置海永無減　</p><p>爾時入解諸法天子而說偈言<p class='lg'>　若人能永盡　　有漏分別業<br>　當證無學果　　是如來所說　</p><p>爾時證佛智天子而說偈言<p class='lg'>　佛眼悉明了　　三世諸業果<br>　種習無遺餘　　敬禮遍知者　</p><p>爾時業無餘天子而說偈言<p class='lg'>　世間諸有情　　或此生彼滅<br>　如來已永盡　　得稱無畏者　</p><p>爾時離攀緣行天子而說偈言<p class='lg'>　眾生所行行　　唯趣於生滅<br>　果報如夢幻　　此如來所說　</p><p>爾時伏諸惑天子而說偈言<p class='lg'>　愚癡著欲者　　如渴飲鹹水<br>　是故調御師　　觀之如夢事　</p><p>爾時離分別天子而說偈言<p class='lg'>　由貪癡過患　　起分別執著<br>　智者善了知　　夢中何有樂　</p><p>爾時息虛妄天子而說偈言<p class='lg'>　夢中說夢事　　從顛倒所起<br>　如來所教敕　　當求寂靜法　</p><p>爾時觀察漏盡天子而說偈言<p class='lg'>　如人於夢中　　見天雨洪注<br>　了夢體本無　　應知漏非有　</p><p>爾時了夢境天子而說偈言<p class='lg'>　夢境本為假　　何曾見其漏<br>　展轉妄想生　　而作於漏解　</p><p>爾時達真常天子而說偈言<p class='lg'>　如世間童女　　夢已生於子<br>　生已而夭殤　　何有別離苦　</p><p>爾時尋夢境天子而說偈言<p class='lg'>　如人於夢中　　為他斷己首<br>　彼識本無得　　誰為能斷者　</p><p>爾時正觀察天子而說偈言<p class='lg'>　彼智了諸法　　如夢境和合<br>　無喜無別離　　此為真勝義　</p><p>爾時智心天子而說偈言<p class='lg'>　從佛聞正法　　心了若虛空<br>　夢中尋夢因　　法性本如是　</p><p>爾時意喜天子而說偈言<p class='lg'>　汝等諸天人　　常樂在禪定<br>　了知彼世間　　猶如鏡中像　</p><p>爾時善慧天子而說偈言<p class='lg'>　如來所說法　　如箜篌發聲<br>　饒益諸天人　　故我稱讚禮　</p><p>爾時了幻化天子而說偈言<p class='lg'>　幻人作幻事　　愚夫不能了<br>　智者所了知　　一切皆如幻　</p><p>爾時定中變化天子而說偈言<p class='lg'>　如來出於世　　如夢中見幻<br>　善達佛理者　　於此無疑惑　</p><p>爾時如幻化天子而說偈言<p class='lg'>　幻師知幻法　　於幻能變現<br>　由了彼幻故　　則見諸法性　</p><p>爾時分別觀智天子而說偈言<p class='lg'>　汝觀世間佛　　起思惟分別<br>　夢中見佛身　　於法何所說　</p><p>爾時離思惟天子而說偈言<p class='lg'>　無物不生貪　　由貪而積聚<br>　無思亦無貪　　見佛亦如此　</p><p>爾時正智天子而說偈言<p class='lg'>　深谷本無聲　　亦無彼聽者<br>　如是達佛理　　於世無所著　</p><p>爾時善說天子而說偈言<p class='lg'>　如人聞谷響　　彼聲不可得<br>　愚夫不了知　　妄執以為實　</p><p>爾時各各入解天子而說偈言<p class='lg'>　諸愚夫執著　　不達勝義法<br>　若了法性者　　自他無疑惑　</p><p>爾時求利益天子而說偈言<p class='lg'>　最上勝義法　　諸佛等無異<br>　無說亦無聽　　及彼領悟者　</p><p>爾時入解法天子而說偈言<p class='lg'>　斷諸煩惱垢　　分別所分別<br>　離染得清淨　　牟尼之所說　</p><p>爾時善思惟天子而說偈言<p class='lg'>　於諸法名數　　斷有漏煩惱<br>　心淨無瑕穢　　是名真佛子　</p><p>爾時無依止天子而說偈言<p class='lg'>　心等於虛空　　三界無所著<br>　善施不希報　　寂靜無畏者　</p><p>爾時無染污天子而說偈言<p class='lg'>　於欲離諸貪　　色無色亦爾<br>　牟尼心平等　　如空無障礙　</p><p>爾時無希望天子而說偈言<p class='lg'>　於欲不希望　　色無色亦爾<br>　離和合相應　　歸依無上王　</p><p>爾時拔愛欲天子而說偈言<p class='lg'>　由斷彼愛垢　　拔三有毒箭<br>　敬禮調御師　　永超於彼岸　</p><p>爾時降伏愛天子而說偈言<p class='lg'>　發最上精進　　伏除世貪愛<br>　常起大悲心　　是為救世者　</p><p>爾時離相應愛天子而說偈言<p class='lg'>　離相應愛欲　　不復受輪迴<br>　歸依無上尊　　如蓮超濁水　</p><p>爾時達法性天子而說偈言<p class='lg'>　歸依離縛者　　善達實相義<br>　明了諸法性　　其心無所畏　</p><p>爾時超欲泥天子而說偈言<p class='lg'>　貪欲如淤泥　　勇捍能超越<br>　敬禮牟尼尊　　不復生三有　</p><p>爾時棄珍玩天子而說偈言<p class='lg'>　若人遠追求　　則能離諸惡<br>　於珍玩無貪　　心淨踰於彼　</p><p>爾時離憂天子而說偈言<p class='lg'>　若人於欲境　　心不生放逸<br>　則能越魔網　　是為大智者　</p><p>爾時施無畏天子而說偈言<p class='lg'>　自他修正行　　離憂怖熱惱<br>　佛以無礙辯　　令眾生覺了　</p><p>爾時持譽天子而說偈言<p class='lg'>　若聞佛音教　　善思惟分別<br>　是人於世間　　能盡諸苦際　</p><p>爾時無所畏天子而說偈言<p class='lg'>　救世釋師子　　智海廣無極<br>　決定了諸法　　能起對治道　</p><p>爾時離諸怖天子而說偈言<p class='lg'>　敬禮天中尊　　無垢無所著<br>　善拔煩惱箭　　能離一切怖　</p><p>爾時無所著天子而說偈言<p class='lg'>　若諸天魔梵　　請佛轉法輪<br>　於大集會中　　唯佛得無畏　</p><p>爾時師子奮迅天子而說偈言<p class='lg'>　善說一切法　　成就一切智<br>　敬禮釋師子　　三界無倫比　</p><p>爾時除驚怖天子而說偈言<p class='lg'>　師子依山谷　　心常離諸怖<br>　震吼林藪中　　馳散餘小獸<br>　聖主出世間　　智慧叵思義<br>　演法怖眾魔　　降伏諸外道　</p><p>爾時降伏魔怨天子而說偈言<p class='lg'>　所來所得法　　世間無與等<br>　故我稽首禮　　聖中最聖者　</p><p>爾時師子慧天子而說偈言<p class='lg'>　敬禮牟尼主　　眾聖之導師<br>　成就一切智　　通達無邊法　</p><p>爾時隨佛受生天子而說偈言<p class='lg'>　如來證諸法　　無能發問者<br>　隨佛所受生　　請宣深妙義　</p><p>爾時持藏天子而說偈言<p class='lg'>　佛持正法藏　　無畏善宣說<br>　百千億有情　　皆令生覺悟　</p><p>爾時隨法行天子而說偈言<p class='lg'>　隨法修諸行　　能發菩提心<br>　於世間勇猛　　為最上丈夫　</p><p>爾時樂法樂天子而說偈言<p class='lg'>　彼大心眾生　　由聞佛音教<br>　如法而行學　　得成無上果　</p><p>爾時淨心天子而說偈言<p class='lg'>　如來梵音聲　　聞已心清淨<br>　雖萬類機緣　　無能發問者　</p><p>爾時清淨眷屬天子而說偈言<p class='lg'>　佛於長夜中　　如理修眾行<br>　具相好光明　　得眷屬圓滿　</p><p>爾時無漏法天子而說偈言<p class='lg'>　如來盡諸漏　　故能師子吼<br>　於未曾有法　　分別除疑惑　</p><p>爾時達勝義天子而說偈言<p class='lg'>　如來大智力　　了諸法自性<br>　諸天及世人　　無有如佛者　</p><p>爾時盡諸漏天子而說偈言<p class='lg'>　最勝大沙門　　畢竟盡諸漏<br>　今此大會中　　無能伸詰問　</p><p>爾時常勇猛天子而說偈言<p class='lg'>　大雄大智力　　諸法無不見<br>　惑業盡無餘　　於問難無惱　</p><p>爾時寂意天子而說偈言<p class='lg'>　永離貪過患　　瞋癡亦復然<br>　不起惡業思　　敬禮寂靜者　</p><p>爾時相應行天子而說偈言<p class='lg'>　歸依善逝師　　永盡諸業惑<br>　正行常相應　　至一切智處　</p><p>爾時相應智天子而說偈言<p class='lg'>　無邊相應行　　為佛所行處<br>　種現習亦除　　得成一切智　</p><p>爾時相應慧天子而說偈言<p class='lg'>　佛以相應慧　　為世作照明<br>　根本諸惑因　　畢竟永除斷　</p><p>爾時寂靜受天子而說偈言<p class='lg'>　永斷一切惑　　深心常寂靜<br>　佛子善精進　　於怖何所有　</p><p>爾時智現證天子而說偈言<p class='lg'>　佛盡諸煩惱　　種現及俱生<br>　破眾生無明　　大悲無與等　</p><p>爾時拔除隨惑天子而說偈言<p class='lg'>　牟尼天中天　　以智能覺悟<br>　斷增上隨惑　　及除餘習氣　</p><p>爾時安隱住天子而說偈言<p class='lg'>　能仁出興世　　斷諸有漏因<br>　示現從母生　　為利有情故　</p><p>爾時離諸染天子而說偈言<p class='lg'>　調御天人師　　離煩惱怖畏<br>　焚燒苦根芽　　無復餘種子　</p><p>爾時除虛妄天子而說偈言<p class='lg'>　佛以一切智　　永棄無明垢<br>　依止清淨行　　此名善調伏　</p><p class='juan'>
父子合集經卷第十三</p>
</body></html>
