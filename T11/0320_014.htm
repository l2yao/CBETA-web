<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
父子合集經卷第十四<p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n519"></A>淨居天說偈讚佛品之二</b></p>
<p>爾時善稱讚天子而說偈言<p class='lg'>　佛超三有海　　能化彼難化<br>　是故於世間　　得稱無所畏　</p><p>爾時達真諦天子而說偈言<p class='lg'>　成就一切智　　滅除諸惑業<br>　令盡無遺餘　　是名大寂靜　</p><p>爾時法幢天子而說偈言<p class='lg'>　建高勝法幢　　摧堅固我慢<br>　無量勇健力　　示眾生正道　</p><p>爾時法海天子而說偈言<p class='lg'>　牟尼說諸法　　為大法寶藏<br>　開導彼群迷　　令至安隱處　</p><p>爾時法衣天子而說偈言<p class='lg'>　佛子住大法　　其心無厭足<br>　安忍離諸怖　　故能師子吼　</p><p>爾時求法義天子而說偈言<p class='lg'>　佛子善了知　　當勤求正法<br>　聞已如教行　　速得菩提道　</p><p>爾時渴仰法天子而說偈言<p class='lg'>　無量百千萬　　俱胝有情眾<br>　希聞佛音聲　　志固常精進　</p><p>爾時勇法天子而說偈言<p class='lg'>　具廣大辯才　　摧滅諸異論<br>　樂修殊勝行　　得最上菩提　</p><p>爾時持法天子而說偈言<p class='lg'>　佛說第一法　　甚深極難了<br>　印勝義皆空　　令得寂靜道　</p><p>爾時樂勇施天子而說偈言<p class='lg'>　佛子善行施　　捐捨己身命<br>　以是因緣故　　得成最正覺　</p><p>爾時離染慧天子而說偈言<p class='lg'>　堅固持淨戒　　其心無所畏<br>　聞佛正法音　　頂受無忘失　</p><p>爾時無異緣天子而說偈言<p class='lg'>　聖主法中王　　善巧說諸法<br>　不求二乘果　　勤修無上道　</p><p>爾時近住天子而說偈言<p class='lg'>　世雄二足尊　　為眾生出現<br>　分別說三乘　　究竟唯佛智　</p><p>爾時成就辯才天子而說偈言<p class='lg'>　佛名遍十方　　辯才無限礙<br>　咸以清淨心　　於所說隨喜　</p><p>爾時各各成就辯才天子而說偈言<p class='lg'>　若人無辯才　　從佛所求願<br>　說法除諸怖　　聞者不毀呰　</p><p>爾時常喜天子而說偈言<p class='lg'>　佛子住忍力　　為呵毀無恚<br>　志求大菩提　　常喜無怯弱　</p><p>爾時離二乘天子而說偈言<p class='lg'>　為如來長子　　不樂下劣乘<br>　若聞佛音聲　　唯趣無上道　</p><p>爾時無能勝天子而說偈言<p class='lg'>　勇猛大精進　　不怖諸煩惱<br>　捨緣覺聲聞　　誓求無上慧　</p><p>爾時相續善法天子而說偈言<p class='lg'>　樂修淨分法　　而無有間斷<br>　牟尼大導師　　知彼所依處　</p><p>爾時善說法天子而說偈言<p class='lg'>　攝受彼正法　　如來所印可<br>　住堅固精進　　如滿月無減　</p><p>爾時善法性天子而說偈言<p class='lg'>　法自性潔白　　為客塵所覆<br>　皆由染污心　　如來能現證　</p><p>爾時達正理天子而說偈言<p class='lg'>　法性本無染　　黑白不共住<br>　此正理相應　　如來之所說　</p><p>爾時分別善惡天子而說偈言<p class='lg'>　一切不善法　　善力能摧滅<br>　若惡法增多　　違損於白業　</p><p>爾時入正解天子而說偈言<p class='lg'>　由彼染污行　　白法不增長<br>　定為損害緣　　此如來所說　</p><p>爾時求解脫天子而說偈言<p class='lg'>　染污力強盛　　心不希解脫<br>　隱覆一切智　　於此善決擇　</p><p>爾時明心天子而說偈言<p class='lg'>　心若脫諸欲　　惡業不復生<br>　如來能證知　　為眾生演說　</p><p>爾時見煩惱天子而說偈言<p class='lg'>　若不了正法　　不知染污行<br>　常違背佛言　　去聖道彌遠　</p><p>爾時見罪行天子而說偈言<p class='lg'>　若不造諸惡　　善業則增益<br>　是故彼智人　　樂解脫安樂　</p><p>爾時信力天子而說偈言<p class='lg'>　離貪恚癡行　　則能越惡道<br>　如來出世間　　常如是教誨　</p><p>爾時知善惡天子而說偈言<p class='lg'>　若於染淨法　　心不能分別<br>　佛說如是人　　為極愚癡者　</p><p>爾時解脫行天子而說偈言<p class='lg'>　隨順佛教誨　　棄捨諸不善<br>　是人於聖道　　決定得成就　</p><p>爾時解脫現前天子而說偈言<p class='lg'>　若棄諸惡法　　白業則現前<br>　精勤無退修　　弊魔不得便　</p><p>爾時順正理天子而說偈言<p class='lg'>　諸佛所說法　　利樂於群生<br>　令遠離非處　　不隨彼勸請　</p><p>爾時吉祥無畏天子而說偈言<p class='lg'>　不淨觀治貪　　為相應正行<br>　彼貪既除已　　當令障轉遠　</p><p>爾時進趣勝慧天子而說偈言<p class='lg'>　慈心觀治瞋　　彼瞋得解脫<br>　設復遇深怨　　而不生少怖　</p><p>爾時淨眼天子而說偈言<p class='lg'>　淨慧斷癡惑　　是所對治法<br>　彼癡已遣除　　不隨他教敕　</p><p>爾時破疑惑天子而說偈言<p class='lg'>　住正念思惟　　能離諸疑惑<br>　設遇邪師友　　依法善調伏　</p><p>爾時達無相天子而說偈言<p class='lg'>　如來說空法　　依空善安住<br>　既達於正理　　此不由他悟　</p><p>爾時除我慢天子而說偈言<p class='lg'>　了自他我慢　　高舉何所得<br>　與正行相應　　皆悉令除斷　</p><p>爾時寂意天子而說偈言<p class='lg'>　永斷諸疑惑　　深心常寂靜<br>　煩惱不復生　　安隱而得度　</p><p>爾時觀照天子而說偈言<p class='lg'>　了知道非道　　依淨而離染<br>　隨順諸佛言　　除怖得解脫　</p><p>爾時了世俗天子而說偈言<p class='lg'>　世俗唯假名　　能起對治道<br>　當知彼世尊　　亦假名施設　</p><p>爾時身威儀天子而說偈言<p class='lg'>　以智為前導　　身業隨法行<br>　利樂諸有情　　得成一切智　</p><p>爾時淨身業天子而說偈言<p class='lg'>　佛身業清淨　　所作無錯謬<br>　憐愍諸眾生　　我今歸命禮　</p><p>爾時身業決定天子而說偈言<p class='lg'>　身業善決擇　　方便利群品<br>　信禮調御師　　為世照明者　</p><p>爾時善觀身天子而說偈言<p class='lg'>　善觀察身業　　具清淨相好<br>　為無上丈夫　　能與一切樂　</p><p>爾時成就語業天子而說偈言<p class='lg'>　遠離彼惡言　　具美妙功德<br>　住正念思惟　　是如來所說　</p><p>爾時應辯天子而說偈言<p class='lg'>　如來梵音聲　　世間咸尊重<br>　善察彼時機　　非義利不說　</p><p>爾時成就義利天子而說偈言<p class='lg'>　遠離不饒益　　與相應安樂<br>　不壞於果報　　是先佛所說　</p><p>爾時不相違天子而說偈言<p class='lg'>　未嘗邪活命　　求利而妄語<br>　故佛大名聞　　世所不能壞　</p><p>爾時實語天子而說偈言<p class='lg'>　佛出於世間　　所說皆真實<br>　是故諸天人　　咸樂聞妙法　</p><p>爾時了實際天子而說偈言<p class='lg'>　佛以實語故　　得成最正覺<br>　了緣生諸法　　名正遍知者　</p><p>爾時超緣生天子而說偈言<p class='lg'>　若有為諸法　　及諸法實性<br>　牟尼法中王　　如理悉知見　</p><p>爾時決定行天子而說偈言<p class='lg'>　於自他所作　　身語意業行<br>　佛以清淨智　　悉能分別說　</p><p>爾時定意天子而說偈言<p class='lg'>　佛以清淨意　　六返觀眾生<br>　歸命救世尊　　大悲無與等　</p><p>爾時善伺察天子而說偈言<p class='lg'>　如來有所作　　威儀無缺減<br>　悲智常相應　　愍念於三有　</p><p>爾時覺意天子而說偈言<p class='lg'>　佛心所緣處　　身語悉調柔<br>　於諸大眾中　　未嘗有錯謬　</p><p>爾時明了意天子而說偈言<p class='lg'>　佛以意為地　　大悲觀眾生<br>　知法自性空　　方便令開悟　</p><p>爾時過去善巧天子而說偈言<p class='lg'>　若人於往昔　　所修諸行業<br>　施戒忍進禪　　如來悉明了　</p><p>爾時觀察過去天子而說偈言<p class='lg'>　宿植諸德本　　承事多億佛<br>　今滿彼昔心　　獲得菩提果　</p><p>爾時具足相應行天子而說偈言<p class='lg'>　佛於無量劫　　隨處修勝行<br>　正念常相應　　不捨菩提故　</p><p>爾時觀察先行天子而說偈言<p class='lg'>　親近諸如來　　修習善諮問<br>　樂住三摩地　　出生種種法　</p><p>爾時本行相應天子而說偈言<p class='lg'>　過去諸佛所　　請問如教行<br>　於三摩地門　　觀察無疲倦　</p><p>爾時知宿住天子而說偈言<p class='lg'>　生死多過失　　應作不應作<br>　如來了知已　　為說解脫法　</p><p>爾時觀先業行天子而說偈言<p class='lg'>　昔同造諸惡　　染污業相似<br>　或迭相食噉　　或與之遊戲　</p><p>爾時了前際天子而說偈言<p class='lg'>　如來出世間　　以禪定智力<br>　能知過去世　　諸趣無有礙　</p><p>爾時知後際天子而說偈言<p class='lg'>　佛知未來世　　智慧無障礙<br>　此歿及彼生　　業報亦復爾　</p><p>爾時知後際境界天子而說偈言<p class='lg'>　如來知後際　　智力無限礙<br>　眾生所行行　　隨業受其報　</p><p>爾時離輪迴天子而說偈言<p class='lg'>　如來大勇猛　　成就無上慧<br>　於三有不著　　住最勝境界　</p><p>爾時了世俗天子而說偈言<p class='lg'>　眾生所歸趣　　起種種憶想<br>　但唯假名字　　此如來所說　</p><p>爾時觀現在天子而說偈言<p class='lg'>　現在勇猛尊　　智力無能壞<br>　河沙諸佛土　　分別無限礙　</p><p>爾時住無畏天子而說偈言<p class='lg'>　聖主法中王　　照三世平等<br>　諸法無自性　　愚夫不能了　</p><p>爾時智無著天子而說偈言<p class='lg'>　如來善調伏　　三世無所住<br>　以法離自性　　一切無所得　</p><p>爾時明三世慧天子而說偈言<p class='lg'>　了過未無體　　蘊起倏歸滅<br>　如是輪迴相　　牟尼之所說　</p><p>爾時意無著天子而說偈言<p class='lg'>　諸法皆幻化　　如陽焰谷響<br>　有情及世間　　自性非真實　</p><p>爾時喜三世天子而說偈言<p class='lg'>　如來慧無等　　能了知三世<br>　諸根自性空　　一切皆如幻　</p><p>爾時樂欲行天子而說偈言<p class='lg'>　如來於中夜　　示現成正覺<br>　發勤勇樂欲　　未曾有退減　</p><p>爾時發起樂欲天子而說偈言<p class='lg'>　佛為世光明　　精進無損減<br>　由彼大勇猛　　超出成正覺　</p><p>爾時超欲想天子而說偈言<p class='lg'>　佛出於世間　　極勇猛精進<br>　能超欲淤泥　　如蓮不著水　</p><p>爾時樂欲解脫天子而說偈言<p class='lg'>　如來出興世　　說法界平等<br>　唯一無二相　　故我稱讚禮　</p><p>爾時發起精進天子而說偈言<p class='lg'>　如來大威德　　能警覺群品<br>　勤修不懈怠　　天魔不能壞　</p><p>爾時具正念天子而說偈言<p class='lg'>　佛於一切處　　常起彼正念<br>　是故成道已　　獲得念無減　</p><p>爾時住等引天子而說偈言<p class='lg'>　如來常在定　　知眾生性欲<br>　隨彼所修行　　而為說諸法　</p><p>爾時尊重正智天子而說偈言<p class='lg'>　世尊大智海　　邊際無限量<br>　設經百千劫　　說之不能盡　</p><p>爾時樂解脫天子而說偈言<p class='lg'>　無能勝丈夫　　樂最上解脫<br>　由證解脫故　　於三有不著　</p><p>爾時相應解脫天子而說偈言<p class='lg'>　牟尼大聖主　　具解脫知見<br>　度無盡眾生　　真智無有減　</p><p>爾時觀往行天子而說偈言<p class='lg'>　昔於然燈佛　　達勝義法行<br>　勤修不退轉　　證得大菩提　</p><p>爾時甚深行天子而說偈言<p class='lg'>　佛久離諸惡　　非如餘有情<br>　知法自性空　　於三際無礙　</p><p>爾時廣慧天子而說偈言<p class='lg'>　佛於一切智　　心不生疑惑<br>　正念常現前　　如持油滿缽　</p><p>爾時無散亂天子而說偈言<p class='lg'>　佛心常湛然　　未曾有散亂<br>　法性本無染　　眾生不能解　</p><p>爾時安住智天子而說偈言<p class='lg'>　如來不共法　　甚深叵思議<br>　於一切眾生　　未曾不擇捨　</p><p>爾時超諸有天子而說偈言<p class='lg'>　佛為天中仙　　三界無倫比<br>　了達一切法　　勝智無過上　</p><p>爾時堅固不退天子而說偈言<p class='lg'>　堅勇最勝尊　　於法無所畏<br>　覺悟諸有情　　其心悉平等　</p><p class='juan'>
父子合集經卷第十四</p>
</body></html>
