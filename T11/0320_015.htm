<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
父子合集經卷第十五</p>
<p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n521"></A>外道婆羅門授記品第二十五</b><p>爾時會中有外道婆羅門。名缽哩沒囉惹迦。與其眷屬六萬人俱。見諸阿修羅王。迦樓羅王。諸大龍王。夜叉乾闥婆等。及瓔珞天。四天王天。三十三天焰摩天。睹史多天。樂變化天。他化自在天。梵眾天。光音天。遍淨天。廣果天等。作供養已。蒙佛授記。及聞淨居諸天子眾以妙音聲說偈讚佛。歡喜踊躍。得未曾有。時彼外道從座而起合掌向佛。而作是言。我聞瞿曇說無我法。心不愛樂而生疑惑。不樂住處無家所歸。沙門瞿曇。若無我者。何故此身從因緣生。我見瞿曇神通色相。於天人中最為第一。具足成就廣大威德。令諸見者皆生歡喜。又嘗為諸廣果天子。說一切法即是如來。云何乃言無有我耶。沙門瞿曇。願為時會如實分別。我當聽受。唯有如來他心能知。令我了解斷除疑網。佛言。善哉外道。假使汝伸百千問難。我悉能答不以為難。我返問汝隨汝意答。外道。云何有情最初結生入母胎中。汝知之否。外道答言。我宗所說有三種因。父母和合如是成胎。佛言外道。彼胎為從父貪起耶。答言不也。佛言外道。彼胎為從母思起耶。答言不也。佛言外道。彼胎為從天中退沒入母腹耶。外道答言。不知也。外道。彼胎為從人趣中歿入母腹耶。答言。不知也。外道。彼胎為從阿修羅中地獄中畜生中餓鬼中歿入母腹耶。外道答言。皆不知也。佛言。外道於意云何。彼胎為從色生入母腹耶。答言。不知也。佛言外道。於意云何。彼胎為從受想行識生入母腹耶。答言。不知也。作是說已。佛即告言外道。此法甚深微細難知。非汝論議測度能解。唯具正見專心修學。於此理趣方能了知。譬如有人患其眼根。得遇良醫治差其目。由是緣故復見眾色。外道。若能親近諸善知識。是人即得慧眼清淨。以其慧眼得見深法。若不具足信等五根。入解深法無有是處。是故汝等諸外道輩。在昔生死長夜之中。為彼邪論之所誑惑。起於異見堅執不捨。於其非法取為正法。於非解脫執為解脫。於非出離而為出離。汝師自壞亦壞汝等。外道。譬如有人自己無目。為諸盲者而作引導。當知此輩必墮險難。如是沙門惑婆羅門。實非先覺自稱先覺。自處非道說為正道。自未調伏謂已調伏。自依邪念謂為正念。自非救度謂能救度。自不能知出離之道。謂我能知出離之道。佛言外道。如牧牛人牽牛渡水。先不能知水之淺處。誤入深淵旋轉洄洑。彼牛捨此未達彼岸。溺於中流困厄無救。何以故。由牧牛者不能導故。外道。如汝等輩。實非導師自謂導師。令受化者返遭困厄。亦復如是。佛言外道。我稱導師真善調伏。令於正法決定安隱。我是正覺如實覺了。令諸有情真實覺悟。我常正念憶持不忘。亦令眾生離諸散亂。我善出離永脫輪迴。令所化者得盡苦際。我示正道決定無異。令所化者得到彼岸。外道。汝今欲求解脫法者。應當發起清淨樂欲一心尊重精勤修學。先所未聞出離法要。當生淨信令汝入解。先已學者汝宗論議。應當捨離更不尋求。先未獲得正法之藏。令汝悟入通達無礙。佛言外道。於我法中說有三種和合相應得入胎藏。所言父者。是為過去先業之因。所言母者。乃為過去先業之緣。最初結生羯邏藍位。業招彼識託母胎中。此業熟故於彼受生。如尋香城隨心所現。識依胎已漸次增廣。譬如世間藥草叢林依彼大地而得生長。外道。如是彼識入母胎已。漸次成就身支具足。將及產生形分顯現。因緣和合相續不斷。外道。如是胎中最初結生分位差別。唯除如來具一切智號正遍知真實了達。無智愚夫則不能解<p>佛言外道。若彼有情從地獄歿得生人趣。入母胎中出生世間。當有是相。其聲嘶嗄語不明了。有所言說人不信用。匆遽慞惶事多忘失。心常恐怖身毛顫聳。夢中時見大火熾然。釜鑊沸騰。奔走求避。獄卒羅剎執杖驅逐。或見被縛置於柱橛以杖捶打求脫不能。或見狂象毒蛇所趁交橫馳走不知方處。為人輕賤視之如賊外道。是為從地獄來有是餘習。智者了知愚夫不解<p>佛言外道。若彼有情從畜生歿得生人趣。入母胎中出生世間。當有是相。為人闇鈍懶惰多睡。樂食泥土咀嚼草木。與愚癡人共為交友。常處黑暗及泥塗中。或坐或立足指掘地。頭多臭氣蠅虫[<a href='javascript:showpic("../fontimg/003382.gif")'>口*(一/巾)</a>]食。動搖無時不能暫止。常苦飢渴。或得微劣不淨飲食。便生喜足。多為諂詐虛說見聞。或於夢中身墮糞穢。或於田野噉其水草。或夢山谷叢林之中。為彼大蟒纏遶於身。受大驚怖無救護者。外道。是為從畜生來有是餘習。設經一劫說不能盡。智者了知愚夫不解<p>佛言外道。若彼有情從鬼趣歿得生人趣。入母胎中出生世間。當有是相。其髮黃赤怒目直視。常苦飢渴性唯慳嫉。多希財利心無止足。若見他財為己有想。於他好物思欲竊取不淨殘食食而無恥。見他所有園林花果。多欲摘取而損壞之。外道。是為從鬼趣來有是餘習。智者了知愚夫不解<p>佛言外道。若彼有情從脩羅歿得生人趣。入母胎中出生世間。當有是相。常懷忿怒我慢高心。樂為諍競結怨不捨。勇健多力喜於鬥戰。多恃唇吻陵蔑於他。亦有智力及無明力。攻破他論以自活命。外道。是為從脩羅來有是餘習。智者所知愚夫不解<p>佛言外道。若彼有情從人趣歿復生人趣。入母胎中出生世間。當有是相。是人質直樂近賢善棄遠惡人。篤信守節顧惜善名。性樂工巧。常懷愧恥樂行惠施。於善人所心無違逆。先觀後作。言無疏謬。善能機辯通致使命。所有教敕憶持不忘。於處非處而能揀擇。外道。是為從人趣來有是餘習。智者所知愚夫不解。<p>佛言外道。若彼有情從天界歿得生人趣。入母胎中出生世間。當有是相。為人端正常好潔淨。喜服華鬘薰香塗香。沐浴其身厭於塵垢。於彼五欲歌舞音樂。唯擇上妙而不淫泆。常與善人共為交契。好登樓閣華麗堂宇。性唯慈忍令他喜悅。常以上服瓔珞嚴身。進止威儀心無懈惰。外道。是為從天中來有是餘習。智者所知愚夫不解<p>佛言外道。若善男子善女人。於善知識親近恭敬供養禮拜。樂聞正法如理作意。即得超越如向所說諸惡色相<p>外道當知。若地獄來生人間者。以其先因多造瞋業損害有情。墮在地獄受諸苦惱。今得為人尚懷瞋惱。遇善知識為說對治相應善法。令起慈心。漸令修習戒波羅蜜<p>外道當知。若畜生來生人間者。以其先因積集愚癡數數造作彼不淨行。今得為人尚多婬泆。遇善知識為說十二緣生觀行。對治無明。令生覺悟發生淨慧。漸令修習般若波羅蜜<p>外道當知。若鬼趣來生人間者。彼由先因慳貪嫉妒長時造作而無間斷。今得人身性多鄙吝。遇善知識為說布施相應善法。對治彼慳。漸令修習施波羅蜜。外道當知。若阿修羅中來生人間者。彼先造作廣大福行。常生我慢陵蔑他人。今生人中性多高舉。遇善知識為說六處及空法門。對治我慢。漸令修習忍波羅蜜<p>外道當知。若人趣中來生人間者。由彼先修十善業道慣習力故。樂近善友柔和共住。觀察正理悟無常法。厭生死苦忻真常樂。漸次修習六波羅蜜。能發無上菩提道意。當得如來一切種智<p>外道當知。若天趣中來生人間者。是人前身所修施戒。不能忘相皆希果報。以是緣故得生天上。久受天樂退生人世。為由宿昔福慧力故。念已先業必從天墮。而於此身勤加精進。勸行布施不應希報。若住相者則為過患。應住無相得福無量。勸持淨戒不應希報。若取相者則為瑕垢。應當純淨離諸染污。如是持戒得福無量。於佛菩提得不退轉<p>復次外道。從地獄出得生人趣者。是人應當近善知識。樂聞三世佛所說法。住阿蘭若專修梵行。精勤習學心無疲懈。巧於問難分別義趣。了一切法無有自性。由解法故樂為他說。或於聚落城邑之中。化諸比丘及比丘尼諸優婆塞優婆夷等。講宣正法。能令自他斷惡修善。漸次修習得無上道<p>復次外道。從畜生脫得生人趣。彼應親近善友良緣。得聞正法捨離愚癡。由善友力多聞熏習。觀諸法空離諸纏縛。而於自身作非有想。於大眾中心無所畏。自然證得平等法性。了一切法本無自性。速能獲得一切種智<p>復次外道。從餓鬼脫得生人趣者。彼應依止善友知識。初習布施除其慳貪。由行施故發生善慧。樂求出離修清淨行。於所修福而不取著。了知三世諸法平等。皆唯一相所謂無相。漸次修習得一切智<p>復次外道。從修羅中來生人趣者。應先發心依善知識。與煩惱魔共為鬥戰。煩惱魔者。所謂我慢。應當思惟。何者是慢。誰起此慢誰受此慢。亦不見有捨此慢者。如是作意思惟觀察。我慢之相了不可得。自誑己身都無實性。則能了達諸法無性。若法自性不有彼則非物。若非物者則不可成辦。若非成辦彼則不生不滅。若無生滅則不可分別。若無分別則無過去未來現在。若三際不可得。當知彼法不可破壞。佛言外道。如是法性無變無異體即真如。名為如來。應知我相實不可得。由起我慢生修羅中。或人或天流轉諸趣。是故觀察我慢之相。本無體性自他平等。斷除餘習心得清淨。外道。此名捨離我慢善巧方便波羅蜜多。汝於是中當勤修學。時彼會中六萬外道。聞說此法得無生忍。從座而起頂禮佛足。一心合掌說偈讚佛<p class='lg'>　世尊智力無與等　　能了眾生所行行<br>　亦知諸法所歸趣　　如觀掌中菴羅果<br>　觀彼世間諸惡業　　猶如雲霧蔽虛空<br>　愚夫不了鎮沈淪　　亦如盲者失正道<br>　有說世間為無常　　或言世間非無常<br>　又云非常非不常　　譬如狂象為拘縛<br>　有說世間無有邊　　或言世間非無邊<br>　又云非邊非無邊　　如彼飛禽被籠罩<br>　有說即身執為我　　或言離身別有我<br>　此皆妄見之所迷　　如獸觸網心生惱<br>　有說大自在天化　　亦云非因之所生<br>　如是惡見覆有情　　如雲翳彼水中月<br>　猶如籠中所拘鳥　　眼視籠竅欲求出<br>　當知外道愚癡人　　彼無解脫亦如是<br>　或有歸依大梵天　　那羅延天多聞天<br>　如人處暗為賊侵　　彼無解脫常生怖<br>　外道愚夫著邪見　　心求出離無所依<br>　如囚拘繫於獄中　　當如貧餧而求丐<br>　若能捨邪修正行　　如來於彼起慈心<br>　速令免離於輪迴　　如王赦宥蠲諸咎<br>　如來備修諸苦行　　始證最上佛菩提<br>　為度愚疑邪見人　　皆悉解脫無明縛<br>　人中師子二足尊　　於諸法中得自在<br>　愍彼沈淪苦海中　　以方便力而拔濟<br>　若蒙如來大智力　　消伏魔怨無有餘<br>　願我當得如世尊　　於大眾中師子吼<br>　如來能動三千界　　放無量光普照明<br>　成熟一切諸有情　　唯願與授菩提記　</p><p>爾時世尊知諸外道深心信解。口放淨光。時尊者馬。勝以偈問曰<p class='lg'>　如來威德無與等　　令諸外道生信心<br>　今於天人大眾人　　放大光明叵思議<br>　睹佛淨光從口出　　猶如秋空月滿時<br>　諸天及人咸有疑　　願聞佛光所因起<br>　何人於佛伸妙供　　何人稱悅如來心<br>　何人住佛功德中　　感得如來現斯瑞<br>　外道今聞授佛記　　一切眾生亦發心<br>　如來出現於世間　　為攝受彼令調伏<br>　善哉牟尼大聖主　　能斷一切諸疑惑<br>　今此眾會咸樂聞　　於佛法中生愛樂　</p><p>爾時世尊為馬勝比丘說伽陀曰<p class='lg'>　馬勝比丘汝當知　　今正是時發斯問<br>　為欲利樂諸有情　　請益如來放光事<br>　我今為汝分別說　　應當諦聽無異思<br>　如來所作非無因　　宣生忻慶住正念<br>　此諸外道悉調伏　　捨於邪見得正見<br>　由入正法起對治　　故能安住菩提道<br>　了知無垢寂靜法　　而於見取心厭離<br>　從佛聞斯授記音　　決定自知當作佛<br>　已曾往昔修正行　　得值二十俱胝佛<br>　供養承事不疲勞　　為求無上菩提故<br>　廣行惠施心無吝　　堅持淨戒住忍力<br>　精勤修習總持門　　依三摩地發淨慧<br>　具足六度諸功德　　念念增進無退轉<br>　摧諸異論捨邪宗　　百千問難善分別<br>　昔由習近惡知識　　依止群邪異見中<br>　得遇如來大導師　　頓棄所修邪教行<br>　於彼未來星宿劫　　皆當作佛同一名<br>　各各出現於世間　　號曰普遍勝名稱<br>　其佛國土極嚴淨　　種種珍寶妙莊嚴<br>　得離邪見諸眾生　　同依佛教生明慧<br>　彼土無有三惡道　　及以八難所逼惱<br>　諸佛壽命極延長　　等同八萬四千歲<br>　若人聞此佛名者　　悉能捨離於貪欲<br>　女人得轉丈夫形　　斯由聞佛功德力<br>　如來善伏魔怨者　　與諸外道授佛記<br>　聞已咸生歡喜心　　皆當成就一切智　</p><p class='juan'>
父子合集經卷第十五</p>
</body></html>
