<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
父子合集經卷第十九</p>
<p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n529"></A>淨飯王信解品第二十七</b><p>爾時世尊。告淨飯王言。大王。如上所說解脫法門。當自繫心正念觀察。勇猛精進決定修作。過去未來現在諸佛。依此得證無上菩提。能招世間一切富樂。能消世間一切渴愛。能伏世間一切我慢。能破世間一切邪見。能滅有情一切罪惡。未登初地凡夫異生。皆令證得平等法性。如是法要。非諸聲聞及辟支佛所行境界。唯諸菩薩之所修作。大王。應作是念。我當云何於人天中得為眼目。於長夜中得為照明。於愛河中得為船筏。於險難處得為導師。無依怙者為作主宰。自得度已復能度他。自解脫已令他解脫。自得安隱令他安隱。自證涅槃復令他證。大王。不應觀彼現在世間所受富樂五欲自在。諸根如幻境界如夢。謂於色境聲香味觸。心生貪著無滿足時。大王。乃往過去無量俱胝那由他劫。有轉輪王名無邊稱。富貴自在有大威德。象馬車乘眾寶輦輿。最勝輪寶無能壞者。已曾親近無量諸佛。於彼佛所種多善根。隨意所念皆得成就。大王。彼無邊稱王忽於一時。作是思惟。我當自試福德之力。以我福故。令四天下所有一切樹木花果。皆得茂盛受用無盡。作是念已。彼四天下所有花果而得敷榮。大王。彼無邊稱王如是思惟。我今更試自善根力。令四天下一切人民。若有所願隨意無違。作是念已。彼四天下所有人民。一切希求皆得如意。大王。彼無邊稱王復更思惟。以我所有善根之力。令四天下降注香水。作是念已。於四天下普雨香水。大王。彼無邊稱王復更思惟。以我所有善根力故。令四天下普雨妙花。作是念已。於四天下降雨種種上妙天花。大王。彼無邊稱王復更思惟。以我所有善根力故。令四天下雨妙寶衣。作是念已。於四天下悉雨寶衣。大王。彼無邊稱王復更思惟。以我所有善根力故。令四天下悉皆雨銀。作是念已。於四天下皆得雨銀。大王。彼無邊稱王復更思惟。以我所有善根力故。令四天下降雨黃金。作是念已。於四天下皆雨黃金。所以者何。皆由無邊稱王於往昔時與諸眾生。共修善業之所獲得。大王。此閻浮提大地縱廣一萬八千踰繕那量。復有六十俱胝諸大城郭。中有一城名寶莊嚴。縱廣正等十二踰繕那。四面平正妙巧成就。於其城外有多羅樹。七重行列四寶所成。金銀琉璃玻胝迦寶。裝校嚴飾甚可愛樂。彼金樹者。其葉花果悉皆是銀。彼銀樹者。其葉花果皆是黃金。吠琉璃樹。其葉花果皆玻胝迦。彼玻璃樹。其葉花果悉是琉璃。其城七重寶網寶鈴諸妙珍琦彌覆其上。城外復有七重寶塹。皆以七寶所共合成。一一寶塹。深半由旬廣一由旬。金沙布底。八功德水澄湛盈滿。諸妙音鳥翔集其中。優缽羅花拘沒那花。缽訥摩花。分陀利花。普遍開發。周匝階陛四寶合成。黃金為階白銀成陛。白銀為階黃金成陛。琉璃為階玻璃成陛。玻璃為階琉璃成陛。一一階道七寶所成。其傍皆植金色芭蕉。復於道首置諸寶座。巧妙裝校甚可愛樂。如是富樂種種嚴飾。皆是無邊稱王積集廣大善根福力之所獲得。又彼寶莊嚴城。周匝復有八萬四千清淨園林。一一園中有八大池。其池各廣半踰繕那。一一池岸有四階陛。四寶所成巧妙嚴飾。八功德水充滿其中。眾色蓮華開敷彌布。於其池岸復有諸花。阿提目葛多花。詹博迦花。<span class='corr'>[<a href='javascript:showpic("../fontimg/004555.gif")'>口*縛</a>]</span>始計花。蘇曼那花。阿輸迦花。婆師迦花。如是種種諸妙香花。無邊稱王與諸臣民。止住園中共為遊樂。大王。彼王宮城高廣嚴好。寶多羅樹行植於上。寶網周遍寶鈴和鳴出妙音響。如五樂聲。時彼人民賴王德化。富樂自在安隱而住。大王。彼無邊稱王復於異時。如是思惟。我今應往東勝身洲。作是念已。王領四兵俱乘虛空即至其處。彼諸小王皆來奉迎。各以國土虔誠致獻。王於彼住百千萬歲。大王。彼無邊稱王復自思惟。我今當往西牛貨洲。作是念已。領四兵眾俱乘虛空即至其所。彼諸小王皆來奉迎。各以國土虔誠致獻。王於彼住百千萬歲。大王。彼無邊稱王復自思惟。我今當往北俱盧洲。作是念已。領四兵眾俱乘虛空即至其所。彼諸人民歡喜歸化。王於彼住百千萬歲。大王。彼無邊稱王復自思惟。我昔聞有三十三天住須彌頂。我今當往。作是念已。即乘龍象與四兵眾。飛騰空中上須彌頂。時無邊稱王問御臣曰。汝見須彌及以大海并四天下。其事云何。御臣答言。我見其相旋轉不定如陶家輪。王語御臣。汝所見者。此龍象王大行未止。王復前進。問御臣曰。見須彌等其相云何。御臣答言。我今見彼須彌大海皆悉震動。王語臣曰。今將至于須彌山頂。此龍象王小行未止。王復前進問御臣曰。見須彌等其相云何。御臣答言。我今見彼須彌大海不動不轉。王語臣曰。此龍象王。今已到彼須彌山頂。時無邊稱王及四兵眾到須彌已。彼帝釋天主。即時遙見無邊稱王歡喜來迎而作是言。善來大王。即分半座命王而坐。時無邊稱王即就其座。住於天上經無量歲。與彼天主分半同治。在彼時久作是思惟。可退彼天我獨為主。作是念已。王及兵眾即時退墮寶莊嚴城寶篋園中。時守園者見是事已。告城中人作是唱言。今有天人退沒於此。時彼國王名曰作愛。聞是說已。速嚴駕馭詣彼園中。見如上事怪未曾有。即敕排備種種香花末香塗香。詣彼王所偏袒右肩右膝著地。長跪合掌安慰問訊。白彼王言。聖天至此為當是誰。彼即答曰。汝昔曾聞有轉輪王名無邊稱不。作愛王言。我聞耆舊說。昔有王名無邊稱。威德自在領四天下。與四兵眾乘空而上三十三天。汝所聞者豈異人乎。則我身是。時無邊稱王從天退已。初聞人間飲食氣味不能堪任。猶如酥油沃熱沙中。時作愛王見其頓弊不能止住。有何善說。我於來世作何宣傳。時無邊稱王語作愛王曰。我從昔來富貴自在王四天下。一切所須皆得如意。陞忉利天帝釋分座。貪無厭故從天退下。如上眾事當如是說。作是語已即便命終。佛言大王。往昔無邊稱王者。豈異人乎。今我身是。是故當知。諸根如幻境界如夢。繫心正觀勿生疑惑。爾時世尊而說偈言<p class='lg'>　樂求正法財　　淨心常質直<br>　五欲不堅牢　　智者當遠離<br>　若於法明了　　則厭五欲樂<br>　彼善降其心　　能破諸煩惱<br>　由斷煩惱故　　不受諸惡道<br>　離彼業道者　　為世所恭敬<br>　離貪欲染污　　開示欲過失<br>　心樂利群生　　稱世間最勝<br>　聞五欲過患　　速能生厭離<br>　以智淨其心　　處世無過上<br>　最勝大丈夫　　能滅眾生惡<br>　令離彼貪行　　處世無過上<br>　最勝大丈夫　　能滅眾生惡<br>　令離彼嗔行　　處世無過上<br>　最勝大丈夫　　能滅眾生惡<br>　令離彼癡慢　　為清淨智者　</p><p>爾時世尊說是偈已。為淨飯王復說法要。佛言大王。乃往過去無量世時。有轉輪王名曰地生。善法治世七寶具足。所謂輪寶象寶馬寶珠寶兵寶女寶主藏臣寶。王有太子名曰地天。紹繼父王轉輪王位。輔相大臣與王灌頂。為剎帝利灌頂聖王。於十五日月盛滿時。澡沐首髮洗浴身垢。著新淨衣。以諸花鬘摩尼天冠種種瓔珞。莊嚴其身。陞高樓上采女圍繞。即於東方有金輪寶。千輻具足轂輞圓滿。光明照曜縱廣七肘。時地天王睹是事已。我昔曾聞耆舊所說。若剎帝利受灌頂時有金輪現。如前所說。當知定作轉輪聖王。我今應當自試驗之。時地天王即從座起。偏袒右肩右膝著地。向輪合掌作如是言。此金輪寶當降于地。如是禱已依王前住。王以妙香上妙衣服。用拭輪寶置右掌中。而語輪曰。我今欲往東勝身洲。金輪乘空即至彼所。地天聖王出現之處。其地平正布諸寶花。以王威力地皆震動。井泉河池枯涸之處。八功德水悉皆盈滿。所謂輕清甘滑不濁不臭。飲者無厭令腹無痛。一切林木華果敷榮。諸枯槁者復得滋茂。王所遊處輪導其前。所至國土大小諸王。各以金槃盛滿銀粟。或以銀槃盛滿金粟。咸來奉迎安慰問訊。善來聖王。此土安隱唯願居此治化人民。我等皆當給侍左右。王即語曰。我今不須國土珍寶。汝等應當隨順教誨遠離殺生及不與取遠離邪婬。亦莫妄語乃至邪見十不善業。汝等應當自住十善。亦教他人令住十善。孝養父母承事師長。莫作非法修行善行。亦勸他人勤行眾善。時地天王與四兵眾。從勝身洲過盡人境。漸度大海。至牛貨洲及俱盧洲。宣王德化。悉降伏已。王及輪寶還閻浮提。於王宮門依空而住。時四天下變成七寶。所有一切三惡道苦。及八難處不善之聲。悉皆消滅。況復有彼造惡業者。所以者何。皆由地天轉輪聖王本願力故。又彼輪寶於虛空中。往來旋轉四天下時。處處皆生自然香稻。不假種植淨無糠[<a href='javascript:showpic("../fontimg/027150.gif")'>米*會</a>]。又彼輪寶旋天下時。諸劫波樹出天寶衣。一切有情受用如意。又彼輪寶旋天下時。諸有重病皆得痊愈。唯有三病。一者意樂。二者[<a href='javascript:showpic("../fontimg/003165.gif")'>暇-日</a>]食。三者衰老。彼諸眾生壽命千歲。設有微苦自然消殄。有如是等無量無邊希有之事。俱時出現。時地天王。忽作是念。我今於此富貴自在。頗有餘處而勝此耶復自思惟。我昔曾聞須彌山頂有三十三天快樂無比。今可詣彼。與四兵眾即至彼所。時帝釋天主。見地天王自遠而來。即起奉迎善言問訊。分座令坐命王同治。時地天王經彼時久。欲退帝釋獨為天主。作是念已。王與兵眾墮閻浮提末土羅城。彼地天王久居天宮受上妙樂。忽墮人世不能暫安。猶如酥油置熱砂上。身心頓弊無所堪任。時地天王。而說偈言<p class='lg'>　王者稱自在　　不能斷貪欲<br>　如火益乾薪　　是故應遠離<br>　如渴飲鹹水　　轉增其渴心<br>　當知著欲者　　無厭亦如是<br>　如眾流入海　　曾無滿足時<br>　當知著欲者　　無厭亦如是<br>　如鏡照形容　　顯現何曾定<br>　當知著色者　　無厭亦如是<br>　如聞空谷響　　應答無休息<br>　當知著聲者　　無厭亦如是<br>　猶如盛香奩　　受薰未嘗足<br>　當知著香者　　無厭亦如是<br>　如杓和美饌　　均布用無時<br>　當知著味者　　無厭亦如是<br>　如風行虛空　　轉動曾無定<br>　當知著觸者　　無厭亦如是<br>　如夢中飲水　　不能蠲渴想<br>　意著諸法者　　無厭亦如是<br>　若樂著諸欲　　貪火轉熾然<br>　當以淨智水　　滅之無有餘　</p><p>爾時地天轉輪聖王說是偈已。尋即遷謝。佛言大王。地天王者豈異人乎。我身是也<p class='juan'>
父子合集經卷第十九</p>
</body></html>
