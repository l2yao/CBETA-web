<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T11 </TITLE>
</head>
<BODY>

<p class='juan'>
父子合集經卷第二十<p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n531"></A>淨飯王信解品第二十七之二</b></p>
<p>佛言大王。我今復說。往古世時有轉輪王名曼達多。有大威勢具大福德。從彼父王頂上而生。已於先世久修梵行。曾值無量百千俱胝那由他佛。於彼佛所植眾德本。繼嗣父王灌頂之位。統四天下豪富自在。於閻浮提出現治化。五欲娛樂殊勝第一。安隱豐饒人民熾盛。聚落城邑雞飛相至。大地無有瓦礫荊棘。設有山阜多產金寶。園林泉池莊嚴國界。所都大城名阿瑜闍。其城東西十二由旬。南北修廣各七由旬。寶網寶鈴遍覆其上。王多眷屬恭敬圍遶。猶如帝釋妙見大城。彼曼達多王造三時殿。一名月光。當熱際時王居其中。二琉璃藏。於雨際時王居其中。三曰日光。於寒際時王居其中。若王入彼月光殿時。王與后妃采女眷屬。前後圍遶身得清涼。譬如牛頭旃檀之香以塗其身。王體安和亦復如是。亦如帝釋與諸天子在廣勝殿受上妙樂。若雨際時。王與眷屬入琉璃殿。譬如以彼多摩羅跋怛囉香以塗其身。王意適悅亦復如是。若寒際時。王與眷屬入日光殿。如沈水香用塗其身。王體溫暖亦復如是。大王。彼曼達多王隨其時節。所至宮殿皆生樂觸。或出涼風或降香雨。或奏伎樂。皆得如意。大王。彼曼達多王忽自宮內。七日之中雨諸金寶。滿七日已王歎希有。清淨福業感報若此。王住治化經無量歲。時曼達多王作是思惟。我聞西有大牛貨洲。作是念已與四兵眾上陞虛空。從閻浮提漸至彼所。王到彼已受用最上飲食資具。國土人民安隱豐樂。於王宮內七日雨寶。與閻浮提等無有異。王於彼住百千萬歲。時曼達多王復更思惟。我聞東有大勝身洲。作是念已。與四兵眾上陞虛空。從牛貨洲漸至彼所。王到彼已受用美妙最上飲食。化治人民安隱豐樂。亦於宮內七日雨寶。與牛貨洲等無有異。王住於彼經百千歲。大王。彼曼達多王復自思惟。我聞北有大俱盧洲。其中人民不生分別我我所想。今當往彼而試驗之。作是念已。與四兵眾俱乘虛空。從勝身洲即至其所。王到彼已。驗其眷屬乃知實爾。受上妙樂經無量歲。大王。彼曼達多王復更思惟。我曾聞有三十三天。在須彌頂各各安住。我今當往躬自觀之。作是念已。與四兵眾乘空而往。從俱盧洲即至其處。時彼天主與諸天子。集妙法堂論天中事。時帝釋天主見曼達多王自遠而來。即出迎之作如是言。善來大王遠至於此。乃分半座命王同坐。曼達多王就彼坐時。有十種事。勝彼天主。一者壽命。二者容儀。三者名稱。四者快樂。五者自在。六者端正。七者音聲。八者身香。九者食味。十者細觸。時曼達多王與彼天主。形色受用悉皆相似。唯目瞬動為其別也。而諸天子。以此辯知天主人王二種有異。佛言大王。曼達多王生於人間。與其天主形儀一等。殊勝福報未曾有也。住彼天中經無量歲。得為最勝自在天主。於四天下富樂獨尊。帝釋分治。心猶未足。時曼達多王忽於一時而起異意。我今自可獨為天主。何須帝釋。宜應退之。作是念已。王與四兵從天而墮於閻浮提阿瑜闍城最勝園中。當退沒時。王之威光遍閻浮提普皆照曜。而能映奪日月光明。時彼人民出城遊觀。見是事已怪未曾有。即入城中而唱是言。今有天人并四兵眾。從空退墮最勝園中。大王。爾時城中王及人民。即辦種種塗香末香歌舞伎樂寶幢幡蓋華鬘瓔珞嚴身之具。速疾詣彼最勝園中。大王。彼曼達多王初墮人間地六震動。是時人民所有一切殊勝莊嚴最上妙香。各各持至最勝園中。用塗王身而為供養。時曼達多王久受天宮上妙快樂。不能堪任人中資具。譬若酥油置熱砂上。身肢疲頓略無暫安。時城中王乃問之曰。天為是誰而墮於此。彼即告言。汝昔曾聞有轉輪王名曼達多。王及人民咸皆答曰。曾聞有王名曼達多。有大威德統四天下。不離人趣。與四兵眾。而能上陞三十三天。時退墮天即告之曰。昔曼達多王者。我身是也。由無厭故而至于此。誰於福報而止足耶。時城中王及諸臣民。以偈問曰<p class='lg'>　我聞耆舊說　　昔有轉輪王<br>　名曰曼達多　　具廣大威勢<br>　與四兵眷屬　　陞三十三天<br>　教化諸天人　　為說於正法<br>　彼曼達多王　　捨天樂受苦<br>　無常力所加　　由心無足故<br>　人民皆合掌　　頂禮大王足<br>　王遺何善言　　未來我當說<br>　時曼達多王　　乃語眾人曰<br>　我由著樂故　　從天而墮落<br>　有大威德力　　統領四天下<br>　受欲樂無足　　從天而墮落<br>　昔於自宮內　　七日雨珍寶<br>　受欲樂無足　　從天而墮落<br>　彼帝釋天主　　分半座同治<br>　惡覺所惱亂　　從天而退墮<br>　於欲樂無厭　　不信受佛語<br>　破壞自福業　　流轉輪迴海<br>　世有大智者　　能離欲癡暗<br>　亦能教他人　　止足善觀察<br>　若住正思惟　　隨順諸善法<br>　破壞輪迴行　　及生老死厄<br>　觀觸如熾火　　觀受亦復然<br>　如是善了知　　則於貪不起<br>　愚人著境界　　如聞音樂聲<br>　了根境本空　　知法離自性<br>　六處不寂靜　　唯遍計分別<br>　若了色等空　　則不生貪著<br>　智者善防護　　厭怖輪迴苦<br>　慧眼常照明　　得離諸過患　</p><p>佛言大王。爾時曼達多王豈異人乎。勿作異觀。我身是也。由恃威德福力自在貪無厭故。而取終歿。是故大王。應捨豪富憍慢自在。安住淨心莫生放逸。若離放逸利益自他。生諸善根住平等理。則能證入真如法性。大王當知。若有為界若無為界二種平等。非有男相亦非女相。亦非過去現在未來。當於此法安住自心。決定正觀勿隨他教。大王。往昔有王名曰昵彌。出現世間正法治化。心常寂靜不生放逸。於彼彼處離放逸行。怖彼罪惡故不復作。大王。彼昵彌王志意堅固。常住觀察三世平等。觀彼過去一切諸法。住平等理本離自性。現在未來一切諸法離於自性。亦復如是。大王。彼昵彌王觀三世法平等平等。不生取著。復觀世間一切眾生。為四顛倒之所惑著。於不淨中而作淨想。於逼迫中而生樂想。於無常中而起常想。於無我中而為我想。時昵彌王即作是念。世間愚夫深可悲愍。一切諸法自性空寂。癡妄所覆而不覺知。當設方便以四攝事。化諸有情令生信順。即語彼言。汝當了知一切諸法本離自性。若法離自性者。當知彼法。即非過去現在未來。何以故。以一切法自性空故。若法自性空者。則不可分別說為過去現在未來。大王。彼昵彌王顯示三世平等法已。是時眾會百千俱胝那由他眾生。聞法悟解得無生法忍。爾時三十三天諸天子等。集妙法堂共相議論。天眼遙見閻浮提中。有昵彌王十善治化。一切人民獲得法利。善巧方便饒益眾生。是時帝釋天主在於餘處。以淨天耳聞如上說。<span class='corr'>時</span>彼天主來會中坐。問諸天子。向說何事。彼即對曰。閻浮提人快得法利。有昵彌王深達諸法。善巧方便攝化眾生。住顛倒者令離顛倒。前所論者乃此事耳。時彼天主謂天子曰。此昵彌王宿植德本。具足成就威神之力。汝欲見彼昵彌王不。諸天咸曰。我等願見。是時帝釋即敕御者名摩多黎。汝當嚴飾千輻寶車并諸營從詣閻浮提昵彌王所。作如是說。大王。此是帝釋千輻寶車遣來迎王。唯願乘此。勿生怖也。彼諸天子願睹聖王。御者白言。王今陞天。有二道往。為從顛倒眾生道去。從不顛倒眾生道去。王即報言汝可將我。於彼二道中間而去。時彼御者摩多黎言。隨王教敕中道而進。王復告曰。汝可停車暫憩少時。我當觀彼顛倒眾生所住之處。時昵彌王以慈願力。於須臾頃。令無量眾生各各獲得寂靜神通遊戲三摩地。及無生法忍。彼昵彌王。於此少時能成大利。所以者何。由彼積習不放逸行善巧方便利樂眾生。時摩多黎漸次前進。復將王至須彌山頂。王初遙見林木青茂。謂御者曰。此中定是不顛倒眾生所住之處。御者答曰。此林乃是三十三天。彼諸天子於妙法堂。一心瞻仰欲見大王。願勿疑怖。當陞此堂。時昵彌王容儀和悅身心不動。帝釋遙見即起奉迎。善來大王。遠屈威神無至疲極。乃分半座而奉彼王。共相慰問。王乃就坐。善哉大王。快得善利。能令佛法熾然增長。帝釋乃謂諸天子言。此昵彌王久植善根。成就不可思議功德。善巧方便於少時間。教化八十俱胝有情離顛倒地安住佛法。彼摩多黎都不覺知。時昵彌王為諸天子廣說法要。白天主言。我今當還於閻浮提。所以者何。為欲護持佛正法故。天主乃曰。願王隨意。佛言大王。往昔昵彌王者。我身是也。不放逸力不可思議。帝釋分座尚無貪著。是故當知於佛法中勤加精進住不放逸。大王。何謂佛法。一切諸法皆是佛法。時淨飯王聞是說已。白言世尊。若一切法皆佛法者。一切眾生皆應是佛。佛言大王。眾生不住顛倒見者。即是佛也。大王。所言佛者。或名真如。或名實際。或名法界。但依俗諦推求詮表。非勝義諦作是說也。大王。一切諸法本無生滅。此名阿字陀羅尼門。無自性無造作無相貌。無因緣無去來。無眾生無壽者無養者無補特伽羅。無戲論無形狀無邊際。無染污無餘習。無使者無斷者。無縛無解。無進無退。無勝無劣。無散亂無妄失。無知無不知。非見非無見。非戒非無戒。非悔非離悔。非喜非無喜。非愛非無愛。非安非無安。非定非無定。非靜非無靜。非貪非離貪。非脫非離脫。非智非無智。非作非無作。非報非無報。大王。若能入解此阿字門。則能入解一切諸法。大王。色離自性。非已有非現有非當有。受想行識離彼自性。三世不有亦復如是。大王。譬如谷響非已有非現有非當有。色乃至識三世不有。亦復如是。大王。譬如陽焰非已有非現有非當有。色乃至識三世不有。亦復如是。大王。譬如聚沫非已有非現有非當有。色乃至識三世不有亦復如是。大王。譬如石女夢已生子。非已有非現有非當有。色乃至識三世不有。亦復如是。大王。虛空無依色乃至識亦無所依。大王。色無有生乃至識亦無生。大王。色無有滅乃至識亦無滅。大王。涅槃界無生滅。色乃至識亦無生滅。大王。法界無生滅。色乃至識亦無生滅。大王。此法乃是如來所行。不可思議微妙境界。非取非捨非得非失。非諸聲聞及辟支佛凡夫異生之所能及。何以故。大王。一切諸法本無自性。若取若捨皆不可得。王於此法好自安意。正念觀察勿隨他教。時淨飯王聞是說已。明了通達。乃知無有少法可得不可得。時此說名佛說是法。時淨飯王與七萬釋種。各各獲得無生法忍。爾時世尊知淨飯王悟此法已。深心決定。即於口中放種種光。遍照無量無邊世界超過梵世。復從如來頂門而入時尊者。馬勝從座而起。偏袒右肩右膝著地。合掌作禮。以偈問佛<p class='lg'>　勇猛大聖尊　　現此希有事<br>　普放淨光明　　遍照於梵世<br>　一切智導師　　何故現斯瑞<br>　願說其因由　　除我等疑惑<br>　如來成道已　　廣饒益眾生<br>　為度釋種故　　令人天歡喜<br>　如來放光明　　覺悟諸佛子<br>　如法而修行　　當得無上智<br>　佛為三界主　　最勝無與比<br>　能破諸群疑　　清淨心安隱　</p><p>爾時世尊為馬勝比丘。說伽陀曰<p class='lg'>　馬勝當諦聽　　今放淨光明<br>　為利樂釋種　　令見真實智<br>　彼等善了達　　諸法不可得<br>　於我正法中　　寂靜心安住<br>　釋種大名稱　　了法無所依<br>　得離彼疑心　　未來當作佛<br>　從此最後身　　得生極樂國<br>　於蓮華化生　　奉覲無量壽<br>　安住彼佛剎　　精進無現轉<br>　遊化於十方　　承事俱胝佛<br>　於一一世界　　興種種供養<br>　為利諸有情　　勤求無上道<br>　經一一佛剎　　建立諸佛事<br>　如來所加持　　勇悍心堅固<br>　於無量億劫　　嚴持妙香花<br>　奉獻諸世尊　　後當成正覺<br>　於彼彼佛所　　宣揚助法化<br>　成熟諸有情　　皆得心明悟<br>　又彼諸佛土　　無緣覺聲聞<br>　唯有住大乘　　清淨菩薩眾<br>　一一佛壽量　　無量俱胝歲<br>　說化利眾生　　緣盡如燈滅<br>　彼佛滅度已　　住持諸佛子<br>　安住於世間　　善宣空寂法<br>　如是弟子眾　　攝化諸眾生<br>　調伏於自心　　於空法得證<br>　住不放逸行　　觀法自性空<br>　如理善修作　　當成一切智<br>　此諸釋種等　　聞法悉開悟<br>　諸天及世人　　心生大欣慶　</p><p>爾時世尊。語尊者舍利子。我今說此見真實性妙三摩地。若諸菩薩聞是法已。速能覺悟到於彼岸。何以故。此三摩地。明一切法自性非有無補特伽羅無少法可得。若有所得彼非覺悟。若無覺悟彼則無說。若無說者則無了知。若無了知則是三世諸佛之法。舍利子。我今以此見真實性三摩地門。付囑於汝。汝等應當受持讀誦廣為他說。舍利子。若善男子善女人安住大乘。於十劫中行五波羅蜜。除般若波羅蜜。若人於此見真實性三摩地門。親近聽受。所得功德復過於彼。又舍利子。若復有人於十劫中聞是法已。乃至能為一人解說。所得功德復過於彼。又舍利子。若復有人於十劫中聞是法已。為他人說。不如有人於剎那頃修習觀察。所得功德復過於彼。舍利子。汝當一心為諸菩薩分別開示使不斷絕。何以故。若能證此三摩地者。速能證得無生法忍。當得阿耨多羅三藐三菩提。說是法時。尊者舍利子等諸比丘。淨飯王等釋梵諸天。阿修羅乾闥婆人非人等。聞佛所說。皆大歡喜。信受奉行<p class='juan'>
父子合集經卷第二十</p>
</body></html>
