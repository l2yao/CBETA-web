<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p><b>　　<A NAME="n1"></A>No. 321 [No. 310(18)]</b><p class='juan'>
佛說護國尊者所問大乘經卷第一</p>
<p><span class='byline'>　　　　西天譯經三藏朝散大夫試鴻臚卿傳法大師臣施護奉　詔譯</span><br><p>如是我聞。一時佛在王舍城鷲峰山中。與大苾芻眾千二百五十人俱。復有菩薩摩訶薩眾五千人俱。得大忍辱無礙辯才。降伏魔怨制諸外道。發大道心得三摩地。總持自在具四無礙智。通達四攝及最上甚深波羅蜜多。乃至一切佛法。無量無邊諸善功德。其名曰普賢菩薩。普眼菩薩。普觀菩薩。普光菩薩。普照菩薩。上意菩薩。增意菩薩。無邊意菩薩。廣意菩薩。無盡意菩薩。持地菩薩。世上菩薩。勝意菩薩。最上意菩薩。總持自在王菩薩。文殊師利菩薩摩訶薩等。復有賢護菩薩摩訶薩等十六人俱。復有娑婆世界主大梵天王。及帝釋天主。護世四大天王。復有蘇尸彌天子。安意天子。及諸天王。龍王緊那囉王。巘馱哩[<a href='javascript:showpic("../fontimg/004555.gif")'>口*縛</a>]王。藥叉王。[<a href='javascript:showpic("../fontimg/035509.gif")'>言*我</a>][<a href='javascript:showpic("../fontimg/004502.gif")'>日*魯</a>]拏王等。各與若干百千眷屬俱來會坐<p>爾時世尊。坐於吉祥藏師子之座。四眾圍繞。逾於須彌。光明熾盛。譬如日月普照一切世間。威儀具足梵行寂靜。譬如帝釋於諸天中威儀最勝。亦如輪王七寶具足離諸怖畏。如師子王善能談說諸法空義。如大火聚破諸幽暗。如摩尼寶王遠照一切。如是佛光照於三千大千一切世界。於其光中出妙梵音告諸眾生。我今所得一切諸法最上波羅蜜。說真實義。初善中善後善。文義殊勝純白圓滿。梵行清淨純一無雜<p>爾時喜王菩薩摩訶薩。在大眾中安詳而坐瞻仰世尊。於師子座放大光明。譬如千日照耀一切。心大歡喜深信恭敬。即從座起合掌向佛。以頌讚曰<p class='lg'>　佛身晃曜如金山　　利益世間甚希有<br>　菩薩聲聞緣覺僧　　天龍八部皆圍繞<br>　譬如須彌諸天居　　出於大海而高顯<br>　悲愍眾生而現身　　放百千光常照曜<br>　行梵天行即梵天　　於彼梵天復為王<br>　行禪解脫三摩地　　光照上位諸菩薩<br>　亦如帝釋為天主　　威德儀容諸相異<br>　牟尼光明照世間　　相好莊嚴功德異<br>　金輪四洲得自在　　能善調伏諸有情<br>　引彼眾生出苦輪　　我佛慈悲亦如是<br>　所有火光摩尼光　　日月光等諸光明<br>　如是百千日等光　　不及佛日皕蚋`<br>　如月夜分放光明　　普照世間悉清淨<br>　佛面端嚴如滿月　　映蔽一切光不現<br>　譬如高山燃大火　　能破夜暗顯諸方<br>　大仙所有智慧光　　破盡黑暗離諸有<br>　如大師子曠野吼　　眾獸聞之悉驚怖<br>　佛說法空無我義　　諸魔聞之亦如是<br>　摩尼寶王放光明　　諸餘摩尼光不現<br>　佛身晃曜真金色　　映蔽一切世間光<br>　一切世間賢聖中　　無有最上與佛等<br>　具福精進方便智　　一切功德不可量<br>　瞻仰大師功德海　　威光普照諸群生<br>　一心恭敬慕尊顏　　是故我今頭面禮<br>　我所讚佛歸敬心　　世間功德無等等<br>　盡將迴向法界中　　一切世間成佛道　</p><p>爾時喜王菩薩摩訶薩。讚歎佛已合掌向佛。瞻仰尊顏目不暫捨。心觀法界其義甚深難知難見。離言分別絕諸戲論。微妙難解不可思議。如是觀想一切法界。唯佛如來觀智攝受現量證知。佛之境界無有等等。如是觀見所有如來不可思議方便境界。皆攝一相法界性中。譬如虛空無有住處。即眾生界亦如自性。一切諸法亦復如是。無礙解脫究竟寂靜。諸佛世尊以善方便。身變佛剎遍滿一切現眾生前。諸如來身。經無數俱胝劫而不可得。時喜王菩薩摩訶薩。如是觀佛功德已默然而住<p>爾時有一尊者。名曰護國。於舍衛大城安居三月。過是夏已著衣持缽。與諸苾芻及初出家者。初發心者出舍衛國。詣王舍城鷲峰山中。到彼山已。即時護國尊者。往詣佛所頭面禮足。右繞三匝住立一面。合掌恭敬。而說此頌。讚歎佛曰<p class='lg'>　稽首最上佛光明　　稽首如空無礙意<br>　稽首能斷諸結縛　　稽首永超三有海<br>　我佛無邊真色相　　普遍俱胝剎土中<br>　菩薩聞已歡喜來　　恭敬供養佛功德<br>　作此最上供養已　　聽牟尼法離諸塵<br>　各生歡喜還本土　　稱讚世尊所說法<br>　廣歷俱胝無數劫　　利樂一切諸有情<br>　如是身心不疲倦　　為求無上佛菩提<br>　琣璆洵I持戒行　　忍辱精進禪定門<br>　智慧方便到涅盤　　是故我禮大覺尊<br>　成就六通四神足　　諸根十力解脫門<br>　以此行及諸眾生　　我今禮佛無等智<br>　能知一切世間心　　所行所作所成業<br>　所有身口及言說　　無上世尊悉觀見<br>　貪癡過失不能斷　　眾生因彼墮三有<br>　因佛得成善逝業　　能知世間諸善惡<br>　所有過去諸佛事　　及彼現在天人師<br>　乃至未來功德海　　一切諸法悉能知<br>　清淨剎土眾圍繞　　菩薩緣覺與聲聞<br>　乃至諸佛壽較量　　我佛一切悉能知<br>　所有一切生滅法　　所有供養作佛事<br>　所有受持法藏法　　我佛一切悉能知<br>　佛有十力無礙智　　現在常住於三世<br>　如是一切方便法　　我禮世尊智慧海<br>　大覺世尊無等等　　相好莊嚴大吉祥<br>　如夜眾星現空中　　我禮牟尼最上尊<br>　色相端嚴無與等　　光照諸天及世間<br>　帝釋梵王究竟天　　對彼佛前俱不現<br>　無垢不動如金山　　右旋螺髻紺滋潤<br>　佛頂高顯如金山　　光明遠照生諸福<br>　光遍俱胝那由他　　顯現眉間白毫相<br>　目若青蓮睅A悅　　觀照世間運慈心<br>　清淨滿月虛空中　　佛面圓明亦如是<br>　一切見者無厭足　　我禮如來圓滿相<br>　行如鵝王及鹿王　　亦如牛王行步穩<br>　振動大地無暫止　　我禮如來堅固力<br>　手指纖長網縵相　　指甲清淨如赤銅<br>　平立垂手過於膝　　我禮金色大覺尊<br>　佛行大地現好相　　具足顯現千輻輪<br>　足放光明照群生　　蒙光悉得生天界<br>　大聖法王施七財　　能為施主心平等<br>　調御世間依法行　　我禮法王無上覺<br>　慈悲法念心為劍　　持戒方便智慧弓<br>　能斷煩惱諸群賊　　生滅輪迴無有增<br>　自利果滿復利他　　令彼眾生亦解脫<br>　究竟安樂出塵勞　　得入善逝寂靜宗<br>　無生無滅無諸苦　　亦無生老愛別離<br>　如是無為最上乘　　佛為眾生慈愍說<br>　我讚最上大牟尼　　攝盡一切諸佛法<br>　如是所有諸功德　　願諸眾生證菩提　</p><p>爾時尊者護國。頌讚佛已。偏袒右肩右膝著地。合掌向佛。恭敬頂禮白佛言。世尊。如來應正等覺。我有所問。唯願世尊慈悲聽許<p>爾時世尊。告尊者護國言。如汝所問我為汝說。滿所求願令生歡喜。時尊者護國。聞佛語已。身心適悅而發聲言。世尊有何等法為菩薩行法具足。能得一切最上功德。無礙大智決定辯才明了性相。入一切智教化眾生。斷彼無明妄想煩惱。決定真實入一切智。發真實語。令彼有情依言所作。離諸愚暗念佛方便。樂聞一切甚深梵義。受持諸法。速得證於無上正智<p>爾時尊者護國即於佛前。而說頌曰<p class='lg'>　菩薩所行決定行　　彼行必有真實法<br>　真法從佛智海生　　最上如來為我說<br>　佛身光明黃金相　　最上無邊大福聚<br>　救度六趣諸眾生　　為說菩薩無垢行<br>　何得無盡大覺智　　總持甘露生菩提<br>　何得清淨智慧海　　彼慧能斷眾生疑<br>　俱胝多劫輪迴苦　　眾生迷沒意無疲<br>　睹此愚迷苦惱侵　　為彼云何修十善<br>　剎土清淨眾會滿　　實剎無邊壽命長<br>　為眾瓻韁L妙言　　願說菩提無垢行<br>　降伏邪魔生正見　　枯彼愛河證解脫<br>　清淨法眼照愚盲　　令諸有情行上行<br>　端嚴富貴大辯才　　言辭柔軟聞歡喜<br>　譬如甘露潤世間　　願說甚深微妙法<br>　梵音深妙斷諸惡　　其聲和雅如頻伽<br>　求法之眾佛所集　　願說甘露濟群生<br>　眾有菩提最上根　　及彼聲聞緣覺性<br>　願佛隨根方便說　　師資遇會正是時<br>　我今樂聞最上乘　　唯佛知我菩提性<br>　於此小乘不樂求　　願說如來第一法　</p><p>爾時尊者護國。說此頌已。佛言。善哉善哉。尊者能問如來最上之義。利益多人令得安樂。攝受未來諸菩薩摩訶薩。汝今諦聽善思念之。我當為說。時尊者護國白言。善哉世尊。我今樂聽唯願說之<p>爾時世尊。告尊者護國言。有四種法具足清淨。是名菩薩摩訶薩。何等四法。一內二外三心四意。如是四法稱理真實。見諸眾生其心平等。猶若虛空。無所分別依言所行。是名菩薩摩訶薩四種之法獲得清淨<p>爾時世尊。重說頌曰<p class='lg'>　心意內外常清淨　　不退菩提正道心<br>　所作之善無唐捐　　能得菩薩無邊智<br>　觀彼眾生苦無我　　生老病死悉來侵<br>　如是三有大海中　　廣運法船救群品<br>　見諸眾生心平等　　觀彼世間如一子<br>　願令一切俱解脫　　悉向菩提心不退<br>　常談空義依空行　　亦無人我無眾生<br>　譬如夢幻等無實　　令彼愚迷生智慧<br>　如所宣說大覺智　　依智而行所作事<br>　調伏過失心寂靜　　求證菩提為佛子　</p><p>爾時世尊說此頌已。告尊者護國言。復有四種法。於諸菩薩令心安慰。何等四法。一者於總持法門志求修學。二者常近善友威儀無缺。三者求證甚深無生法忍。四者精進修行持戒清淨。如是四法。令彼菩薩安慰其心進修不退。復說頌曰<p class='lg'>　若人愛敬總持法　　名聞遠響眾所歸<br>　能持無上妙法門　　一切如來同所說<br>　智慧增明無忘失　　如是速得無礙智<br>　通達一切最上法　　成就無為解脫門<br>　皆因善友證菩提　　出生七覺能修斷<br>　增長八正作佛事　　遠離惡友如怖火<br>　聞甚深法證無生　　能了諸法畢竟空<br>　無我無人無眾生　　如是求離一切見<br>　律儀出生諸善本　　堅持守護離破犯<br>　彼行能成寂靜心　　佛為眾生親演說　</p><p>爾時世尊說此頌已。告尊者護國言。復有四種法。於諸菩薩在輪迴中令心愛樂。何等四法。一者令諸菩薩愛樂見佛。二者令諸菩薩愛樂說法。三者令諸菩薩愛樂能捨一切所有。四者令諸菩薩愛樂忍印無相深法。如是四法。於諸菩薩在輪迴中深生愛樂。復說頌曰<p class='lg'>　菩薩得見二足尊　　一切生中行正行<br>　能善調伏諸世間　　光明普照除愚暗<br>　如是供養人中尊　　深生愛樂常尊重<br>　救度一切諸眾生　　令入菩提無上道<br>　若聞諸佛所說法　　身心寂靜生愛樂<br>　如是堅固心無退　　依行速證佛菩提<br>　能捨一切心無吝　　見來求者生歡喜<br>　國城妻子及身命　　給施眾生作佛因<br>　若聞無相甚深法　　性離分別本來空<br>　無我無人無眾生　　如是於斯生愛樂　</p><p>爾時世尊說此頌已。告尊者護國言。復有四種法。於諸菩薩不得愛樂。何等四法。一者於其在家不得愛樂。二者既出家已不得愛樂利養。三者不得愛樂上族中生。四者不得愛樂小乘之人。如是四法。於諸菩薩不得愛樂。復說頌曰<p class='lg'>　在家無邊大過失　　捨離令心無所著<br>　常樂山野寂諸根　　勇猛勤修大智德<br>　獨行清淨如利劍　　能斷愚癡諸垢染<br>　於彼種種大利養　　常樂遠離無愛著<br>　棄捨高貴上種族　　觀如幻化陽焰等<br>　普為群生行布施　　持戒忍辱等諸行<br>　不惜身命及眷屬　　志求正覺到彼岸<br>　於小乘法無所著　　於最上乘痚磼T<br>　乃至割截於身體　　其心不壞如金剛　</p><p>爾時世尊。說此頌已。告尊者護國言。復有四種法。於諸菩薩而有損減。何等四法。一者破犯戒律。二者不住山野而趣寂靜。三者不依四乘之教邪妄推求。四者雖樂多聞全無所得。如是四法。於諸菩薩而有損減。復說頌曰<p class='lg'>　戒相清淨如摩尼　　能引眾生到彼岸<br>　菩薩於斯破律儀　　迷沒不成無上覺<br>　住持山野寂靜處　　我人分別自然除<br>　男女眷屬及己身　　觀如草木無情愛<br>　四乘教理無虛誑　　一心清淨奉教行<br>　必得具足眾功德　　成就佛智大丈夫<br>　觀彼輪迴諸有情　　常處生死憂悲苦<br>　盚B最上妙法船　　度彼有情出苦海<br>　若無救度彼眾生　　迷沒沈淪無有盡<br>　是故小乘非究竟　　為生令發菩提心　</p><p>爾時世尊說此頌已。告尊者護國言。復有四種法。於諸菩薩明了修習。何等四法。一者發生諸佛平等之心而求善逝。二者承事法師尊重供養於臥具等而不愛著。三者不貪利養亦無所求。四者於甚深法忍具足成就。如是四法明了修習。復說頌曰<p class='lg'>　彼有善逝大丈夫　　天上人間無有等<br>　平等導引諸群生　　如是修習行十善<br>　尊重承事於法師　　依師授教而修學<br>　作大供養求佛智　　無邊諸佛亦此生<br>　常住深山無所畏　　於斯利養不生貪<br>　善能成就無礙智　　通達深法離諸塵<br>　聞佛功德深歡喜　　如是行法堅固修<br>　證彼寂靜無生忍　　廣度眾生無量苦　</p><p>爾時世尊說此頌已。告尊者護國言。復有四種法。於諸菩薩行法清淨。何等四法。一者身心決定志求菩提行法清淨。二者離諸虛妄樂住深山行法清淨。三者一切能捨不求果報行法清淨。四者常隨法師晝夜求法行法清淨。如是四法。於諸菩薩行法清淨。復說頌曰<p class='lg'>　貪瞋癡垢心皆盡　　懈怠虛妄亦復無<br>　一切過失令不生　　決定求證菩提道<br>　厭離本舍憂根斷　　捨彼俗塵求出家<br>　諸惡朋友不相逢　　行住深山趣解脫<br>　於彼山中修淨行　　能成如來無礙智<br>　於身命財無所著　　自在無畏如師子<br>　見彼有情生歡喜　　譬如飛鳥聚還離<br>　觀彼世間非久居　　如是求大菩提道<br>　身心清淨如虛空　　所捨一切無驚怖<br>　於彼利養無愛著　　如鹿心驚不住地<br>　世間痝B大嶮難　　難發身心求解脫<br>　睹此虛妄無真實　　是故我行寂靜行<br>　琤H軟語誘群生　　怨親平等無分別<br>　無著無住亦如風　　是求菩薩最上行<br>　無相解脫空無願　　了彼有為如幻化<br>　常行清淨廣大心　　飲甘露味常歡喜<br>　志求道法依師學　　彼人五蘊痦M淨<br>　眾苦逼迫無疲勞　　如是證入總持門<br>　解此所修菩薩行　　成就所求令彼喜<br>　若人不求於菩提　　彼即少智百生失　</p><p>爾時世尊說此頌已。告尊者護國言。復有四種法。於諸菩薩而為難法。何等四法。一者心不尊重多行輕慢。二者心無孝行懈怠背逆。三者心貪利養少於知足。四者心樂虛妄邪求財利。如是四法為菩薩難法。復說頌曰<p class='lg'>　佛法本師及父母　　全無信重多輕慢<br>　不行孝敬心懈怠　　常以愚癡行散亂<br>　一向貪心於利養　　復行虛妄為邪利<br>　自讚德業誣他人　　我能持戒及修行<br>　互相鬥諍無慈愍　　覆藏己過見他非<br>　復行農業及經營　　如是沙門無功德<br>　末法之時人散亂　　鬥諍相殺心嫉妒<br>　沙門隱滅如來法　　諸善苾芻皆遠離<br>　菩提妙道永不逢　　五趣輪迴無有窮　</p><p>爾時世尊說此頌已。告尊者護國言。復有四種法。於諸菩薩宜應遠離。何等四法。一者懈怠。二者不信。三者嫉妒。四者憎見他人。如是四法宜應遠離。復說頌曰<p class='lg'>　無信懈怠心愚迷　　心懷嫉妒常瞋恚<br>　見有沙門持忍辱　　卻行驅擯出伽藍<br>　於彼世間貴賤人　　都無分別善惡事<br>　一向只行於是非　　如是過失從瞋得<br>　遠離佛法諸功德　　墮入惡趣大火坑<br>　如是所行惡趣行　　不依教法獲斯苦<br>　是故常行菩提道　　無令淪沒惡趣生<br>　利益有情大金仙　　多劫俱胝方出世<br>　今時暫得遇牟尼　　速捨諸過求解脫　</p><p>爾時世尊。說此頌已。告尊者護國言。有四種法。於諸菩薩不應行。何等四法。一者惡友補特伽羅不應行。二者有見補特伽羅不應行。三者捨一切善法補特伽羅不應行。四者樂著財利補特伽羅不應行。如是四種補特伽羅不應行。復說頌曰<p class='lg'>　若人遠離諸惡友　　常得善友來親近<br>　如夜圓月現當空　　除暗明顯菩提道<br>　凡有所見常不斷　　於己身命偏養育<br>　如是毒氣能遠離　　彼人成佛大智慧<br>　若捨最上微妙法　　不樂寂靜甘露味<br>　如是名為不淨器　　遠離求證大菩提<br>　貪求財利衣缽等　　復與在家同營事<br>　如是遠離此火坑　　而能成就最上道<br>　常樂降伏諸魔怨　　睌鄋k輪度群品<br>　如是廣作大利益　　常逢善友得菩提<br>　視疏毀讚常平等　　利養嫉妒亦復然<br>　如是無上諸佛智　　彼人不久悉成就　</p><p>爾時世尊說此頌已。告尊者護國言。復有四種法。於諸菩薩為苦報法。何等四法。一者輕慢教法。二者執著我人。三者心無信解。四者於不淨境具足印持。如是四法。為菩薩苦報法。復說頌曰<p class='lg'>　若有受持微妙法　　堪受世間諸供養<br>　於彼輕慢無大智　　當受無邊眾惡苦<br>　於佛本師及父母　　常懷人我不恭敬<br>　如是大福心不求　　當得不淨無知處<br>　三寶最上良福田　　而無信解行歸敬<br>　純以虛誑昧世間　　如是當獲罪惡苦<br>　女人即是惡趣門　　流浪生死無窮盡<br>　無智愚癡作彼業　　永沈地獄及畜趣<br>　若人尊重向諸佛　　能滅眾苦得無畏<br>　復閉一切惡趣門　　開引眾生得佛道　</p><p class='juan'>
佛說護國尊者所問大乘經卷第一</p>
</body></html>
