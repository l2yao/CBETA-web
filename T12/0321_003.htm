<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p class='juan'>
佛說護國尊者所問大乘經卷第三</p>
<p><span class='byline'>　　　　西天譯經三藏朝散大夫試鴻臚卿傳法大師臣施護奉　詔譯</span><br><p>爾時淨光天子而說頌曰<p class='lg'>　太子汝當知　　莫著於迷醉<br>　於此嶮難中　　勤求於出離<br>　如佛所說言　　若離迷醉者<br>　此人大勇猛　　善行於律儀<br>　清淨無瑕穢　　所見諸眾生<br>　心生慈愍行　　成佛當不久<br>　過去一切佛　　現在及未來<br>　皆從眾善生　　遠離貪瞋癡<br>　飲食及衣服　　金銀摩尼寶<br>　種種莊嚴具　　捨施利眾生<br>　廣歷俱胝劫　　一心求菩提<br>　未曾有疲懈　　或捨於身分<br>　頭目手足等　　於彼求乞人<br>　心生大歡喜　　以此積功德<br>　而成佛菩提　　設處國王位<br>　豪貴而最上　　美女及眷屬<br>　晝夜常圍遶　　宮殿及國城<br>　悉皆如幻化　　譬如坏器等<br>　陽焰水沫泡　　其體不堅牢<br>　非實非久住　　如是無常法<br>　虛妄汝當知　　父母與妻男<br>　誰能相救濟　　所作善惡業<br>　是人隨業行　　如是無數劫<br>　常沈生死海　　亦如無目人<br>　於境而不了　　虛受於勤勞<br>　終墮嶮惡趣　　菩提最上路<br>　勇猛精進行　　乃至於命終<br>　不生三惡道　　佛世人難值<br>　正法難得聞　　降伏煩惱怨<br>　親近於善友　　畯蚺J正道<br>　安住菩提心　　不退於佛道<br>　如是行方便　　世間無有上<br>　過去一切佛　　捨離於親愛<br>　常處於深山　　正念自思惟<br>　堅固如金剛　　志求無上道　</p><p>爾時佛告尊者護國言。淨光天子說此頌已。彼福光太子年至十歲。智慧明達而無戲論。於世所有園林花卉流泉浴池歌舞作樂而不愛著。乃至國城宮殿象馬車乘金銀財寶。一切所欲之事。悉皆遠離。一心思惟。我身虛幻四大假合無有堅實。大地諸天悉非究竟。凡夫眾生常行非法。愚癡迷惑分別親疏。耽著欲樂無有厭足。永處輪迴無解脫時。我於如是愚迷人中而乃受生。作是念已。志意繫心專求解脫<p>爾時世尊復告尊者護國言。彼發光王為其太子。選擇最上淨妙福地。建置一城名曰愛樂。其城七重於其城中有七百街道。純以七寶鈴鐸真珠羅網遍覆其上。復有六十眾寶妙蓋八萬寶幢。於諸街巷次第行布。一一寶幢有六萬寶索。一一寶索有十四俱胝樂器。如是樂器微風吹動。出妙音聲如百千天樂。又於此城街巷衢路處處各住五百童女。是諸童女身相端嚴顏貌和悅。於諸音樂歌舞作倡一切悉能。時發光王敕告之曰。令諸童女晝夜作樂不得間斷。所有四方一切人民來入此城。見斯音樂快樂之事奔聚看翫。令其太子心生樂著。又復王言。所有眾生。求飲食者施以飲食。求衣服者施以衣服。求花鬘塗香者施以花鬘塗香。求床榻臥具者。施以床榻臥具。乃至以金銀摩尼硨磲碼瑙珊瑚真珠吠琉璃等。如是諸寶處處堆積。復有象馬車乘。皆以眾寶種種莊嚴。令一切眾生隨意受用<p>爾時發光王。復為太子。於此城中修建一宮廣一由旬。造四門樓戶牖軒窗。皆以七寶種種莊嚴。於此宮中置一大殿。用百千珍寶周匝莊校。於殿中間安四俱胝眾寶床榻及以臥具。復於城中置一大園。花果樹木其數甚多。蓊蔚開敷世所希有。於其中間排一切寶樹。光明照曜無不愛樂。又於園中有七寶池。於池四邊有四界道四寶所成。所謂金銀吠琉璃玻璃於池周匝。置一百八師子口水從彼入。復置一百八師子口水從彼出。其中復生缽訥摩花。烏怛缽[<a href='javascript:showpic("../fontimg/013022.gif")'>打-丁+羅</a>]花。俱母那花。奔拏哩迦花等。種種名花畬伅}敷於池周匝。復有八百寶樹。一一寶樹各懸寶索。一一索上有俱胝數樂器。微風吹動出妙音聲。令諸眾生聞者愛樂。復次寶樹懸掛八十百千珍寶妙幡。又於池上置大寶網。而以為蓋覆太子身令離塵坌<p>爾時發光王。復令殿內以其七寶造四俱胝寶座。一一寶座各以五百上妙之衣敷於座上。於其中間置一大座高七人量。以八十俱胝上妙寶衣敷設其上。此是福光太子所登之座。於諸座前各置香爐純金所成。於爐周匝懸金鈴鐸及金蓮花。摩尼寶網四面嚴飾光明照耀。晝夜三時絏k沈香及散妙花。復於園內有九十九百千摩尼寶。一一摩尼寶廣一由旬。有大光明照一切世界<p>爾時世尊復告護國言。福光太子園苑之內。有種種飛鳥。鸚鵡鴝鵒。鴛鴦鵝鴨。孔雀舍利。俱枳羅鳥俱拏羅鳥。迦陵頻伽。命命鳥等。如是眾鳥俱善人言。每群飛時作微妙聲。如眾音樂而無有異。亦如天帝歡喜之園。令諸天人受妙快樂。彼發光天子。復為太子修饌上味飲食。逐日供給五百千車。復令使命於諸城邑聚落。選取童女年十六歲至二十歲者。色相端嚴諸根具足。不長不短不肥不瘦不白不黑。身出白檀香口出優缽羅花香。言詞美善。心意純直而無妒忌。善解博奕歌舞戲樂。乃至一切世間。工巧伎藝無不悉解。如是童女。得八十俱胝來入王城<p>爾時發光天子。以此八十俱胝童女賜於太子。王自宮中所有童女。復賜一俱胝王諸親眷。亦以一俱胝童女奉上太子。宰輔重臣亦以一俱胝童女奉上太子。國城庶民亦以一俱胝童女奉上太子。如是八十四俱胝童女。俱令侍從承事及歌舞作樂悅樂太子<p>佛告尊者護國言。爾時福光太子。見是事已。於其國城宮殿樓閣。園林池沼象馬珍寶。及諸童女歌舞唱妓。種種作樂之事都不愛著。而自思惟。此諸女等於我身分為大惡友。斷我善根增諸煩惱。常處輪迴。無有自在。譬如有人處於禁縛終不能出。爾時太子。見此過失。於十年中。於色聲香味觸五塵諸境而不愛著。一心思惟。諸惡友眾云何捨離。而自修行得其解脫。作是念已。彼諸童女即詣王宮。白父王言。其福光太子。於諸婇女戲樂歌舞都不顧視。獨坐思惟遠離聲色。爾時發光天子。聞是事已。心忽驚愕怪未曾有。即時統領八萬小王及諸臣從。來入太子所住宮中。見彼太子。孤處宮殿儀貌寂然。涕淚悲泣心大苦惱。迷悶躄地良久乃蘇。從地而起即說頌曰<p class='lg'>　子為最上寶　　云何不觀我<br>　憂惱心惶亂　　云何捨所愛<br>　種種富樂事　　此城妙莊嚴<br>　眾寶為嚴飾　　宮殿妙樓閣<br>　園林及浴池　　象馬七珍財<br>　衣服及飲饌　　如是無量數<br>　而以供給之　　復有諸童女<br>　容顏甚奇妙　　端正廣莊嚴<br>　如彼天女相　　心性善純直<br>　通達諸伎藝　　歌舞及音樂<br>　人間無有比　　所為適悅汝<br>　令其心快樂　　云何無所著<br>　於斯而捨離　　獨處於深宮<br>　顏貌甚寂澹　　令諸童女等<br>　各各懷憂惱　　如彼蓮花萎<br>　俱來而白我　　太子汝當知<br>　如是諸童女　　端正俱年少<br>　口出優缽香　　身有栴檀氣<br>　兩目紺如蓮　　善知人心意<br>　令於晝夜中　　親近作戲樂<br>　今汝正是時　　於此而厭棄<br>　於汝意云何　　為我速宣說<br>　又向園林中　　安置摩尼寶<br>　九十九百千　　各廣一由旬<br>　光明普照燿　　寶樹懸寶幡<br>　其數有八萬　　花果皆茂盛<br>　具有眾飛鳥　　孔雀及鵝鴨<br>　迦陵頻迦等　　皆出微妙音<br>　復於諸樹間　　各垂於寶索<br>　一一寶索中　　皆有妙樂器<br>　微風吹動時　　出於妙音聲<br>　清響如天樂　　云何而不戀<br>　又此諸宮殿　　皆以眾寶成<br>　金銀摩尼珠　　硨磲與碼瑙<br>　琉璃真珠等　　莊嚴甚微妙<br>　於此寶殿中　　安置金香爐<br>　四面垂珠網　　俱胝細妙衣<br>　以用莊嚴上　　晝夜三時中<br>　長爇栴檀香　　如彼天帝宮<br>　善法堂無異　　汝今不愛樂<br>　違背於父母　　都無孝敬心<br>　令我增苦惱　　言已而悲泣<br>　為我速宣說　　太子見所問<br>　稽首白父王　　世間五欲境<br>　墜墮於眾生　　纏縛於有情<br>　增長大過失　　永處於輪迴<br>　無有得出離　　我今求解脫<br>　發大菩提心　　遠離諸塵染<br>　一切女人身　　眾惡不淨本<br>　我觀如怨家　　貪瞋鎮相隨<br>　流浪於生死　　牽繫諸眾生<br>　常處大嶮路　　又此女色相<br>　皮膚裹不淨　　血肉與骨髓<br>　腸胃大小便　　[<a href='javascript:showpic("../fontimg/067267.gif")'>目*(山/虫)</a>]淚洟唾等<br>　如是穢惡身　　云何令愛樂<br>　譬如毒藥樹　　開花眾所愛<br>　採花毒入身　　不覺殞其命<br>　國城與宮殿　　音樂及歌舞<br>　究竟不堅牢　　如夢如幻化<br>　亦如春樹木　　滋茂葉芬芳<br>　纔至冬月時　　凋落悉枯悴<br>　女人及富饒　　不久亦如是<br>　愚癡狂亂心　　常沒貪欲海<br>　鬥諍起憎嫉　　互相行殺害<br>　父王及眷屬　　妻子并男女<br>　於彼惡趣中　　誰能行救濟<br>　菩薩大智人　　身心常寂靜<br>　觀彼如草木　　不動如須彌<br>　常樂處深山　　一心求正道<br>　浮世不久住　　如山水急流<br>　人命若浮雲　　須臾即散滅<br>　墜墮三有中　　迷沒於生死<br>　我不著愚迷　　遠離於虛妄<br>　色聲五欲塵　　非是菩薩境<br>　福盡無福生　　業盡復生業<br>　如鳥禁籠中　　長不得自在<br>　六塵如毒蛇　　損惱於眾生<br>　四大不堅實　　猶如空聚落<br>　父王今當知　　速捨虛妄境<br>　歸趣真解脫　　常運妙法船<br>　度脫於三有　　迷者令覺悟<br>　禁縛得解脫　　患苦使獲安<br>　盲者與開目　　貧窮賜珍財<br>　悉令離憂苦　　復為眾有情<br>　枯竭貪愛河　　照燭黑暗路<br>　廣布於雲雷　　降[<a href='javascript:showpic("../fontimg/042333.gif")'>雨/注</a>]甘露雨<br>　除熱得清涼　　成就最上智<br>　父王今當知　　何人懷慈忍<br>　而欲作怨家　　何人具智慧<br>　怖見佛法僧　　何人有眼目<br>　入於嶮路行　　何人得菩提<br>　而欲作散亂　　如斯有智人<br>　必不行邪道　　我寧上須彌<br>　投身入大海　　於此五欲塵<br>　終不生染著　　所有諸婇女<br>　并及於眷屬　　請王速將歸<br>　於此勿久住　　在家多過失<br>　障蔽佛菩提　　我捨於國城<br>　及諸眷屬等　　行詣於深山<br>　修習清淨行　　志求無上道　</p><p>爾時佛告尊者護國言。彼福光太子處於寶殿。是諸童女圍繞侍從。太子觀之深生厭離。於三威儀中行住坐時。求斷一切煩惱。於月初八日於地而坐。正意思惟離諸塵染。作是觀已於中夜時。忽聞空中淨光天子讚佛讚法及苾芻眾。如是聞已。身毛皆豎悲喜交并合掌向空以頌問曰<p class='lg'>　虛空諸天大慈愍　　發聲稱讚讚何人<br>　我要歸依求出離　　願樂聽聞為開演　</p><p>爾時淨光天子。於虛空中聞彼所問。而為太子說所讚事。以頌答曰<p class='lg'>　我今稱讚大沙門　　彼佛名曰成義意<br>　常以十善化群迷　　救濟孤獨諸有苦<br>　方便智慧最為上　　功德神力無有比<br>　常有十千那由他　　苾芻之眾畬扑q<br>　太子復問淨光天　　有何功德及相好<br>　彼佛所行菩提行　　重為宣說我樂聞　</p><p>爾時淨光天子。復為太子說佛功德相好。以頌答曰<p class='lg'>　佛頂如須彌　　出眾而高顯<br>　螺髮而紺青　　右旋俱齊整<br>　眉間白毫光　　照燿如千日<br>　目紺淨分明　　猶如青蓮葉<br>　頷臆如師子　　脣色勝頻婆<br>　齒密無缺減　　白類如珂雪<br>　臍輪廣右旋　　如淨頗璃寶<br>　舌色如紅蓮　　廣長而薄淨<br>　舒展覆面輪　　此相最微妙<br>　梵音而清響　　美妙出世間<br>　一切諸天人　　聞者皆歡喜<br>　假使百千樂　　莫等佛音聲<br>　功德廣無邊　　能斷眾生惑<br>　令行菩提行　　復次諸飛鳥<br>　名曰緊那囉　　鴛鴦俱枳羅<br>　[<a href='javascript:showpic("../fontimg/004555.gif")'>口*縛</a>]哩呬拏鵝　　具沙俱拏羅<br>　迦陵頻伽等　　各有色相嚴<br>　佛相好亦然　　佛以一言辭<br>　隨眾各得解　　近遠平等聞<br>　如來法自在　　項頸長細妙<br>　量等於身分　　臂膊而傭圓<br>　垂手過於膝　　如是妙端嚴<br>　七處皆平滿　　雙肱如象鼻<br>　兩[<a href='javascript:showpic("../fontimg/029685.gif")'>月*耑</a>]勝鹿王　　陰相而藏隱<br>　猶如龍馬王　　身毛紺右旋<br>　無畏如師子　　佛頂如天蓋<br>　嚴飾金色身　　行步同牛王<br>　足現千輻輪　　莎悉帝迦相<br>　如是廣端嚴　　世間甚希有<br>　汝今若親近　　有德與無德<br>　有福及無福　　一一自當知<br>　若有稱佛名　　讚毀俱不著<br>　如蓮在水中　　淤泥不可染<br>　我佛大導師　　世間無有上　</p><p class='juan'>
佛說護國尊者所問大乘經卷第三</p>
</body></html>
