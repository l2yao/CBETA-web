<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p class='juan'>
佛說護國尊者所問大乘經卷第四</p>
<p><span class='byline'>　　　　西天譯經三藏朝散大夫試鴻臚卿傳法大師臣施護奉　詔譯</span><br><p>佛告尊者護國言。爾時福光太子。聞虛空中淨光天子讚佛法僧無量功德相好莊嚴之事。心大歡喜正意繫心端坐思惟。彼佛世尊具足功德。所說妙法真實無謬。聲聞弟子梵行清白。又復思惟輪迴大苦。一切眾生愚癡障蔽不覺不知。常以身見起諸惑染廣增過失。生死輪迴相續不絕。諸有智者應當遠離。又復思惟愚癡迷暗。起三種思動發身語。造善惡業熏識成種。如是名色六入觸受苦報相續。愛取纏潤增長有支。如是結生老死誰免。我觀生死少味多苦。逼迫身心是可厭患。速宜親近彼佛如來微妙之法。斷諸煩惱求出輪迴。若近惡友耽著欲樂。人天之報尚不能得。何況阿耨多羅三藐三菩提<p>爾時福光太子。作是念已。於此宮城深生厭離。我今於此終不解脫。宜應速捨別求靜處修習梵行。時彼太子發此志已。即便離殿欲往門出。又慮親眷而為留難。遂卻上殿面東而立。遙告佛曰。成義如來應正等覺。具一切智神力廣大。願賜慈悲救護於我。我於此處擲身出外。欲求解脫。作是語已即便擲身。佛以神足舒其右手。放大光明照太子身。其光化為千葉蓮花承太子足。又此蓮花復出百千微妙光明。照於太子令心適悅。經須臾間將至佛前。佛攝光明蓮花不現。爾時太子如山而下。即到佛前合掌恭敬。旋遶世尊志心稱念。南無成義意如來應正等覺所說妙法。及苾芻眾我悉歸依。作是語已。五體投地禮佛千拜即以伽陀讚歎佛曰<p class='lg'>　稽首無上大醫王　　我身大患久未除<br>　願佛慈愍垂救度　　少賜如來妙法藥<br>　晝夜獨坐自思惟　　一心求離五欲境<br>　空界天人發聲言　　勸導歸依來佛所<br>　佛為出世大導師　　何得眾生造過失<br>　於大難中垂救護　　令彼盲迷開智眼<br>　我今雖發信佛心　　貧乏如來功德寶<br>　求出纏縛趣解脫　　願佛慈悲垂攝受<br>　於其暗室燃慧燈　　破我疑惑無明等<br>　宣揚清淨妙法門　　如佛所行菩提道<br>　稽首無比大醫王　　滿我意願除諸病<br>　一切妄想悉消除　　拋離惡趣到彼岸<br>　永出煩惱大海中　　常行如來八正道<br>　如是真實為我說　　如佛所說我行之<br>　志求無上大菩提　　修習菩薩真實行<br>　成就福德無盡報　　捨於世壽為法壽<br>　一切纏縛永斷除　　究竟圓滿菩提道　</p><p>佛告尊者護國言。爾時成義意如來。見彼太子信心清淨善根純熟。即為宣說菩薩行法。福光太子聞是法已。得總持門證妙解脫。成就五通踊身空中散花供養。作供養已從虛空中下。合掌向佛讚歎如來。即說頌曰<p class='lg'>　稽首我佛真金色　　相好最上面如月<br>　功德智慧無等倫　　永離三有常清淨<br>　牟尼螺髻紺青色　　高顯清淨如須彌<br>　我觀無等無邊佛　　眉間毫光普照燿<br>　如軍那花及朗月　　過於珂雪與硨磲<br>　如是皎潔大光明　　除滅眾生諸罪暗<br>　目淨輝朗如青蓮　　常以慈顏顧我等<br>　怨親無二平等觀　　有情無情俱獲益<br>　舌如赤銅而廣長　　或覆面輪或大千<br>　應機流演大小乘　　普救世間諸有苦<br>　我今頂禮如來齒　　四十齊密白如珂<br>　四牙鋒利若金剛　　俱發光明濟群品<br>　我今禮佛真實語　　離諸虛誑綺言辭<br>　通達性相甚深文　　破暗除迷百千剎<br>　梵王帝釋護世主　　龍天八部及三塗<br>　如是蒙光苦惱除　　俱出輪迴生死海<br>　我佛雙[<a href='javascript:showpic("../fontimg/029685.gif")'>月*耑</a>]如鹿王　　行似牛王舉步穩<br>　下足登涉地面時　　山川大地俱震動<br>　我佛身相妙端嚴　　皮膚柔軟真金色<br>　一切世間無有比　　眾生見者無厭足<br>　佛於過去百千劫　　能捨一切利眾生<br>　俱令離苦出煩籠　　我今歸禮大慈父<br>　佛以法財施一切　　持戒忍辱精進修<br>　禪定智慧悉圓明　　我今禮佛無等智<br>　我佛無畏大師子　　能破無邊煩惱魔<br>　善療眾病悉消除　　我今頂禮滅三毒<br>　身口意業無塵染　　三界無著出水蓮<br>　梵音深妙如梵天　　迦陵頻伽聲莫比<br>　我今禮佛出三有　　常觀世界如幻化<br>　如夢如電非久停　　無人無我無眾生<br>　法本空寂無有生　　不能知悟隨輪轉<br>　垂慈廣為諸眾生　　方便隨機宣妙法<br>　大聖醫王眾所歸　　琲v老死憂悲惱<br>　如是普利諸眾生　　各令善逝人天路<br>　如是慈悲牟尼主　　常愍輪迴六道中<br>　如蟻循環無了期　　引彼愚盲得正路<br>　如是依法證菩提　　具法自在利世間<br>　如佛所說八正道　　聞者適悅生敬愛<br>　佛聲微妙過梵天　　巘達哩[<a href='javascript:showpic("../fontimg/004555.gif")'>口*縛</a>]緊那囉<br>　及諸天女美妙音　　非似佛聲多方便<br>　清淨語音功德普　　眾生隨類各得聞<br>　如是為乘趣菩提　　一一離凡得解脫<br>　種種上妙物供佛　　獲得最上人天福<br>　或為帝主或宰臣　　常受大富大快樂<br>　或作金輪王四洲　　具足千子及七寶<br>　琣璊Q善利世間　　一切眾生皆隨順<br>　或為護世或忉利　　或處夜摩睹史陀<br>　及至他化與梵天　　皆因供養諸佛得<br>　如是見佛及聽法　　俱能出離諸苦惱<br>　令彼不墮惡道中　　安樂寂靜無塵染<br>　佛能安住諸世間　　求福之者皆令福<br>　如是獲福長相續　　俱胝多劫不可盡<br>　最上微妙莊嚴剎　　眾生生者無塵垢<br>　身光照耀勝天人　　身口意業俱清淨<br>　成就種種功德相　　名聞流布諸世間<br>　天上人間俱敬愛　　彼人供養諸佛得<br>　我佛久離諸苦惱　　十方佛剎皆稱讚<br>　一切徒眾悉歸依　　無不愛樂慈悲相<br>　我今稽首人中尊　　湛然不動無為相<br>　令我獲證五神通　　住立虛空伸讚佛<br>　稽首無畏佛世尊　　無垢清淨出世間<br>　所有稱讚諸功德　　迴施人天成正覺　</p><p>佛告尊者護國言。爾時發光天子。於其中夜忽聞福光太子宮城之內有大哭聲驚愕憂惶。莫知凶吉。即時將諸臣從及其眷屬。來詣太子宮中問諸宮人。汝等云何夜來啼哭。時彼宮人即奏王言。福光太子。忽爾離宮莫知所止。憂懼悲痛是以啼哭。爾時發光天子。聞是語已足如蹋險。忽然躄地良久乃穌。從地而起心生憂惱。涕淚悲泣欲往千城處處尋覓。時愛樂城中護城聖賢。告於王言。彼福光太子往詣東方。禮覲供養成義意佛。時發光天子聞是語已。即將八十四俱胝宮人婇女。及百千那由他侍從眷屬。周匝圍繞往詣東方。至成義意如來處。到已。五體投地。禮世尊足。住立一面合掌向佛。以頌讚曰<p class='lg'>　稽首歸依功德海　　妙湛總持無等尊<br>　天龍八部眾所歸　　一切觀佛無厭足<br>　三十二相妙端嚴　　七寶嚴身世希有<br>　巍巍赫赫妙金山　　超出世間歸命禮<br>　過去難思俱胝劫　　修行供養俱胝佛<br>　深植德本廣無邊　　成就佛身妙色相<br>　布施持戒忍辱行　　精進禪定善巧便<br>　如是歷修勝行成　　色相圓明光照耀<br>　日月閃電摩尼寶　　帝釋梵王身色光<br>　如是等光對佛光　　一時隱沒俱不現<br>　佛身如現水中月　　變化隨機亦復然<br>　託夢乘象入母胎　　捨於睹史天王位<br>　佛身無相如虛空　　示生人世救群品<br>　初生七步帝釋隨　　天上人中為最上<br>　彼佛無法不了知　　亦無師學書自解<br>　而成寂靜三摩地　　救拔眾苦令解脫<br>　捨離父母及親眷　　出彼王城入深山<br>　俱胝天眾圍繞佛　　降伏四魔成正覺<br>　觀彼世間不究竟　　眾生沈溺處輪迴<br>　垂慈為彼轉法輪　　令離無常出苦難<br>　佛證寂滅清淨法　　成就福智及方便<br>　牟尼起化現身光　　如是佛相悉具足<br>　我禮牟尼無邊智　　我禮究盡法界法<br>　雖知幻化無去來　　垂慈普救諸含識<br>　善哉佛說菩提道　　引彼眾生得菩提<br>　如是正法我所求　　正法能度世間苦<br>　我佛常處三有中　　救療一切煩惱病<br>　以我稱讚佛功德　　迴向菩提及眾生　</p><p>爾時佛告尊者護國言。彼成義意如來。見此發光天子歸依讚歎信心堅固。求趣解脫。即隨王意而為說法。時發光天子聞佛所說。即於阿耨多羅三藐三菩提。得不退轉<p>爾時福光太子。見是父王歸依彼佛心生信敬。即詣佛前。合掌向佛而白佛言。如來應供正遍知。唯願世尊。往愛樂城受我飲食供養。時成義意如來。默然許之。受太子請時。福光太子。即告父王及諸眷屬。我今請佛。所有宮殿園苑及一切珍寶莊嚴之具。施佛供養。汝諸眷屬勿為障吝。異口同音起隨喜心。爾時父王及諸眷屬俱發聲言。願捨所有施佛供養我皆隨喜<p>爾時成義意如來。與諸苾芻恭敬圍繞。入愛樂城受彼供養。時福光太子。以五百千車上妙飲食。供養世尊及苾芻眾。復次福光太子。為佛及眾廣以七寶造僧伽藍。用無數摩尼寶網及傘蓋等四面嚴飾。復置百千床榻臥具。以妙衣服敷設其上。又於精舍左右。行布花果樹木流泉浴池。於其池中生奔拏哩迦花及優缽羅花等。復次於一一苾芻前。頭面作禮獻僧伽梨衣。日日三時亦復如是。經三俱胝歲晝夜焚修。亦不眠臥亦無疲倦。亦不沐浴洗濯香鬘塗飾。亦無瞋恚貪愛。乃至為法不惜身命。何況外財如佛所說如說而行。乃至成義意如來入於涅槃。爾時太子。以赤栴檀茶毘如來。於閻浮提內所有一切上妙名花。及諸花鬘。塗香粖香種種伎樂。於茶毘處供養舍利。爾時閻浮提內一切眾生。俱以香花飲食皆來供養。如是經百千歲<p>爾時福光太子。收佛舍利。以其七寶造九十四俱胝塔。俱以真珠羅網周匝嚴飾。又諸塔前豎立五百七寶傘蓋花果樹木及百千音樂。又一一塔前置百千燈盆。每一一盆中燃百千燈。如是供養至一俱胝歲。然後太子出家剃髮。為苾芻相。行頭陀行。持缽乞食伏斷煩惱。常行法施滿四俱胝歲。如佛所行無有疲倦。時愛樂城中護城賢聖。一切小王宮嬪眷屬及諸眾生。皆學太子出家剃髮修清淨行。時淨光天子。互相告言。一切小王及諸人民等悉皆出家。我等往彼承事太子。如供養三寶。爾時成義意如來所說。六十四俱胝法藏。福光苾芻悉皆受持通達無礙。如是福光苾芻已曾親近九十四俱胝百千那由他佛。於諸佛所一一供養無空過者。皆如成義意如來而無有異。爾時發光天子者。豈異人乎。今無量壽如來是。爾時福光太子者。豈異人乎。今我身是。爾時愛樂城中護城賢聖者。豈異人乎。今阿[<a href='javascript:showpic("../fontimg/041309.gif")'>門@(人/(人*人))</a>]如來是。佛告尊者護國言。一切菩薩摩訶薩。欲求阿耨多羅三藐三菩提者。應當學彼福光苾芻。遠離貪愛親近善友。修寂靜行勤供諸佛。不久當得阿耨多羅三藐三菩提。佛言護國。若復有人貪著利養。飲食衣服臥具醫藥。尊重稱讚。彼人愚癡則為我慢。破犯戒律虛妄不實。毀謗沙門遠離佛法。於身口意而不相應。唯有外相心不寂靜。無慚無愧。遠離佛剎遠離菩提。是故護國聞如是法。應如是知應如是學應如是行。不得親近惡友及利養等。爾時世尊而說頌曰<p class='lg'>　若人貪愛於利養　　遠離真實清淨行<br>　因斯退失佛菩提　　永劫沈淪生死道<br>　無慚無愧無知足　　常愛常貪矞曾<br>　不懼三塗苦惱侵　　猶言我具諸德行<br>　詐現寂靜住山間　　心於名利常牽繫<br>　眾人遠離如毒蛇　　長處輪迴無解脫<br>　若人不樂如來法　　輕賤具德苾芻僧<br>　永離天界墮惡道　　縱生人世墮八難<br>　俱胝劫數難值佛　　所說正法亦難聞<br>　剎那暫遇若依行　　彼人必證菩提果<br>　佛乘妙行德難思　　一切如來從此出<br>　若人厭離樂塵勞　　永失菩提無上道<br>　若人智慧及方便　　遠離一切諸過非<br>　愍救五趣諸眾生　　是人所行同佛行<br>　雖處深山寂靜處　　詐現清高為自身<br>　掩他行業談己能　　我常日誦俱胝佛<br>　若於行法生尊重　　不吝身命一心求<br>　如我所說真實行　　是人非遠證菩提<br>　大仙正法最上乘　　永得消除於熱惱<br>　如聞所行精進修　　畢竟速證無上道　</p><p>爾時世尊說此頌已。告尊者護國言。若諸菩薩於阿僧祇劫行五波羅蜜。不如有人於此正法暫得聽聞信解受持。如是功德勝前功德。百分不及一。千分不及一。百千俱胝分不及一。算數分不及一。乃至譬喻分亦不及一。佛說是經時。會中有三十那由他天人發阿耨多羅三藐三菩提心得不退轉。七千苾芻斷盡諸漏得無生忍。爾時尊者護國而白佛言。今此經典甚為希有。云何受持當何名之。佛言護國。此經名為大乘正法。亦名廣大清淨不空誓願福光居士歡喜菩薩行。如是受持佛說此經已。尊者護國及天人阿蘇囉巘達哩[<a href='javascript:showpic("../fontimg/004555.gif")'>口*縛</a>]等。聞佛所說皆大歡喜。信受奉行<p class='juan'>
佛說護國尊者所問大乘經卷第四</p>
</body></html>
