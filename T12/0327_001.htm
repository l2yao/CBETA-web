<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p><p></li><p><b>　　<A NAME="n26"></A>No. 327 [No. 310(25)]</b><p class='juan'>
發覺淨心經卷上</p>
<p><span class='byline'>　　　　隋北印度健陀羅國三藏闍那崛多隋言志德　譯</span><br><p>爾時婆伽婆復於一時。遊波羅奈城諸仙住處鹿野苑中。與大比丘眾足滿千人。復有五百諸菩薩眾。於其眾中。多有諸根未成熟者。有減少善根者。有諸業障者。爾時彼處諸菩薩中。復有諸菩薩。樂多世事。樂於談話。樂於睡眠。樂於雜業。樂於戲論。樂於染著。種種文詞散亂之業不合禪行。於諸善事嬾惰懈怠。破精進行忘失正念。無所能知常行亂行<p>爾時眾中有一菩薩摩訶薩名曰彌勒。在彼會坐。知彼眾中諸菩薩等有如是行已。即作是念。此諸菩薩減損道分。然我今者。應當發覺此菩薩等。令彼憶念發起道意。爾時彌勒菩薩摩訶薩作是念已。於日晡時從禪定起。往詣諸諸菩薩所。到已與彼諸菩薩。共相慰喻為作歡喜。令彼樂欲求聞法故。因而告彼諸菩薩言。長老汝等。頗於菩提分中不損減乎。彌勒菩薩作是語已。彼諸菩薩。語彌勒菩薩言。長老彌勒。我等道分唯有損減無有增長。何以故。然我等輩取住疑心。我等為當得作佛耶。不得佛耶。我等為當墮落法耶。不墮落耶。於諸善根為欲生耶。為不生耶。作於惡心。我等住取是相。作是語已。彌勒菩薩告彼菩薩眾言。汝長老輩。今可共往詣佛世尊如來應供等正覺所。然彼世尊。一切智見無礙解脫知見具足。巧知一切眾生心行。彼佛世尊量汝等行當為說法。時彼眾中六十菩薩。共彌勒菩薩往詣佛所。到已五體頭面禮佛足已。於地未起悲啼雨淚。其彌勒菩薩。頂禮佛足卻坐一面<p>爾時世尊告諸菩薩言。諸善男子。汝等應起莫啼莫歎勿生熱惱。汝等過去作此業障。汝等於時歡喜踊躍。罵詈毀辱破壞他人。不信業報不能分別業障纏繞不合善故爾時彼六十菩薩。偏袒右肩。右膝著地。向佛合掌而作是言。善哉世尊。我等業障願分別說。令我等輩自清淨心勿復更造。時彼菩薩作是語已。佛告彼菩薩言。諸善男子。汝等過去。於拘留孫如來教中出家學道。既出家已。住於禁戒於戒放逸。住於多聞於多聞放逸。於頭陀功德皆悉損減。於時有二法師比丘。汝於彼所誹謗婬欲。為多利養名聞因緣。於彼親友施主之家嫉妒慳貪。於二法師所親友檀越。汝復破壞離散。兩舌毀辱令生疑惑。不生信心信不具足說非善事。時二法師所有眾生。心生敬信隨順之者。令彼等輩斷諸善根作諸障礙。汝等以此業障緣故遂於六十二百千歲。墮於阿鼻大地獄中。復於四萬歲。墮於活地獄中。復於二萬歲中。墮黑繩地獄。復於八百千歲。墮熱地獄。復於彼處捨命已後還得人身。於五百世中生盲無目。以業障故所生之處一切闇鈍。忘失本心善根閉塞少於威力。眾皆棄捨痝Q欺陵。為人憎惡毀呰誹謗。常生邊地貧賤之處下種姓家。少利養少名聞。不為他人恭敬供養。亦不尊重。人所不喜眾所厭惡。汝等從此捨身命已。於後五百歲中正法滅時。還生於惡國惡人之處下種姓家。貧窮下賤被他誹謗。忘失本心不欲善根常有障礙。雖暫遇明還被翳闇。汝等於彼五百歲後。一切業障爾乃滅盡。於後得生阿彌陀國極樂世界。時彼如來方授汝等阿耨多羅三藐三菩提記<p>爾時彼等六十菩薩乘富伽羅等。既聞此已捫淚恐怖毛豎。合掌向佛而作是言。世尊。我等從今若於菩薩乘富伽羅所。若生瞋恚過失。而復更造自餘業障。我等今日於世尊前皆悉懺悔。世尊。我等今者於如來前發實誓願<p>世尊。我等從今日已。若於菩薩乘富伽羅輩。於犯罪之中發覺言說。我等則為欺誑如來。世尊。我等從今日已。若於行菩薩乘富伽羅所。戲弄惡賤而輕慢者。我等則為欺誑如來。世尊。我等從今日已。若於行菩薩乘富伽羅所。而起我慢說彼惡事若實若虛。我等則為欺誑如來<p>世尊。我等從今日已。見菩薩乘富伽羅者。若在家若出家。受五欲果報富樂遊戲娛樂。見是事已生不信心。取彼過失不生敬心不作師想者。我等則為欺誑如來<p>世尊。我等從今日已。於親友家乞丐家因緣。行菩薩乘富伽羅所。若逼切身心者。我等則為欺誑如來<p>世尊。我等從今日已。行菩薩乘富伽羅所。出不喜聲及罵詈聲。我等則為欺誑如來<p>世尊。我等從今日已。於晝三時及夜三時。一切菩薩乘富伽羅所不禮拜者。我等則為欺誑如來<p>世尊。我等從今日已。為護此受故若身若命而不捨者。我等則為欺誑如來<p>世尊。我等從今日已。若聲聞乘若辟支佛乘富伽羅所。若起勝念自大非彼。我等則為欺誑如來<p>世尊。我等從今日已。於遊行時。若不作卑下心。如旃陀羅及如狗犬。若不作如是行者。我等則為欺誑如來<p>世尊。我等從今日已。若自稱譽毀謗於他。我等則為欺誑如來<p>世尊。我等從今日已怖瞋鬥故。若不離彼去百由旬猶如風吹者。我等則為欺誑如來<p>世尊。我等從今日已。於持戒者我應敬念。若多聞者。若頭陀功德及省事者。并餘功德若不讚說。我等則為欺誑如來<p>世尊。我等從今日已。若不覆藏己之功德開示己惡。我等則為欺誑如來<p>爾時世尊。讚彼六十行菩薩乘富伽羅言。善哉善哉。諸善男子。汝等善說此諸誓願。能自發覺善作是願。汝等如是住者。當盡一切業障。當得善根淨<p>爾時世尊復告彌勒菩薩摩訶薩言。彌勒。若有菩薩欲淨業障當作是願<p>爾時彌勒菩薩摩訶薩。復白佛言。世尊。頗有善男子等護持此願。當得滿足不退轉不。佛告彌勒。有諸菩薩受行是願。彼善男子善女人。寧捨身命不缺此行亦不退捨。爾時彌勒菩薩復白佛言。世尊。行菩薩乘富伽羅等。具足幾法。於後五百歲法欲壞時。無損無害而得免脫。爾時佛告彌勒菩薩言。其具足有四種法。於後五百歲法欲壞時。不損不害而得免脫。何等為四。不求他過。於菩薩乘富伽羅所。有犯罪處而不發覺。於善友家及施主家。不生吝惜捨離惡言彌勒。是為行菩薩乘富伽羅等具足四法。於後未來五百歲時。不損不害當得免脫。爾時世尊欲重宣此義。而說偈言<p class='lg'>　莫於他邊見過失　　勿說他人是與非<br>　不著他家淨活命　　諸所惡言當棄捨　</p><p>復有四法。行菩薩乘富伽羅等。後五百歲法欲壞時。比丘壞時。無損無害而得免脫。何等為四。所謂不相應眾生應當棄捨。遠離大眾。常修蘭若。降伏己身與此相應彌勒。行菩薩乘富伽羅等具四法者。於彼後時五百歲中法欲滅時。能於自身不損不害安隱解脫。爾時世尊而說偈言<p class='lg'>　棄捨眾鬧極遠離　　無法比丘勿親近<br>　當修蘭若佛所讚　　不著利故得涅槃　</p><p>是故彌勒。菩薩於後五百歲時。欲自不損不害。而得解脫一切業障。欲得免者勿親穢鬧。應住蘭若空閑園林。離不相應諸眾生等。常自省察莫求他過。愛樂默然當與般若波羅蜜相應。於諸眾生起慈愍心。而為說法勿求恩報<p>爾時世尊復告彌勒菩薩言。善男子。法施有二十功德。不求果報。不著利養及與名聞。而為說法。何等二十。得正憶念。得勝妙趣。得好正意。得強志力。得多智慧。覺悟出世般若波羅蜜。當得少欲。當滅瞋恚。當滅愚癡。一切諸魔不得其便。諸佛護念。非人守護。諸天與力。一切冤家不得其便。凡所親友無人能壞。凡所出言人必信受。得無所畏。凡有行處痡`歡喜。智者讚歎。所行法施甯陞L念。彌勒。是為法施不求果報得二十功德。棄捨利養及與名聞。衣服飲食無所希望。饒益為首常行法施<p>復次彌勒。菩薩復有二十種功德不求果報。菩薩為他行法施時。不著利養名聞。饒益為首數行法施。何者二十。彼未生辯才則能令生。生已不失。得陀羅尼。當得密動。不用多力廣益群生。少用功力多所利益。於眾生邊恭敬尊重常應供養。當得身密。當得口密。當得意密。超越惡道及諸恐怖。於命終時心得歡欣。如法正說能伏他論。具大威德勝人敬仰。況餘凡庶。諸根成就無能及者。深心具足得舍摩他毘婆舍那。能行難行精進不減。守護正法速能超度不退轉地。一切行中得隨順住。彌勒。是名復有二十種功德。菩薩法施不求果報。不著利養及與名聞衣服飲食。饒益為先數行法施。彌勒。汝觀未來後五百歲中。有幾所無智菩薩乘富伽羅等。行法施時望報歡喜非不望報。彼作是心為他說法。增多親友及乞丐所故行於法施。又作是念。云何當令出家在家生淨信心。供養於我衣服飲食臥具湯藥所須。以是緣故為他說法。彌勒。譬如死蛇死狗及死人等。其實臭穢可惡膿爛不淨。眾人厭惡捨離遠去。如是如是。彌勒。於後末世諸法師等。唯求果報為他說法。若無財利厭惡生苦。疲倦捨去我等無利。如此法施無有利潤。既不與我衣服飲食臥具床鋪。作如是念。我何因緣於中疲苦。彼人為重供養承事己身。畜於侍者及弟子等而不為法。都無利益他人之事。而口詐現如是慰喻教導眾人。我有慈悲如法攝眾。不為財利為利益故。至彼城邑聚落王家。為成熟眾生故。彼雖作是語。心常唯為衣服飲食臥具湯藥等事。彌勒。我不說彼求財物者法施清淨。何以故。夫求報者法不平等。彌勒。我不說彼希望報者成熟眾生。何以故。若自未成熟能成熟他無有是處。彌勒。我不說重承事愛供養身。攝取種種物者為利益他事。何以故。為承事者唯為身樂故。不能攝眾建立修行故。彌勒。我不說詐稱善者為住蘭若。彌勒。我不說薄福人者為少欲行。彌勒。我不說追求好飲食者為行乞食。彌勒。我不說少利養者為知足行。我不說求好衣服者為持糞掃衣。我不說道俗不識而獨住者為不雜行。我不說好諂曲者值佛興世。我不說求他短者能與法合。我不說多瞋怒者為戒聚清淨。我不說我慢貢高者為多聞。我不說好朋黨者為持律師。我不說威儀濁者為善敬說法。我不說多綺語調弄者為善說法師。我不說染著家者為清淨梵行導師。我不說求福田施者為不希報。我不說求報恩者以為善攝事。我不說求利養名聞者為內心清淨。我不說無信多分別者以為出家。我不說信他教者為好持戒。我不說不尊重者以為聽法。我不說著世典咒咀者以為愛法。我不說不信空者而得解脫。我不說染著者以為修行淨。我不說染著行者為滿菩提分。我不說住所得者以為證智。我不說羸弱者為忍辱滿足。我不說無人觸者為忍力鎧。我不說本性少煩惱者為戒清淨。我不說多語者為依教行。我不說樂言語者以為一心。我不說樂作世業者為法不減少。我不說內心淨者當墮惡趣。我不說依智行者以為雜行。我不說方便相應行者以為諂曲。我不說不求名利者以為妄語。我不說無戲論者以為謗法。我不說喜護正法者為愛身命。我不說恐怖行者為發精進。彌勒。如是等種種諸過諂曲顛倒貪恣等。於未來世五百年後。菩薩乘輩住此惡行當須護之。爾時彌勒菩薩摩訶薩白佛言。世尊。唯此六十菩薩。於未來世五百歲後有諸業障。為當更有其餘菩薩耶。佛言彌勒於五百歲後更有其餘菩薩。當為業障所纏。其中亦有能盡業障或增長者。復次彌勒。於彼時此五百菩薩眾中。當有二十菩薩。於未來世能少有業障微細業障。後五百歲。當生村落城邑險難國土大豪姓家。聰明多智巧解方便。心意調柔多有潤澤。利益弘廣端正可喜。巧妙辯才覆藏己德。住在頭陀功德之行。已於無數億劫阿僧祇。集聚阿耨多羅三藐三菩提。護持正法棄捨身命。在蘭若處遠離聚落。不求名利常樂精勤。入眾生行善能言論。通達世典少聞多解。於毘婆舍那悉能巧知。具得辯才善能分別。隨問能答與義相應。得無礙辯才。或復有得無盡陀羅尼者。為四部眾演說法時。佛威神力故佛住持故。於如來所說修多羅。祇夜。受記。伽陀。憂陀那。尼陀那阿波陀那。伊帝越多伽。闍多迦。毘佛略。阿浮陀達摩。優波提舍。能自辯說。彌勒。彼時二十巧方便菩薩。從阿闍梨和上等邊。受此法本無量百千修多羅句。皆悉誦持解說。以誦持此法本故。彼善男子。於諸辯才心無疑悔。攝受而住。復次彌勒。於彼時中復有無方便菩薩。若在家俗人若出家入。於彼持正法者教法行者。真實行者。彼諸法師邊所說法教。悉不受持欺誑調弄。汝等自造此法。所說法句非如來說。汝等隨自意集作此文飾。迭相繫縛。我等於此法中不生敬重。不生信樂難遭之想。彌勒。於彼時中多有眾生。誹謗此法破壞此法不受此法。猶如伎兒調戲之法與彼同行。是諸比丘不依修多羅。不依毘尼演說法句。汝等莫生敬信希有之心。此非正法也。彌勒。彼等癡人。不知所有一切善言皆是如來所說。彼諸人等為魔所持。當生誹謗彼諸法師所說之法。當作謗法業因緣。以作謗法業因緣故當墮惡道。是故彌勒。若欲護正法菩薩。當作方便覆藏己德。於種種有行眾生應須護持。勿令彼等生障礙想<p>爾時彌勒菩薩摩訶薩白佛言。希有世尊婆伽婆。於彼時中菩薩乘人。無有智慧不求辯才。而於人法不能生信。乃於誰邊求生善根。當求陀羅尼以自護。若不如是。於彼持法諸法師邊。起於誹謗生於穢污。世尊。譬如有人渴欲飲水。若至泉池若陂若井。未飲其水先擲糞穢置中。擲糞置已還欲飲水。聞水臭穢憎惡不飲。不說自污因緣反說彼過。奇哉此水甚大臭穢。自過不曉而與彼水作其過咎。如是如是。世尊。彼癡人輩長夜求法欲察法行。先於人法求其過已。還從聞法憎惡法師及所說法。如彼癡人嫌惡泉池陂井泊等。持法比丘應如是知。若復有人能說是法。當知皆是佛威神力。如是世尊。於五百歲後有無智菩薩。而污彼法及持法比丘已。還於其邊欲飲法味。彼不自覺己之過惡。當復調弄彼等法師。於眾人前說其過咎。起染污已覓其過失。生厭想已便欲捨離<p>爾時世尊讚歎彌勒菩薩言。善哉善哉。彌勒汝善說此言。若能不求他過失短者。當知己不離一切過惡。彌勒有四因緣一切辯才。諸佛所說應如是知。彌勒。復有四因緣當知四辯。即一切諸佛如來所說。毀呰一切諸佛而不許可。彌勒。何者四辯因緣。當知諸佛所說。彌勒。其辯者義具足非不義具足。法具足非不法具足。當盡煩惱不增煩惱。說涅槃功德示生死過惡。彌勒。是為四辯。當知諸佛所說。彌勒。若有比丘比丘尼。優婆塞優婆夷。與此四辯和合相應能辯說者。若善男子若善女人。於彼人邊當如佛想。作教師想而聽法義。何以故。彌勒。彼所有說者。當知皆是如來所說應如是見。彌勒。若有謗此四辯言非佛說。不生尊重恭敬之心。憎嫉人故彼即誹謗一切諸佛所說辯才。誹謗法已作滅法過業。作滅法行已墮於惡趣。是故彌勒。若有信心善男子等。欲得遠離滅法業障因緣者。不可以憎嫉人故而憎嫉於法。不可以不愛人故於彼法邊不生愛心。彌勒。何者辯說。為諸佛毀呰而不許可。彌勒。或有辯說。無有利益。不依實法。增長煩惱。不盡煩惱。增長生死。不讚涅槃功德利益。彌勒。如此辯者。一切諸佛之所呵責。一切諸佛而不許可<p>爾時彌勒菩薩白佛言。世尊。若有辯說增長生死非佛辯才。云何世尊說諸煩惱。為諸菩薩而作利益。亦復讚說生死流轉。滿足菩提分法耶。世尊。如是辯者豈非如來說乎<p>佛告彌勒言。於汝意云何。此煩惱為滿菩提分故。為作利益諸菩薩故說者。復當說讚歎受生死流轉。然此事為當合義。為當不合義。為當合法。為當不合法。答言世尊。若有正言者言合義合法。若有此語者是名正言。佛言彌勒。以是義故。汝當知一切佛所說皆是佛辯。應如是見。若有所說言諸煩惱。滿足菩提分故。為菩薩說當作利益。讚歎取生死流轉者。為利益菩薩故。所以者何。彌勒。被煩惱菩薩應如是見。此菩薩不犯此煩惱罪。以於義自在。以於法亦得自在故。此是諸菩薩善巧方便。於彼處非是聲聞辟支佛地。彌勒。若有煩惱無有利益。不滿菩提分因緣。不為善根門因。於中彼菩薩不應惜身命。亦不得隨彼煩惱。所以者何。彌勒。得智力菩薩別有攀緣者。見有煩惱別著有為者。彌勒菩薩復白佛言。世尊。如我解佛所說義。若有菩薩。不欲造業障欲盡業障。不缺不損欲解脫者。彼於未來世三摩耶時。應當信菩薩行。當須思惟。莫求他過。常求功德之事。求真正處。佛告言。如是如是。彌勒。其菩薩於後世時應當思惟。於菩薩行應知方便。所以者何。方便智行菩薩。善巧方便難可得知。彌勒。譬如須陀洹人。於凡夫行中現其須陀洹地。別於凡夫別患。彼欲過瞋癡諸凡夫等當墮惡道。還彼諸過惡諸聖聲聞不墮惡道。如彼證知故。彌勒。如是如是。智行菩薩污染習迷未盡故彼別有地。初行菩薩別有地。所以者何。其心不住於諸使。而諸凡夫染著諸使。愚癡因緣不能巧知解脫之處。彌勒。智行菩薩雖有重罪。以智力故當盡如灰。亦不因彼墮於惡道。彌勒。譬如熾火將大木薪擲置其中。如是數數擲中。其火轉增熾盛不滅。如是如是。彌勒。智行菩薩智火熾盛時。將有為煩惱擲智火中。如是智火熾盛而不能滅。以智力故。彌勒。以是汝應當知。智行諸菩薩其行難知。爾時彌勒菩薩白佛言。世尊。初行菩薩未得智力者。捨家出家者。何等諸法當須捨離。何等諸法當須親近。若親近彼菩薩未生智力令生。已生者令增長不減。佛言彌勒。其初行菩薩捨家出家未得智力者。雖捨資財供養之事。應須觀利養名聞諸患。應疾須捨世間言話。須觀世間言話過患。應捨樂多說。應觀多說過患。應捨樂睡眠。應觀睡眠過患。應捨樂作諸業。應觀世間諸業過患。應捨樂戲。應觀樂戲過患。然彼捨利養名聞已。應須行少欲知足。應須親近少欲知足者。捨世言話已。應須親近樂獨行者。捨多言話已。應須觀真實義。捨睡眠已。初夜後夜長須驚覺。捨樂造業已。當須親近出世之法。捨戲樂已。應須修習樂無眾生慈。彌勒。初行菩薩捨家出家。未得智力者欲得智力。如是等諸法應須捨離。如是等諸法當須親近。彌勒。彼初行菩薩捨家出家。未到智力者。未捨利養名聞時。未親近少欲知足時。若未生智力能令生。若已生能令增長者無有是處。未離世間話。未親近獨行。不捨離樂睡眠。初夜後夜不近驚覺樂習作業。於此時中不能修習出世間法。不捨嬉戲。不親近無眾生慈想。未生智力令生。生者令增長無有是處。彌勒。是故若有菩薩欲生智力。彼菩薩應捨諸法當捨者。應須修習諸法當習近者。所以者何。彌勒。智從因生。無因智不可生。因不和合不可易得生。爾時彌勒菩薩白佛言。世尊。云何菩薩。當觀利養名聞過患。何者是利養名聞諸患。菩薩觀時。當樂知足而無有悔。佛告彌勒。菩薩於中當觀利養不令生欲。作如是觀。因利養故生欲損自己行。心生瞋恨諸患。應當觀利養生癡愚生我慢故。當觀利養生妒嫉故。當觀利養生妖幻成就愛味故。當觀利養生諂曲故。當觀利養離四聖種故。當觀利養無所羞愧。一切諸佛不許可故。當觀利養生於我慢貢高。尊者邊不生愛敬。一切人所不記錄故。當觀利養是助眾魔。一向放逸根本故。當觀利養摧折諸善根。猶如雨雹故。當觀利養多諸雜穢故。當觀利養失知識朋友家故。當觀利養能生愛憎及憂惱故。當觀利養亂正念處多污染故。當觀利養令白法羸弱缺正勤故。當觀利養最有障礙不得諸神通故。當觀利養欺[<a href='javascript:showpic("../fontimg/035597.gif")'>言*罔</a>]。各說不善事故。當觀利養多有分別思量造業故。當觀利養遠離諸樂。失禪定三摩跋提故。當觀利養猶如婬女。智慧寂靖遠離故。當觀利養墮地獄餓鬼畜生等惡道。如提婆達多優陀羅迦聞行故。彌勒。菩薩應當如是觀察利養。觀察利養已。如是觀時。意樂少欲能無有悔。所以者何。彌勒。少欲菩薩無有如是等諸過患。當為諸佛法器。不隨出家及在家之所欺慢。能無恐畏得清淨信。一切惡道皆無恐怖不被降伏。遠離一切愛味。離諸魔境當得解脫。一切諸佛所歎。天人所愛念。不染著諸禪定親近故。當生歡喜離於諂曲。當不放逸觀五慾諸患。如出言不異住於諸聖種性梵行者常觀。彌勒。智者菩薩觀如是諸功德。當應須遠離利養名聞。正心住於知足。應當滅一切貪欲。作是語已。彌勒菩薩白佛言。世尊。菩薩云何觀於世間言說過患。何者是世間言說諸患。然菩薩觀已樂獨行然無有悔。佛答言彌勒。世間言說有二十種諸患。應當須觀。菩薩觀時樂獨行。何者二十。不護身行。不護口行。不護意行。當有雜欲行。多有瞋恚。多有愚癡。彼於世間多有言說。於出世間減損言說。親近不敬法。遠離正法。魔得其便。當行放逸。令向放逸。多有分別。觀減於多聞。當不得奢摩他毘婆舍那。當速成非梵行。於信佛中減。於信法僧減。彌勒。此等二十諸患世間言說。若菩薩觀如是等已。樂獨行而不疲倦。爾時世尊。欲重宣此義。而說偈言<p class='lg'>　捨戒遠離於寂靜　　若有喜樂世間話<br>　彼雜染著向破戒　　復有如是諸過患<br>　調戲多笑及分別　　彼有如是世間話<br>　當有雜行無攝撿　　若作世間親近話<br>　愚癡世間樂智法　　無智損減上談話<br>　增長放逸饒分別　　若作世間親近話<br>　此亦不增於多聞　　不合言說彼生樂<br>　痡`減損諸禪定　　獨坐世間心思惟<br>　世間思惟何有定　　不得寂定無正觀<br>　是故彼無勝梵行　　若作親近世間話<br>　彼於佛邊無敬心　　亦於聖僧不崇仰<br>　捨彼最上最勝法　　若當親近世間話<br>　我昔捨身數千分　　為求無上菩提緣<br>　不曾厭離聞正法　　彼等當捨不勤劬<br>　不樂男女及婦妾　　我昔捨位及資財<br>　為於一偈四句故　　智者何故不聞法<br>　一切一切處當捨　　亦不和合染語言<br>　彼於勝法無娛樂　　難得百劫成就者<br>　欲當解脫修功德　　莫問世間所作者<br>　不為自利無涅槃　　若有所問為衣食<br>　以此為勝可稱讚　　若見比丘言善來<br>　為汝設座汝來坐　　各各當話於法事<br>　善得難得人身已　　汝頗增長白法不<br>　讀誦及諸禪定中　　比丘應作如是問<br>　如來涅槃去已後　　當有法教破壞毀<br>　有諸比丘無威儀　　愛樂眾中捨蘭若<br>　利養錢財衣服等　　晝夜痡`共論說<br>　睡眠不動於夢中　　見於耕犁及苗稼<br>　此等凡夫知失已　　向於惡道三趣生<br>　當生歡喜踊躍已　　應住樹林如犀牛<br>　住於蘭若求樂故　　於時勿見他過失<br>　我是最勝眾第一　　應當莫生如是心<br>　此是憍慢放逸本　　如是比丘莫輕賤<br>　次第於此法教中　　不可一時即解脫<br>　雖見比丘破禁戒　　但信諸佛法及僧<br>　於彼莫求他過患　　此為彼作解脫因<br>　難攝諸欲及瞋恚　　於中自在莫放逸<br>　諸法熏修未得時　　莫以破戒棄捨彼<br>　若息勤心不精進　　此最名為不進者<br>　修勤不見他過失　　思惟正道脫苦故<br>　是故比丘欲求德　　應須當捨非法語<br>　勤劬歡喜踊躍已　　猶如犀牛住空閑　</p><p class='juan'>
發覺淨心經卷上</p>
</body></html>
