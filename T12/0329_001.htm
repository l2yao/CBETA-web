<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p><p></li><p><b>　　<A NAME="n31"></A>No. 329 [Nos. 310(27), 328]</b><p class='juan'>
佛說須賴經</p>
<p><span class='byline'>　　　　前涼月氏國優婆塞支施崙譯</span><br><p>聞如是。一時世尊。遊於舍衛祇樹給孤獨園。與大比丘眾俱千二百五十人。菩薩五千人。爾時世尊。遊近舍衛大城。為國王大臣梵志長者及諸細民。供養世尊給所當得。爾時城中有極貧者名曰須賴。信佛法眾奉持五戒修行十善。奉行慈心終不起心。於一切眾生。行於悲心志不疲極。行於喜心常樂正法。行於護心苦樂不動。堅固無上正真道心。以方便善欲度人故。居舍衛城示現極貧<p>於是釋提桓因。以天眼淨徹視於人。見舍衛城中極貧須賴。執堅固德善行純備心無恚怒。執志堅強無有瑕穢。坐起經行不失威儀。出入周旋常懷等行。飲食坐臥常懷等心。左右睡寐已皆除盡。少欲知足易充易可。損於利求利衰毀譽心不傾動。至心堅固離於貢高。攝持謙順心靖純淑。質直善說言信不華。奉八關齋知節少食。普城所敬無有厭足。諸造見者與之說事莫不歡喜。食節衣麤。又致供者讓而不受。樹葉為器茅草為席。衣食之餘輒以轉施無所藏積。清淨潔白離於求業。於一切生無所志願。常以晝夜各三詣佛。如來常開閉瑕容其。禮拜供養諮受法言。若其須賴欲詣佛時。若干百人常從與俱。若其須賴所遊居處若行若住若坐若臥。其地界分無有空閑人眾圍繞<p>於是釋提桓因取心念言。如是族姓子。淨戒淳淑善行威儀。恐子將奪我處。當下試知審求何道。於是釋化作數人住須賴前。罵詈須賴言不順理。又以瓦石刀杖加害。於是須賴以其忍力專行慈心不瞋不恚。於是釋提桓因。復化作人住須賴前。謂須賴言。唯然須賴。如是人等罵詈無限言不順理。又以瓦石刀杖加汝。若仁見聽為汝殺之。須賴答言。莫說是語。所以者何。不善讒人者殺生之報。正使彼等刀割我身[<a href='javascript:showpic("../fontimg/039357.gif")'>邱-丘+石</a>]如跋跙樹。尊尚不發惡意加於彼等。所以者何。一切諸法報應有二。種善者生善道。種惡者墮惡道。以是故我不敢恨彼。況欲斷彼命。於是須賴。說是偈言<p class='lg'>　其種於苦者　　必生獲苦果<br>　其有種恬者　　必生得恬果<br>　如此報應者　　是知為現事<br>　惡者報應苦　　善者報應樂<br>　是故不當三　　為惡身口心<br>　是故有智者　　不當以勸人<br>　當常行三善　　於是身心口<br>　常以此勸彼　　若人樂善者　</p><p>於是釋所化人不能動須賴。於是捨去。於是釋提桓因。於須賴前化作七寶金寶現須賴前。復化作眾人。住須賴前謂須賴言。取是金寶可用布施亦可作福。可以作服飾臥具。亦可好衣亦可美食。云何守是貧行。須賴報言。前之惡行。諸仁者。我之此報令我如今貧鄙。然不能守是貧。當犯不與取也。惟須賴。宜可樂活盡壽。何為乃遠慮後世之報以為言說。須賴報言。諸仁者。是為愚法。夫見法者慮是重報。能慮重報者。是則為明達。不明之士。慳貪他有犯不與取。能離慳貪則為明智。夫不智者貪得多積以護身命。無所護慮則為明達。於無常有常想。於苦有樂想。無我有我想。不淨有淨想。如是者犯不與取。觀無常計苦計空計不淨者。是則為明智。計吾我猗居家。是者犯不與取。不計我不犯他。如是輩則明智。無先飽不知足。如是輩犯不與取。先飽知足是則明智。不淨戒者犯不與取。其淨戒者是則明智。不見報應愚癡之士犯不與取。見報應者是則明智。夫饕餮者犯不與取。不饕餮者則為明智。圖他所有貢高躁擾犯不與取。讓一切有則為明智。當於是時則說偈言<p class='lg'>　伏藏至千億　　彼不聞捨心<br>　如是世之貧　　是則非明智<br>　家無一食儲　　而有捨施心<br>　如是為大富　　明智者所歎<br>　聖賢善顯現　　而能不為惡<br>　愚歎加嚴飾　　為惡則不顯<br>　願為智所罵　　不為愚所歎<br>　愚者歎於惡　　明者歎於善　</p><p>天所化諸士。不能令須賴犯不與取。於是釋化已為長者形。持名上寶價直百千。住須賴前。謂須賴言。我於王波斯匿前有所諍訟引仁為一證。以寶相與。願仁為我證。須賴謂言。仁者莫作是說。我不能以不知故而作妄言。何以故。妄言人者。為自欺身亦欺他人。欺諸聖賢。妄言人者。令人身臭心口無信令其心惱。夫妄言人者。令其口臭令身失色天神所棄。夫妄言人者。亡失一切諸善本。於己愚冥迷失善路。夫妄言人者一切惡本。斷絕善行閑居之本。於是時說此偈言<p class='lg'>　夫口臭穢者　　妄言者語時<br>　忘失清白法　　意志多妄誤<br>　為護己諸神　　聖賢所欺誤<br>　彼士常羸疲　　夫喜妄言者<br>　諸惡之根本　　斷善本於彼<br>　必當趣惡道　　夫妄言人者<br>　若以滿天下　　金真珠相與<br>　夫守持法者　　不為之發言　</p><p>釋提桓因。不能使須賴妄言便捨去。於是釋提桓因。謂阿須倫女首耶日行王女。識乾執樂第一夫人法。汝等詣國貧須賴動其閑居。試知為審離欲為故服欲不耶。於是首耶阿須倫女日行王女。識乾執樂第一夫人。於冥夜靜時。於須賴所止地之分界。行詣於彼說溫暖甜辭。與須賴言。起仁者。我等故來相事且觀。須賴。我等形容之嚴好。塗栴檀香瓔珞被服。鮮明適在盛時視此。須賴。以汝之福故得我等執事。須賴視已便作是說。汝等盡是地獄餓鬼畜生行事。非天人之執事。又觀汝等身如幻化之自然。觀汝等之形聚沫泡之相。栴檀香之塗我觀其如是。審諦法聚會不淨向所嬈服嚴淨。見如是幻化所作。心之躁疾合會愚。所觀無常散滅法。以己福觀汝等行趣地獄類。所以失志六不護己志欲何不明不淨者。是則貪於欲。附臭處者。是則貪於欲。附穢惡者是則依於欲。純荷諸苦者是則貪於欲。謂貪欲樂者是則附於欲欲。入地獄者是則附於欲欲。入畜生者。彼則附於欲欲。入餓鬼者。是則附於欲欲。親惡人者。是則附於欲。不成就貪者。是則附於欲。鬥諍怨訟會者。是則附於欲欲。被繫閉者。是則附於欲。顛倒之所生增益愛結者。是則附於欲。狂悖迷惑者是則附於欲。醉亂闇冥者是則附於欲。不善之所近善之所捨離。一切諸不善之所纏縛者。是則附於欲。迷失徑路者是則附於欲。修行不善者是則附於欲。羸劣奪人力者是則附於欲。雲之所覆者是則附於欲欲。近鬼魅者是則附於欲欲。近返足鬼者。是則附於欲欲。近牛驢狗豬駝象羖羊豺者。是則附於欲欲。近非人者是則附於欲欲。離戒聞施者是則附於欲。放捨閑居者是則附於欲。專惑專冥專益勞塵。專損減於無上道者。是則附於欲。當於是時便說偈言<p class='lg'>　臭穢不淨者　　欲腐亦如是<br>　專苦不附樂　　獄鬼畜生處<br>　與不消者會　　欲醜亦如是<br>　處非法之處　　諍訟與怨惡<br>　繫縛之縛者　　顛倒之所生<br>　愛欲所增益　　從是所生者<br>　是則附於欲　　迷惑之所惑<br>　和協與同塵　　是則附於欲<br>　燒然之景熱　　合會成眾惡<br>　毀滅於眾善　　諸惡之根元<br>　如雲之所蓋　　附欲亦如是<br>　鬼魅之同處　　反足亦如是<br>　形色之所惑　　視欲亦如是<br>　牛羊狗犬豬　　駝象羖羊豺<br>　附欲之所親　　離於一切法<br>　或聞施鬥靖　　零落附於欲<br>　專惑增勞塵　　損減無上道<br>　是則附於欲　　欲脫者離色<br>　如汝滿天下　　妙容勝汝等<br>　不能污吾意　　諸功德備悉　</p><p>首耶阿須倫女日行王女。識乾之夫人。不能動須賴皆捨而去。詣釋提桓因。詣彼已勿疑也。天帝彼已見諦無復女色。彼已離於欲。普於世無著。於是釋提桓因。益增驚恐衣毛為豎。無疑也族姓子。必從於我生。於是釋提桓因。自往詣須賴。已住須賴前。叉手說偈言<p class='lg'>　發何願仁者　　汝行如是法<br>　閑居清白戒　　日月釋梵帝　</p><p>於是須賴。說偈答言<p class='lg'>　日月釋梵帝　　三界之上業<br>　此皆無常存　　如幻之示現<br>　云何明智者　　當著三界耶<br>　所可無生長　　亦無老病死<br>　亦無有憎愛　　所處平如秤<br>　願普安一切　　成佛覺未覺　</p><p>於是釋提桓因。即歡喜踊躍。善心生焉。勸仁普慈心。如是之言說。善哉當成就。如是無上願。速降伏眾魔。雨於甘露法。為行眾生故。必成世普愍於是國貧須賴。彼於異時。行於舍衛大城之中。便於城中。得先時人瑞應天金之珠價直普世寶。於是國貧須賴。提持珠已便舉聲。令於舍衛諸仁者。於是城若有極貧者。當以是直普世之寶而惠與之。彼時有舊長者居家貧者皆走馳詣。我等極貧以寶見惠。又復餘人數百之眾。亦從乞寶我等極貧。須賴答。汝等不貧。所以者何。於足舍衛大城之中有一極貧者。當以是金珠寶而惠與之。諸人答言。於是城中有誰極貧。答言。王波斯匿是極貧者。當以是寶而惠與之。諸人答言。止止須賴莫說是語。所以者何。王波斯匿者。豐富大財其業周普倉藏盈積。於是國貧須賴。於大眾前。便說偈言<p class='lg'>　財業雖豐廣　　而不知充飽<br>　大海尚可滿　　是貧終不足<br>　若增益貪求　　展轉無休息<br>　現世及後世　　如是貧無智　</p><p>於是國貧須賴持是金珠已。與諸大眾圍繞周匝。詣王波斯匿。當於爾時王波斯匿。以財寶故收上族姓子五百長者。為之設罪欲薄其財義。於是國貧須賴。持是金珠詣王波斯匿。詣已便謂王言。我行舍衛大城之中。得往古人瑞應金珠價直普世。大王。我便生意。欲以是寶與極貧者。以是故大王。如我所憶念是城中惟王極貧。善哉大王唯受是寶。於是王波斯匿便有慚顏。謂國貧須賴言。我貧於汝耶。於是國貧須賴。於大眾前。為王波斯匿。便說偈言<p class='lg'>　夫以貪縛者　　增業而不飽<br>　為王造損耗　　熱己亦熱彼<br>　不顧於後世　　無德不計死<br>　如是不貪耶　　以法故明者<br>　善立成大慈　　不成長塵勞<br>　知足無所欲　　彼貪不復生<br>　若見於眾生　　即生大悲心<br>　以是無怨嫌　　如是富大財<br>　善處閑居士　　貪富貴之士<br>　如不獲於法　　於下貧眾生<br>　一切從眾邪　　好於女色樂<br>　不顧當來世　　王如是貧者<br>　已屬於女人　　其信清不濁<br>　戒禁淨無瑕　　性和懷慚愧<br>　捨決常安住　　聞法從聖賢<br>　往往慧入心　　後世捨惡趣<br>　如是不貧士　　以法自校飾<br>　手終不捨施　　身壽業不要<br>　不從道趣要　　壽或於世行<br>　或猶如醉象　　如是之貧士<br>　無有志性故　　若有信佛寶<br>　法寶敬聖眾　　身命業不要<br>　不要易取要　　不恚亦不愚<br>　立志樂不惑　　如是士不貧<br>　明智者所敬　　必性無飽足<br>　夢燒不捨步　　眾流無充足<br>　晝夜流入海　　日月無充飽<br>　周行於四域　　王貪無終飽<br>　積財不飽終　　大王火性者<br>　不求燒草本　　此是其常數<br>　亦如是大王　　於三無所燒<br>　王富貴無常　　其喻如草露<br>　誰當願求王　　聞如是說者　</p><p>於是王波斯匿。謂國貧須賴言。我貧於卿誰當證是。大王不聞耶。如來無所著等正覺。一切知一切現。所知審誠信立所證。審於一切諸世人阿須倫。遊於是舍衛大城。須賴。我亦曾聞見是者。大王。如來為我證王貧甚於我。以是故須賴當往問如來。如彼所決便當奉持。於是國貧須賴。說偈言<p class='lg'>　我師行不違　　我今於是念<br>　彼知乘空來　　於彼無不知<br>　今世及後世　　心心俱知已<br>　大儒當至此　　彼亦無貢高<br>　愍一切眾生　　雖遠必當來<br>　眾生至心故　　我唯願大王<br>　必信意莫疲　　當立至誠誓<br>　世尊必當來　　華鬘及眾香<br>　幢幡及伎樂　　大儒如是來　</p><p>須賴叉手。右膝著地。說偈言<p class='lg'>　若佛審諦知　　我定至心者<br>　以是至誠故　　若知立我前　</p><p>說是言已於是地動。如來忽然化從地出。五百弟子。菩薩千二百。釋梵護世者諸天數百萬。見佛現神歎未曾有。王及大臣一切眷屬皆跪禮勝足。數千眾生供養世尊皆發道意。於是國貧須賴。叉手白世尊言。我行是舍衛大城中。得往古人瑞應金珠價直普世。以是故世尊。於是城中若有貧者當以與之。世尊。我謂是舍衛城中王波斯匿即是極貧。何以故。侵剋他有不知厭足。貪於財寶不諦於誠實。嬈惱下貧減損富有者。專於王勢愛著色欲。以是金珠與之。王不肯受問我。以證我貧仁富。唯願如來無所著等正覺。以一切智一切慧所知審為信審為稱審別為一證。善哉世尊。等心於一切。去離貢高無所偏黨願說是義。於是世尊。告王波斯匿。審實大王如須賴言審爾。世尊審爾安住。於是世尊欲決須賴疑。告王波斯匿王。有緣大王富於須賴復有緣理。須賴富於大王。彼何等為緣。所謂王業尊貴之利。營從金銀珠玉。水精琉璃真珠珊瑚。象馬車乘倉藏儲珍。以是因緣大王富於須賴。若復大王。施與戒聞捨無著閑居之德。慈悲喜護禪定解脫三昧正受。信佛法眾堅固之志直信慚愧有行。以是因緣大王須賴富於王。假令大王所部人民。財寶富有皆如大王。以比此族姓須賴。行七步中間戒聞施智。百倍不及千倍不及。巨億萬倍。不得為比。於是王波斯匿。攝除貢高白世尊言。甚得善利安住。而我界內有是大士。世尊言。如是大王。如是大王。王之界內有是大士。又復大王。又復多有餘大士在王國界如須賴者。王波斯匿。於須賴前說偈言<p class='lg'>　仁是我之師　　佛亦我之師<br>　緣仁除貢高　　今以國相上<br>　願與營從俱　　為仁之弟子<br>　為貢高所欺　　使於斯長夜<br>　為王位所惑　　不行於道法<br>　今聞須賴言　　蒙仁當行法<br>　今是五百人　　吾以貪故繫<br>　今悉放捨之　　願屬仁侍使　</p><p>此五百人。聞得解脫已欲報須賴恩。滅意不顧業無所復顧應。以誓自誓立一切智心。於是王波斯匿。謂須賴言。我貧仁不貧。須仁所言是為快善。其稱須賴貧謫以犯王法。是須賴者但當名須賴。不得復稱貧。於是族姓子須賴即從坐起。更整衣服右膝著地。叉手白佛言。是諸大眾普會欲見如來。善哉世尊。為是大眾如是說法。令是大眾不忘見佛。佛告須賴言。族姓子。有四法具足受持。若族姓子族姓女。見如來者審見善見。何謂四法。至心愛心悅心敬心是為四。復有四。何謂四。是須賴。族姓子族姓女。見如來色像成就。便發無上正真道意。至心發意不違如來意。愛念眾生欲永度脫故。欲使奉法故。欲使三寶不斷故。以是四法故。須賴。族姓子族姓女。具足見如來成其審見善見。復有四法。族姓子族姓女。見於如來成其審見善見。何謂四。色痛想行識行無所視見。觀四大等空。諸情如空聚。我想覺知。以是四事。族姓子族姓女。成其審見善見。復有四法。族姓子族姓女。見佛甚潔淨。淨於我離我故。淨於眾生離眾生故。淨於壽離壽故。淨於命離命故。以是四法具足。族姓子族姓女。見如來甚潔淨復有四。何謂四。天眼無所作為。慧眼無所著行。佛眼如審覺寤。法眼如知所現。是為四法。復有四法。族姓子族姓女。見如來甚潔淨。何謂四。淨於戒品無所連著。淨於定品以諸法定故。淨於慧品以度世智等故。淨於解慧度智見品善解脫解脫無所度故。以是四法具足故。見如來甚潔淨。當其說是四事次第法化時。七百弟子發意。以弟子乘而得解脫。具滿千眾生發無上正真道意。於是世尊。為王波斯匿及諸大眾。說是法教訓皆令歡喜踊躍。便從坐起。與菩薩及諸大弟子。以神足力乘於虛空猶如鴈王。還到祇樹給孤獨園。於是王波斯匿。謂族姓子須賴言。若如仁者詣如來時願見告敕。己欲侍從可爾。時王亦願。大王後宮婇女及諸大臣大眾圍繞俱往見佛。於是舍衛大城之中立普施限。不詣佛者使有過[<a href='javascript:showpic("../fontimg/036091.gif")'>言*適</a>]。所以者何。又復大王。菩薩立行不獨為己故。菩薩立行欲安一切眾生故。又復大王。菩薩不以一人二人故而發道意。大聚大眾以為將從於是顯好。又問何謂菩薩之將從。一切則是菩薩將從。欲濟度脫之故。發道意者是菩薩之將從不獨小乘而轉進故。心堅固者是菩薩之將從。欲攝伏一切諛諂眾生之故。無懷之心是菩薩之將從。欲著異之行轉進之故。無猶豫之心是菩薩之將從。不亭等轉故。布施之心是菩薩之將從。攝懷嫉眾生故。持戒之心是菩薩之將從。攝惡戒眾生故。忍辱之心是菩薩之將從。攝持躁擾眾生之故。精進之心是菩薩之將從。攝持懈廢眾生故。禪定之心是菩薩之將從。攝持亂意眾生之故。智慧之心是菩薩之將從。攝持一持惡智眾生之故。慈心大王是菩薩之將從。心存不捨眾生故。悲心是菩薩之將從。入於生死不患厭故。喜心是菩薩之將從。以法樂樂於眾生故。護心是菩薩之將從。憎愛俱滅等行之故。四恩者大王。是菩薩之將從。諸法無家而等行故。種種善本報應是菩薩之將從。相好智慧充滿具足故。誓願潔淨是菩薩之將從。淨佛國土故。三脫是菩薩之將從。止宿甘露門之等行故。誠信不兩舌惡口妄言綺語是菩薩之將從。無違逆辭之等行故。柔軟甘辭是菩薩之將從。應辯報答等行之故。無所嬈亂是菩薩之將從。於一切眾生無醜貌故。多聞具足捨以轉受是菩薩之將從。志念無忘等之故。尊敬師長是菩薩之將從。未聞之法令人聞知。受持正法等行之故。捨家之心是菩薩之將從。如所作無有損減等行之故。閑居之心是菩薩之將從。白黑之法堅守護之故。威儀之心是菩薩之將從。不望於他有所受故。淨德無染是菩薩之將從。以甘善本等行之故。潔淨之心是菩薩之將從。無信眾生以立其信等行之故。無放恣心是菩薩之將從。一切佛道品法。具足充滿等行之故。於是王波斯匿。聞是說已歡喜踊躍善心生焉。以好名衣上服若干色綵。其價百千奉上須賴。供養法故以法故受。彼不肯受而說是言。止止大王。是王所服。所以者何。我自有弊服補納之衣。有時大王。我之此弊衣。掛樹一日或至七夜。無有取者亦無貪者。我起遊行無顧惜意。以是故大王。凡衣服者但以蓋形。使已無著意又令彼不貪。王波斯匿。謂族姓子須賴言。如汝須賴不受是衣者。願以足履。令我長夜得福安隱。於是族姓子須賴。使足蹈是名服百千價衣。慈愍於王波斯匿故。於是王波斯匿。謂族姓子須賴言。是之名服。仁以足蹈何置之。對曰大王。是之名服。舍衛城中有諸貧窮孤獨可以與之。於是王波斯匿。敕其左右卿等持衣。往於是舍衛城中。有諸貧窮孤獨羸老便以與之。唯然大王。國中若干眾人及諸貧窮者。聞王波斯匿以百千價衣若干種色與須賴已。而以惠施城內城外普來集聚。於舍衛城百千億眾生。皆適得是百千價服已皆服著之。適服著已善心生焉。我當以何等報是須賴而為供養。承佛威神又須賴所建立。便於空中而現聲言。不以香華及塗香。不以甘餚膳。而可以報須賴無過發道意。須賴。不以衣食故。亦不利供養歎譽名德故。但以度眾生及發道意故。順從彼教者當行道之智。於是族姓子須賴便從坐起。與王波斯匿俱后宮婇女臣吏大眾人眾圍遶前後。出舍衛城行詣祇樹給孤獨園。舍衛大城之中人眾十億國中貧人。聞族姓子須賴往見如來。念須賴恩悉皆從行。以佛威神。釋提桓因從舍衛城至給孤獨園。於其中間化作場地。廣普雜婇妙好如忉利天。晝度之宮若干校飾。又化若干種寶樹。於樹下化作師子座。高妙堅固高千肘。以若干百千天繒敷其上文繡雜綵。阿須倫女首耶之后萬玉女俱而侍衛。皆持天華天香鼓樂絃歌。供養如來師子之座已為供養。於是世尊。知眾人已會。與諸菩薩及大弟子。出於祇樹行詣於嚴淨師子座。詣已於師子座結跏趺坐。如來適坐於師子之座。於是三千大千世界六種震動。現十八瑞動而復動而復大動。於是釋提桓因子瞿或在會中坐。於是瞿或天子。化作六萬座。天之所化。已請諸菩薩使各詣坐。便說偈言<p class='lg'>　唯坐諸淨　　士於是坐　　座是善本<br>　疾得佛座　</p><p>諸菩薩愍瞿或天子故便坐其座。於是般若識乾執樂王子。謂日行王女言。汝往與是五百天樂俱。同音歌歎佛德。俱供養世尊師子之座。須賴未來之頃。所以者何。族姓子須賴。功德巍巍將從眾多。當見如來者則不審。汝等於是日行王女般若識乾執樂王子之后。作五百樂往詣如來已皆稽首佛足。手執樂器。皆同一音歎世尊德。而歌頌曰。世尊往古百劫修閑居行。世尊普調眾生使樂布施。世尊身口及心樂持淨戒。願禮體如須彌山。世尊忍慈固不勞。世尊精進堅力如樹。世尊神慧之光無所不作。願禮三垢無垢。世尊已勝貪婬瞋恚愚癡之垢。世尊所作已辦願禮三界所應供養。此諸垢污魔女。自如來見已。以無垢目心得安隱。成就佛念捨離於欲。不復觸近於欲。樂問於如來除心之垢。莫使有勞垢意者歡悅眾生意。願禮彼足訓世二百相勝。瓔珞百福功德滿。善音於眾生所往淨。願禮無比神難及神天金軟足。行步師子之雲。與所往行化因釋胎生。今所歎德百福滿。願使眾生心普悅無疲惓。所歎勝之德願令疾得歎是者。於是族姓子須賴。與王波斯匿及王後宮。與諸大眾眷屬圍遶。諸天百千之所歌歎。行詣世尊已。稽首世尊足於一面住。王波斯匿。稽首如來足各繞三匝於一面住。於是王波斯匿。以其仁座而讓須賴而說此言。唯族姓子。垂恩矜愍坐此仁座。須賴便坐於彼仁座。於是眾中。有諸天子未見須賴者。見是貧人有何功德為王見敬乃如是耶。於是釋提桓因知諸天子意。謂諸天子言。莫起慢意於是仁者。而令諸仁功德損減長夜不安。所以者何。我其審諦是族姓子大功德善法充滿。又諸天子且待須臾。觀其功德善法具足。於是族姓子須賴。欲悅諸天子意。便白佛言。唯然世尊。現說菩薩大士濟度眾生之嚴好。智之嚴好。示現嚴好。具足充滿。疾成無上正真之道。是時世尊。以如是像放身光明照須賴身。適觸身已。族姓子須賴蒙佛光明。是時須賴身逾釋提桓因數千萬倍。須賴之身姝好如是。於是諸天子見須賴身姝好如是。甚大歡喜便禮須賴。而以天華散敬其上。於是世尊。告族姓子須賴言。菩薩處貴而現卑賤欲度人故。是則名曰智之嚴淨。而以威儀悅可眾生。可眾生已便現其行久現神通。是智嚴淨。又族姓子。菩薩大士意得自在示現極貧。為諸梵志諸人所敬。是為嚴淨。又族姓子。若其菩薩示現下貧感厲外學。除其貪意現處大業。又現捨家欲以導示厭家眾生故。是為嚴淨是為須賴。是菩薩淨於眾生智慧嚴淨精進嚴淨之具足也。疾成無上正真之道。於是阿難。白世尊言。是族姓子。發行已來久遠。云何而為如來所光飾乃如是乎。於是世尊。告阿難言。是族姓子阿難。往世具足多供養諸佛數億百千。行諸度無極所行之行。而以神通用為娛樂。已得三忍已得應辯。以方便善度眾生故示現極貧。於是阿難白世尊言。族姓子須賴。示現貧行以度眾生其數幾如。世尊告曰阿難。欲天七千色天萬二千。皆發無上正真道意。度世人無數發道意者及生善處。又問久如當成無上正真之道。得道之時名號云何。其佛世界嚴淨何類。於是世尊。欲歎族姓子須賴國土嚴淨。便說偈言<p class='lg'>　阿難聽我稱　　諸世之將導<br>　以成眾生故　　高廣弘普稱<br>　發於行大乘　　其劫無限數<br>　從始初發意　　行善行以來<br>　奉事於諸佛　　及其所供養<br>　為諸法之長　　常擁護之故<br>　智所往往行　　於諸度無極<br>　神通自娛樂　　長夜行四等<br>　善學方便善　　其見生死穢<br>　明審於佛法　　善學相純淑<br>　知眾生之本　　隨本度脫之<br>　以意智所行　　住於甚清淨<br>　已得應機辯　　住於諸總持<br>　已度於魔鉤　　諸佛之威儀<br>　堅住而不動　　無所污染著<br>　度世之八法　　利衰現總持<br>　無所於諸法　　不遠亦不近<br>　喻如虛空性　　其心無所著<br>　無有疲厭意　　常行大悲心<br>　堅固住總持　　以被慈德鎧<br>　如於己之慈　　於眾生所然<br>　終不懷嫌恨　　犯者不校問<br>　如其所應受　　迎待而不避<br>　口言行無違　　諸法普學法<br>　如其解脫相　　二法俱解脫<br>　三忍具足得　　於行無所起<br>　諸佛之所行　　威儀善建立<br>　於諸土行行　　多饒益眾生<br>　彼方則不定　　而無有如來<br>　須賴所行處　　如供養世尊<br>　敬亦當如是　　諸天及世人<br>　我滅度之後　　後世法盡時<br>　須賴於行彼　　東方之世界<br>　其土名妙樂　　如來名無怒<br>　當從彼來還　　餘三阿僧祇<br>　於其數不減　　於是已之後<br>　續當勤行道　　當嚴淨國土<br>　欲度眾生故　　彼於是劫後<br>　當成其勝道　　號光世音王<br>　土如阿[<a href='javascript:showpic("../fontimg/041309.gif")'>門@(人/(人*人))</a>]佛　　如來之世界<br>　世界名善化　　眾德悉備具<br>　安住壽萬歲　　處於世教化<br>　僧數喻無限　　少發小乘者<br>　求大乘無限　　普知神通力<br>　凡夫愚闇垢　　善化普清淨<br>　彼當普令稱　　一法化教誨<br>　彼無魔牽連　　普等清淨智<br>　導世滅度後　　正法住於世<br>　八萬四千歲　　法慧不隱藏<br>　須賴所化眾　　承奉道高行<br>　一切當生彼　　除置漏盡者　</p><p>當為族姓子須賴解說決時。一切眾會各各以衣覆須賴上。勸助之聲三千大千世界莫不普知。以其勸助之聲。無量無數諸天龍鬼乾沓和阿須倫迦留羅真陀羅摩休勒人及非人。應聲皆至聚會而坐。供養族姓子須賴。世尊亦為是等。以是法化因緣種種說法。皆令諦解於三乘行。於是王波斯匿。住世尊前。叉手白世尊。我狂醉王位。狂醉財業。狂醉榮貴。狂醉庫藏金銀倉穀。慳貪無厭。逼迫眾生以為國財。如我世尊。世世以如是像處位施行之法化。皆從族姓子須賴聞已。我為極貧須賴所決。今於世尊前捨置於國。以琉璃太子立為王子。當奉戒當許身。為世尊及諸眾僧守園給使。所有財寶當為三分。一分於佛前奉上眾僧。二分與諸貧窮孤獨。三分以為王事之儲。誰復世尊。聞如是像法處位教化。當有意著於財業者也。為愚癡惡友所攝持者乃有著意。我以是所作善本惠施眾生。願發無上正真道意。於是會中五百長者五百居士五百梵志五百臣吏。聞王波斯匿作如是像師子之吼。皆發無上正真道意。捨家財業。欲於世尊之化捨家入道。會中三百人。其餘皆現為比丘僧。已除鬚髮服著袈裟。於是族姓子須賴。即從坐起更整衣服右膝著地。向世尊叉手白佛言。願從世尊及十方現在諸佛受捨於家。於是族姓子須賴。稽首十方諸佛世尊而發願言。諸佛世尊聽許入道。於是諸佛各伸右掌。摩須賴頭適觸其頭。鬚髮皆墮法衣著身威儀安庠。於是三千大千世界六反震動。放大光明普照十方雨於天花。是諸佛臂皆不相障。世尊釋迦文伸金色臂摩須賴頭。彼諸發道意者見是現化。是輩皆當為諸佛之所授決。當說是法。時五百比丘發弟子乘皆得無著。滿千菩薩皆得不起法忍。爾時世尊。告長老阿難言。受是法化奉持誦說。周滿敷演廣大眾生。所以者何。是五濁世。眾生濁。勞垢濁。壽命濁。邪見濁。時劫濁。佛興世非是其時。欲度此等故使須賴示現極貧。所以者何。我不以如此忍界之儀。而示現一人不度也。以是故阿難。當現是法布示眾生。此眾生等當信是法當從解脫。當如是等為如來所化。佛告諸弟子。善念奉持。族姓子須賴。及王波斯匿。釋提桓因。長老阿難。諸天龍鬼。及阿須倫及世間人。聞佛所說莫不歡喜。稽首而去<p class='juan'>
佛說須賴經</p>
</body></html>
