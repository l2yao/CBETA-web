<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p><p></li><p><b>　　<A NAME="n33"></A>No. 330 [Nos. 310(28), 311]</b><p class='juan'>
佛說菩薩修行經(亦名威施長者問觀身行經)</p>
<p><span class='byline'>　　　　西晉河內沙門白法祖譯</span><br><p>聞如是。一時佛遊舍衛國祇樹給孤獨精舍。與大比丘千二百五十及眾菩薩五千人俱。皆尊菩薩神通[<a href='javascript:showpic("../fontimg/003214.gif")'>叡-├+〡</a>]達權慧變化。遊三千世界普利一切莫不蒙濟。於時舍衛國大城之中。有豪長者名比羅達(晉言威施)。與其城中諸大長者五百人等。宿意同念。俱從舍衛大城中。出往詣祇樹給孤獨精舍。前至佛所即皆稽首。繞佛三匝。問訊世尊卻坐一面。於時世尊。以無限達。因問威施及諸長者族姓子等。發何志乎詣如來耶。是時威施并諸長者。即白佛言。吾等世尊。集坐靜處競有念言。佛世難值人身由然。得脫離世同亦甚難。吾等竊議。為用何乘而至泥洹。當以聲聞緣一覺乘取泥洹耶。大乘普智泥洹脫乎。時吾等舉心便發言曰。志願無上乘泥曰。身不以聲聞緣覺脫也。吾等世尊。志願發心無上獨尊正意。以斯法故。來奉如來。云何世尊菩薩大士。內性常欲應於無上平等正真尊覺。當學何法而應行住。唯願如來垂慧普慈。以無極哀散示疑結<p>爾時世尊。告威施曰。善哉善哉。諸大長者乃能改俗。捨世之榮樂。發無上正真道意。覲詣如來又威施等。勤聽思念。當演說之菩薩大士行。得無上等最正覺。志作所應及其覺法。長者威施。并五百人即皆叉手受教而聽。時佛告曰。是諸長者。菩薩大士發行。欲應無上正真等最覺者。心向眾生。當建弘普無極大慈。志習念行勤執無捨。進學無忘。是乃應於無上覺道。又諸長者。若有眾生。分其所受身口意惡。彼行非故。命終墮獄故。諸長者。天地聚合集以眾苦。向諸網見眾生之類。存心大慈勤志大悲。守習學行專精如斯。其身不著衣被飲食。於諸利養意亦不貪。以諸所珍樂盡施惠。念彼眾生。慎行戒具忍進定智。如是長者。菩薩大士。欲發無上正真道者。當習觀法乃應身行。爾時。威施及諸長者。吾等世尊。當修身三口四意三念法。菩薩大士。云何應觀身行法耶。爾時世尊。告威施等。如是長者。菩薩大士。有四十二事而以觀身。作是觀已。離想結纏身心意識。縛著吾我貪身壽命。濁亂諸非應便除盡。是時威施及諸長者。受教而聽。佛言。菩薩大士。觀身污穢本為不淨。觀身臭處純積腐爛。觀身危脆要當毀壞。觀身無強當歸碎散。觀身如幻諸大變化。觀身惡露九孔諸漏。觀身盛然婬慾火熾。觀身燋燒興恚毒火。觀身愚冥癡矇毒盛。觀身羅網恩愛結縛。觀身如瘡眾患纏繞。觀身可患四百四病。觀身穢宅受諸蟲種。觀身無常逝歸塵土。觀身頑愚不達體法。觀身危陋毀落不久。觀身無賴常懷多憂。觀身無堅老至苦極。觀身無倚飾偽純詐。觀身難滿受盛無厭。觀身巢屈受眾色愛。觀身貪惑迷著五樂。觀身昧冥意懷喜悅。觀身無住生死種異。觀身識念懷想眾賤。觀身無友極養會離。觀身眾食狐吞狼爭。觀身機關展轉無數。觀身係屬飲食所盛。觀身叵視膿血臭滿。觀身毀滅趣非常法。觀身如讎琣h怨害。觀身熱惱常懷憂結。觀身聚殃五陰所誤。觀身苦器生死劇痛。觀身非我眾緣積聚。觀身無命男女會散。觀身為空根受諸情。觀身無實譬之如幻。觀身虛偽其現若夢。觀身偽惑為如野馬。觀身詐欺其喻響像。是謂長者菩薩大士四十二事觀身行法。其不觀者或貪身。心神意識由之起滅。其有菩薩如是觀已。愛著身命貪愛吾我。疑垢倒謬及諸欲樂。有常之計皆悉除盡。遵志守一不惜年壽。如是速具六度無極。斯謂長者菩薩大士。以滿六德權化流布。疾得無上成最正覺。於是世尊。重加弘演說身行法。而歎頌曰<p class='lg'>　得為人甚難值　　無以身造惡行<br>　要會死棄丘塚　　狐狼食或爛壞<br>　偽欺我愚常惑　　專興念貪色欲<br>　是身求無反復　　晝夜受諸苦痛<br>　因眾苦以成惱　　身癰滿盛不淨<br>　常困極於飢渴　　夫智者豈貪命<br>　常受身終無厭　　強畜養劇親厚<br>　為見色犯眾罪　　彼緣是受獄痛<br>　身不能如金剛　　無以是造惡業<br>　雖久存會歸死　　時興信念佛世<br>　假長久養育身　　甘餚膳及香華<br>　會飢渴不痡`　　雖勉勵當何益<br>　更劫數因還值　　人雄尊佛之世<br>　常發信莫犯罪　　或墮三受苦毒<br>　其極壽億千載　　勤自勉如救火<br>　況其壽百歲者　　憍縱身造獄殃<br>　若有念想吾我　　得人身甚為難<br>　常極意恣五樂　　且自娛焉知後<br>　斯之樂不永久　　諸苦毒至不遠<br>　當速離諸慳貪　　可得應大福祚<br>　財非財譬如夢　　強以此偽眾生<br>　時一有或便盡　　明智者不吝財<br>　若如幻化色惑　　現虛偽花鮮彩<br>　是欲財誰欺身　　愚濁惑墮顛倒<br>　以眾苦致福財　　用身故念與想<br>　財非財五家事　　有何智為財惑<br>　謬順隨妻與子　　王勢強奪聚財<br>　覺無常了如此　　終無意樂利家<br>　恩愛聚致苦惱　　無貪惑著家獄<br>　父母財身妻子　　皆留在行自當<br>　有貪惜不自覺　　唯恐財隨我滅<br>　愚頑者力求財　　有智慮信無貪<br>　慳不信不可從　　極自卑如兒僕<br>　外燋貪內熱諂　　諸聖賢所不詠<br>　談書籍或詩頌　　以惑眾若婬女<br>　意麤獷性暴弊　　諸慳人多妒嫉<br>　貪狼性無親友　　現卑謙強親人<br>　唯為財習追苦　　智慮者莫信之<br>　順財故與此事　　乃造起毒害心<br>　是故智當省察　　棄離慳妒邪事<br>　金珠寶諸珍奇　　因福祚得致之<br>　為斯故興諍訟　　制是意整以法<br>　時可值人雄尊　　慈氏佛上如來<br>　乃當有金寶地　　焉知復在向生<br>　欲五樂純虛偽　　愚迷惑欺詐意<br>　欲若如夏盛熱　　坐野馬因疲勞<br>　貪目色欲惑己　　淫發醉失意志<br>　從習欲隨顛倒　　當何時值佛世<br>　從九十一劫中　　世乃有佛尊覺<br>　山須彌燒壞滅　　後何緣當得值<br>　海陂池枯竭乾　　天地燋永無餘<br>　欲熾然亦如是　　有何智當著欲<br>　諸聰達明智士　　當察知居寂滅<br>　有何貪奚可樂　　解是義不入網<br>　觀行習法之最　　莫戀屍塚囚獄<br>　著恩愛貪濁意　　不能免獄苦殃<br>　有妻子貪離別　　所作行當自受<br>　便獨趣隨苦毒　　彼無有代痛者<br>　斯三界惱之甚　　莫若如妻與子<br>　本愛時規與樂　　反成憂罪惱根<br>　緣受三惡道苦　　毒辛酸慘痛生<br>　若當被諸惱根　　妻及子無伐者<br>　勿以父造惡行　　及與母諸親屬<br>　阿鼻痛無免救　　且莫如身行者<br>　閻羅王獄卒地　　彼不問父母事<br>　兄弟妻子親友　　惟結卻身善惡<br>　以得致身人身　　遭遇值不念惡<br>　斷滅眾殃罪行　　除改前不善事<br>　已濁污自防覆　　莫信作無報應<br>　彼法王當散說　　分別了行清淨<br>　身種作行自當　　縱放意隨墮惱<br>　身所造即獲殃　　譬喻之影隨形<br>　當其受苦痛時　　父母親不能免<br>　及善厚無代者　　是故智無戀欲<br>　其欲脫獄楚毒　　及眾縛枷鎖械<br>　當勤念捨離欲　　速行法世雄教<br>　家大熾多惱根　　火之起而常然<br>　何慧達而樂是　　揩大火恐難中<br>　在家者憂利時　　居俗業營妻子<br>　有是眾萬端慮　　何智慧不捨家<br>　十力教甚可樂　　無種栽取若根<br>　騃癡子無是志　　但惑家墮地獄<br>　天地間專惑者　　興念想我妻子<br>　愚頑意謂常存　　不知之幻化身　</p><p>當佛世尊說是法時。威施之等五百長者。應時逮得柔順法忍。從得忍已神通備具達知去來。聖智弘妙慧無罣礙。明曉眾生意志所趣欲。發起眾一切會者觀心之故。即說偈曰<p class='lg'>　快哉為大利　　眾利之最上<br>　其有發心行　　求佛菩薩者<br>　大乘心可樂　　但欲安眾生<br>　為人修橋梁　　志樂大乘者<br>　眾生愛樂彼　　顏像眾欣睹<br>　其有興發心　　志求菩薩道<br>　諸發菩提心　　種德於福田<br>　深樂菩薩者　　得為三界明<br>　隆聖菩薩心　　踰越諸眾意<br>　一切悉備足　　能度諸眾生<br>　吾等快得利　　愛樂興斯心<br>　值佛能仁世　　師子最正覺<br>　得逮聞是法　　菩薩觀身法<br>　志即樂大乘　　獲致於柔順　</p><p>時佛便笑。世尊笑時。五色光出從口中。奮輝暉晃昱色色各異。遂至無數光明普遍十方諸土。威景覆蔽一切釋梵日月天魔宮殿之明。當其佛笑及覆光時。諸天龍神并世人民七萬二千。見佛神耀暐曄之變。亦皆自覺被如來明安育其體。各於座上忽然悉得無所從生法樂之忍。其餘無數皆發無上正真道意。然其焰還繞身三匝。而其威光忽從頂入。爾時賢者阿難。白佛。諸佛如來出現於世。安度眾生道教洋洋終不妄笑。今者何因興發威顏而欣笑耶。善哉世尊如來降德。愍念一切無量諸天及世人民。皆使得安畜生禽獸蜎飛蠕動莫不蒙度。願佛開解敷演笑意。爾時世尊告阿難曰。汝見長者威施之等五百人不。唯然已見。世尊告曰。是諸長者。在過去諸佛植眾德本。從發無上正真道意。如是阿難。長者威施五百人等。卻後當更七十六劫不墮三苦。然後成佛當同一劫。劫名勇猛皆同一字。其號名曰華吉藏王如來無所著平等正覺道法御天人師。為佛世尊。各各所度極至無量。是時阿難重白佛言。唯然世尊。甚深妙哉未曾有也。如來散說是之弘奧無極要法。是經名何云何奉持。佛言阿難。是經名曰菩薩修行。亦名大士威施所問觀身行經。又斯阿難。是觀要法。過去當來今現在諸佛。致道弘化無不由之。吾今成佛。有身相好化于生死。亦因此法當善書持諷誦讀說開示一切。佛說經已。賢者阿難大士。威施五百人等。諸天龍神及世人民。聞經歡喜。皆起叉手。為佛作禮<p class='juan'>
佛說菩薩修行經</p>
</body></html>
