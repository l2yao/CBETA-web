<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p class='juan'>
佛說無畏授所問大乘經卷中</p>
<p><span class='byline'>　　　　西天譯經三藏朝奉大夫試光祿卿傳法大師賜紫沙門臣法護等奉　詔譯</span><br><p>復次長者菩薩摩訶薩。觀察此身。最初何因之所成立。謂依父母精血合集生起彼因。復由受其飲食。食已變壞旋聚即散。歸淡廕藏淡廕流潤。終歸不淨。然後火大增彊煮變成熟。後歸風力。由其風力各分滓重及與流潤。滓重所謂大小便等。流潤謂血。血變成肉。肉成於脂。脂成於骨。骨成其髓。髓成其精。精等乃成此不淨身。菩薩觀此不淨身故。乃起思惟。此身多種合集。各別名相。謂三百骨。六十肪及膏相。合四百膜。五百肉團。六百腦。七百脈。九百筋。十六肋骨。復有三事。內纏其腸分生熟藏腸。有十六交絡而住。二千五百脈道透映。一百七節。八十萬俱胝毛孔。具有五根。九竅。七藏。不淨充滿。髓有一掬腦。有一掬脂。有三掬淡廕。六掬滓重。六掬風力。隨遍血有一斗。如是一切各各充滿。有七水脈。而復圍繞。吸諸滋味。內火大增熾然燒煮。逼切疲極。身脈汗流。是等諸相極難可見。此之臭穢不淨體相。是中云何起增上愛。如求丐人得所用物。得已旋棄。又如大車負極重等。唯諸智者於法覺了。應如是知即說頌曰<p class='lg'>　此身多種不淨聚　　愚無智者不了知<br>　彊起增長愛著心　　如穢瓶破多穢氣<br>　耳目口鼻皆穢物　　彼等何者為香潔<br>　涎眵結聹及涕洟　　諸蟲雜惡何生愛<br>　譬如愚者取於炭　　勤力摩治欲令白<br>　炭盡力疲白莫成　　無智妄貪亦如是<br>　如人意欲成潔淨　　多種修治於此身<br>　百轉沐浴及香塗　　身壞命終歸不淨　</p><p>爾時世尊復告無畏授等五百長者言。長者當知。菩薩摩訶薩欲證阿耨多羅三藐三菩提者。觀察此身有四十四相。何等四十四。謂菩薩摩訶薩觀察此身誠所厭棄。菩薩觀身不可愛樂。以不饒益故。菩薩觀身極為臭穢。膿血滿故菩薩觀身甚不堅牢。終破壞故。菩薩觀身體性羸劣。筋骨相聯故。菩薩觀身不淨。穢惡常流故。菩薩觀身如幻。愚夫異生彊起虛妄動亂相故。菩薩觀身多所漏失。以九竅門常流注故。菩薩觀身熾然燒爇。謂貪火所焚瞋火猛聚癡火暗冥故。菩薩觀身貪瞋癡網。常所蓋覆愛網相續故。菩薩觀身竅穴所依。以九竅門及諸毛孔周遍流注雜穢充故。菩薩觀身多種逼惱。四百四病常增損故。菩薩觀身是為窟宅。八萬四千戶蟲之所聚故。菩薩觀身無常。終歸死法故。菩薩觀身無知。於法不知故。菩薩觀身如器用。眾緣合成終破壞故。菩薩觀身逼切。眾多憂惱故。菩薩觀身無歸趣。畢竟老死故。菩薩觀身深隱。諂誑所行故。菩薩觀身如地。難平滿故。菩薩觀身如火。以所愛色隨繫著故。菩薩觀身無厭足。隨五欲故。菩薩觀身破壞。煩惱對礙故。菩薩觀身無定分位。以其利衰現所受故。菩薩觀身無自他緣。不得源流故。菩薩觀身馳流心意。以種種緣作意伺察故。菩薩觀身棄背畢竟。歸於棄尸林故。菩薩觀身為他所食。鷲鳥豺狼等食噉故。菩薩觀身如輪盤影現。筋骨連接故。菩薩觀身無所顧惜殘棄漏失。膿血滿故。菩薩觀身耽著滋味。飲食所成故。菩薩觀身勤苦無利。以是無常生滅法故。菩薩觀身如惡友。起諸邪妄故。菩薩觀身如殺者。重重現增苦故。菩薩觀身為苦器。三苦逼惱故。所謂行苦壞苦苦苦。菩薩觀身為苦聚。五蘊隨轉無主宰故。菩薩觀身極不自在。種種緣成故。菩薩觀身無壽者。離男女相故。菩薩觀身空寂。諸蘊處界所合成故。菩薩觀身虛假。以如夢故。菩薩觀身不實。以如幻故。菩薩觀身動亂。如陽焰故。菩薩觀身馳流。如響應故。菩薩觀身虛妄所起。如影現故。長者。菩薩摩訶薩以如是等四十四相觀察於身。而菩薩摩訶薩作此觀察時。所有於身樂欲。於身顧惜。於身執我。於身愛染。於身積集。於身繫著。一切悉斷。由是於命樂欲。於命顧惜。於命執我。於命愛染。於命積集。於命繫著。乃至舍宅。妻子眷屬。飲食衣服。乘馭床座。珍寶財穀。香華燈塗。一切受用樂具。若樂欲。若顧惜。若執我所。若愛染。若積集。若繫著。一切亦斷。由於身命能棄捨故。乃至一切愛用樂具亦悉棄捨。如是乃能圓滿六波羅蜜多。長者。菩薩摩訶薩以能圓滿波羅蜜多故。即能速證阿耨多羅三藐三菩提<p>爾時世尊欲重宣此義即說頌曰<p class='lg'>　應知人身極難得　　莫因此身造眾罪<br>　豺狗取食棄尸林　　空將此身為殘棄<br>　愚無智者常動亂　　虛偽身中起貪愛<br>　此身難馭違背深　　晝夜受苦無停息<br>　此身苦輪常生病　　此身不淨廣充盈<br>　飢渴隨逐嬈惱深　　誰諸智者生愛著<br>　此身如地廣無主　　及如惡友愚生愛<br>　因此身故眾罪興　　畢竟還自受諸苦<br>　此身不同金剛堅　　莫因此身廣造罪<br>　智者應修勝福因　　於佛教中生淨信<br>　此身不久徒存養　　衣服香嚴飲食資<br>　緣歸破壞暫任持　　邪勤施作何空過<br>　經百劫中難得遇　　大牟尼尊出世間<br>　速於佛教淨信生　　莫於惡趣受極怖<br>　假使壽千俱胝歲　　彼尚勿應生貪愛<br>　何況壽不滿百年　　豈生貪愛無厭足<br>　或有一類奢侈者　　不念此身極難得<br>　廣集嬉戲歌伎人　　於前戲劇求快樂<br>　度集財寶何有樂　　護惜重重苦惱增<br>　下劣愚夫喜悅生　　智者於中離貪著<br>　富貴不實如夢幻　　愚者馳流於心意<br>　剎那破壞剎那成　　誰諸智者生貪愛　</p><p class='juan'>
佛說無畏授所問大乘經卷中</p>
</body></html>
