<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p class='juan'>
佛說無畏授所問大乘經卷下</p>
<p><span class='byline'>　　　　西天譯經三藏朝奉大夫試光祿卿傳法大師賜紫沙門臣施護等奉　詔譯</span><br><p class='lg'>　譬如幻所成物像　　如乾闥婆城莊嚴<br>　愚人貪愛富亦然　　不知是妄生[<a href='javascript:showpic("../fontimg/038049.gif")'>身*冘</a>]著<br>　百種苦求於財富　　得已極苦逼於身<br>　王官水火散壞時　　智者豈生於愛著<br>　妻子眷屬隨所愛　　廣作諸罪當破壞<br>　極重過失不覺知　　智者於身不生著<br>　慳吝者求財富時　　父母亦不生尊重<br>　妻子眷屬返憎嫌　　一向常貪於財利<br>　慳者不知於恩義　　唯念莫壞我所有<br>　背正向邪諂求財　　智者於彼不生信<br>　慳者意異語如實　　所應信者不生信<br>　見人雖將愛子同　　此是慳者諂妄起<br>　慳吝之者在世間　　雖親典教亦通解<br>　馳流散亂出惡言　　心無悲愍極麤獷<br>　慳者處世無所託　　亦無知識及親朋<br>　有所依附但求財　　智於慳者不生信<br>　慳者因求財富故　　於極惡事起思念<br>　是故智者正所觀　　愚人於彼生歡喜<br>　金寶珠貝珊瑚等　　善業引生如聚沫<br>　於中貪愛諍競興　　彼不了知幻化性<br>　賢劫一佛出世時　　彼尊立名為慈氏<br>　偏覆大地得黃金　　彼從何來何因故<br>　於外隨逐五欲境　　愚人散亂癡迷法<br>　如日中分夏月時　　渴欲奔馳焰為水<br>　空後一劫成世間　　虛空所成空自性<br>　焚燒破壞復還成　　此從何來彼何去<br>　溝澗池沼及大海　　枯涸破壞彼皆同<br>　虛假不實貪亦然　　誰諸智者生愛著<br>　智者慧力色相具　　於身常自作稱量<br>　此中無味染何因　　舍宅財利應棄捨<br>　隨逐五欲造惡業　　養育妻子并眷屬<br>　死時妻子及諸親　　誰能救護自當苦<br>　死時眷屬不隨去　　但隨自作眾業行<br>　苦惱逼逐於己身　　彼時誰為我分受<br>　三有獨怖無親愛　　妻子眷屬假相親<br>　愚人取以為樂因　　但增苦惱及憂戚<br>　父母妻子親朋聚　　為求財利故相會<br>　彼等不隨死者行　　唯自所作業相逐<br>　一切皆隨業所行　　一切亦隨業所住<br>　當知此身業所成　　智者應修於善業<br>　父母妻子眷屬等　　以不了知故貪愛<br>　愚人廣造眾罪因　　智者不入無間獄<br>　所有餘處業報盡　　無間極苦不解脫<br>　是故畏彼惡趣因　　智者勤劬離諸罪<br>　閻摩王前治罰時　　彼無朋友為救護<br>　亦無父母及諸親　　隨自所作業當受<br>　王言汝所得人身　　得已何不離諸罪<br>　今受極苦捶打時　　皆由汝作不善業<br>　自心所作不善已　　而復不信有業報<br>　如彼閻摩法王言　　汝受治罰非我罪<br>　自作業因自造罪　　自造罪已汝來此<br>　當受極苦自甘心　　由先所作非愛業<br>　死時眾苦所逼迫　　親屬不能令解脫<br>　汝欲自求解脫時　　是故應離諸罪惡<br>　打擊考掠及杻械　　此等若欲求遠離<br>　舍宅親友起怖心　　於佛教中修正行<br>　舍宅猛火大苦根　　而此心火常熾然<br>　智者於斯愛不生　　如大火聚極可怖<br>　住舍養親常憂戚　　富樂憂愁亦復然<br>　自他過失等無差　　是故應離諸罪惡<br>　智者佛教生信樂　　不種自收勝樂根<br>　愚者不生愛樂心　　但貪舍宅諸苦本<br>　女身筋肉骨合集　　假起妄貪為我妻<br>　諸無智者染愛生　　不知女身都如幻<br>　智者了知諸欲樂　　及舍宅等皆生厭<br>　正法藥治貪病除　　速疾出離諸纏縛　</p><p>爾時無畏授等五百長者聞是正法已。悉得無生法忍。得法忍已。皆生最上踊躍歡喜。即說頌曰<p class='lg'>　快哉於今日　　我等得大利<br>　彼一切利中　　此利益最上<br>　我等所發起　　廣大菩提心<br>　於佛正法中　　清淨生渴仰<br>　所起勝愛樂　　無上菩提心<br>　為一切有情　　廣施諸安樂<br>　我等從今日　　極甚其身命<br>　誓於此深經　　生最上愛樂<br>　由起愛樂故　　得一切有情<br>　於彼當來世　　見者生歡喜<br>　彼一切有情　　諸欲發心者<br>　皆發起無上　　廣大菩提心<br>　若一切有情　　愛樂菩提心<br>　當得勝果報　　最上金色身<br>　相好以莊嚴　　種種勝殊妙<br>　及得大光明　　世間廣照耀<br>　無上菩提心　　此心廣大心<br>　勝出一切心　　最上復清淨<br>　彼一切功德　　由此心具足<br>　復具大勝力　　能脫一切病<br>　諸尟福有情　　不樂菩提心<br>　此心懈退因　　不能觀生死<br>　菩提神通智　　獲最勝福力<br>　廣積滿虛空　　普施諸情品<br>　若人於河沙　　等數諸佛剎<br>　滿以七珍財　　供養正等覺<br>　若人但合掌　　歸向菩提心<br>　此勝供養因　　超過諸供養<br>　此供養無等　　所謂菩提心<br>　過此外無餘　　為最勝最上<br>　菩提心功德　　是勝妙良藥<br>　一切病能治　　施有情安樂<br>　觀見諸有情　　三火常燒然<br>　無量劫拔除　　菩薩不懈退<br>　修此菩提行　　為勇猛醫王<br>　救苦諸有情　　常遠離疲懈<br>　數數往諸趣　　不捨菩提心<br>　勤於佛法中　　出現希有相<br>　我等得大利　　樂此菩提心<br>　願我等當成　　大覺釋師子　</p><p>爾時世尊從其面門出現廣大神通光明無數種色。所謂青黃赤白及紫碧綠。是光普照無邊世界。上徹梵世。映蔽日月光明不現。其光旋環右繞世尊百千匝已。卻從世尊頂門而入。爾時尊者阿難即從座起。偏袒一肩右膝著地。向佛合掌頂禮白言。世尊。何因何緣現是光明。若無因緣。如來應供正等正覺不放光相。時尊者阿難即說頌曰<p class='lg'>　佛上勝者若無因　　法爾不現光明相<br>　願為悲愍劣有情　　說放光明何因故<br>　一切有情皆貧乏　　佛應為施大聖財<br>　世間暗暝作照明　　願說此光所因現　</p><p>爾時世尊。告尊者阿難言。阿難。汝今見此五百長者不。悉為發阿耨多羅三藐三菩提心故。來詣我所。阿難白佛言。唯然已見。佛言阿難。是五百長者。今此會中聞正法已皆得無生法忍。阿難。此諸長者皆於過去佛所。奉近供養深種善根。從此沒已不復墮諸惡趣。生人天中受勝妙樂。次第至彼慈氏如來應供正等正覺出現世時。生彼佛剎親近供養尊重承事。其後乃至賢劫諸佛彼彼出世時。於一一佛所親近供養。聽受正法讀誦記念廣為人說。最後過二十五劫。於種種佛剎。皆當成就阿耨多羅三藐三菩提果。同名蓮華吉祥藏如來應供正等正覺。出現世間。爾時尊者阿難前白佛言。今此廣大甚深正法。希有世尊希有善逝。此經何名。我等云何奉持。佛言阿難。是經名為菩薩瑜伽師地法門。亦名無畏授所問。如是名字汝當受持<p>佛說此經已。尊者阿難等諸大聲聞。及諸菩薩摩訶薩眾并五百長者。世間天人阿修羅等一切大眾。聞佛所說。皆大歡喜信受奉行<p class='juan'>
佛說無畏授所問大乘經卷下</p>
</body></html>
