<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p><p></li><p><b>　　<A NAME="n66"></A>No. 343 [Nos. 310(37), 344]</b><p class='juan'>
佛說太子刷護經一卷</p>
<p><span class='byline'>　　　　西晉三藏竺法護譯</span><br><p>佛在羅閱祇耆闍崛山中時。與千二百比丘。菩薩萬二千人。優婆塞優婆夷。諸天王梵釋。及無央數人民鬼神龍皆來俱會。阿闍世王太子。名為刷護。從國中與群臣長者子五百人。各持黃金華蓋。出羅閱國相隨出至佛所。持黃金華蓋上佛已。卻叉手持。頭面著地為佛作禮訖竟。皆叉手住。阿闍世王太子刷護白佛言。願欲問事。如佛肯說者當問。不肯者不敢問。佛言在所問事。太子白佛言。菩薩何因緣得顏頰端正。何因緣不入女人腹中。於蓮華中化生。何因緣能自知前世宿命之事。願佛大恩當為我曹說之。佛告太子。能忍辱不怒者。後生即為人姝好。不淫泆不與女人交通。若壽欲終時。人生一歲一月及七日者。後世生。便自知宿命無數世以來之事。太子白佛言。菩薩何因緣。身有三十二相。何因緣有八十種好。何因緣人民有見佛身者視之無厭極。佛告太子。本為菩薩時。好喜布施種種雜物。與諸佛菩薩及師父母人民。在所來索用。是故得三十二相。菩薩當有慈心。哀念十方人民及蜎飛蠕動之類。如視赤子皆欲令度脫。用是故得八十種好。菩薩見怨家父母心適等無有異。用是故人民見佛視之無厭極。太子復白佛言。菩薩何所因緣。知深經智慧及陀羅尼行。何因緣知三昧定意得安隱。何因緣佛所說皆快善。其有聞者皆歡喜信受。佛告太子。菩薩喜書信受諷誦學。用是故知深經智慧。得陀羅尼行。菩薩常喜專心正意。用是故得三昧安隱。菩薩所說皆至誠不欺。用是故所語人民皆信向。聞者莫不歡喜者。太子復白佛言。菩薩何因緣學經聞佛語人民皆信。何因緣知經律儀法。何因緣孝順隨佛教不犯。佛告太子。菩薩世世不諛諂。用是故學經聞佛語悉知不忘。菩薩入深經不恐不怖。用是故得經律便知儀法。菩薩世世敬佛敬經敬師敬父母。用是故得智慧。太子復白佛言。菩薩何因緣世世生佛邊。何因緣問佛歎經曉知中慧。佛告太子。菩薩世世見人說經。不中壞亂不呵之。用是故得生佛邊。菩薩數歎深經。用是故知中慧。太子復白佛言。何因緣不生惡處。何因緣生天上。何因緣不貪愛欲。佛告太子。菩薩世世信佛信經信比丘僧。用是故不生八惡處。菩薩持戒不缺。用是故生天上。菩薩知經法本空。用是故不貪愛欲。太子復白佛言。菩薩何因緣身所行口所言心所念皆淨潔。何因緣魔不能得其便。何因緣不敢誹謗佛。不敢誹謗經。不敢誹謗比丘僧。佛告太子。菩薩侍佛喜學經愛比丘僧。用是故得淨潔。菩薩晝夜行道精進不懈。用是故魔不能得其便。菩薩所語皆至誠。用是故眾人不敢誹謗佛。不敢誹謗經道。不敢誹謗比丘僧。太子復白佛言。菩薩何因緣。好高聲如梵天聲。何因緣有八種音。何因緣知眾人所念皆悉能報。佛告太子。菩薩世世至誠不欺。用是故好高聲如梵天聲。菩薩世世不惡口。用是故得八種音。菩薩世世不兩舌不妄語。用是故眾人所念悉能報故。太子復白佛言。何因緣得壽命長。何因緣身得無疾病。何因緣家室和順相愛不令他人別離。佛告太子。不殺生者。用是故後生為人師壽命長。不持刀杖擊人。用是故後生為人得無疾病。見人有變鬥喜行和解令歡喜。用是故後生為人他人不能得別離。太子復白佛言。菩薩何因緣。多得財物珍寶有不離。何因緣不亡財物。不為人所劫盜。何因緣得尊者得高。佛告太子。不貪他人財物者。用是故後生為人得富樂。喜布施不慳貪。用是故不亡財物。物益增多。見人富樂得錢財。心不嫉妒。不自貢高。用是故後生得高尊。太子復白佛言。何因緣能得天眼洞視。何因緣得天耳徹聽。何因緣能知世間人民死生之事。佛告太子。用好喜然燈於佛前。以是故後生為人得天眼洞視。好喜持倡伎樂於佛寺前。用是故後生為人得天耳徹聽。菩薩喜定意入三昧得禪。用是故知世間死生之變。太子復白佛言。菩薩何因緣得飛行四神足。菩薩何因緣念知前世無數劫以來之事。菩薩何因緣得三活佛便般泥洹。佛告太子。菩薩好喜布施。常持車馬驢騾象駱駝履屣及水船。與諸佛比丘僧及與人民。用是故得飛行四神足。菩薩常專心念諸佛。三昧從學喜行教人。用是故得念前世。無數劫以來之事。菩薩得阿維越致道。以念無所復著用是故能斷死生之根。得佛道便般泥洹。太子復白佛言。菩薩何因緣預治國。何因緣預會比丘僧。何因緣光明照十方。佛告太子。菩薩本求大願。用是故豫得佛國。菩薩好喜布施乞丐與人喜教人民為六波羅蜜。是故後得比丘僧。菩薩喜持七寶作華蓋用上佛。用是故得光明遍照十方。佛為太子分別說是事。太子歡喜。及五百長者子皆大歡喜。太子刷護復白佛言。願使我後世生者。佛所說令我悉受得悉奉行之。皆令如願。佛便大笑。口中五色光出。佛告彌勒菩薩言。聽我說之。太子刷護菩薩及長者子。前世皆供養百八億佛皆行菩薩道。乃前世提和迦羅佛時。是五百人皆是佛弟子。是我所教。後世悉當共會。六億佛卻後一劫。摩訶波羅會一劫中。五百人前後作佛。皆同一名若那伎頭陀耶。後作佛時。當如阿彌陀佛其國亦當如阿彌陀時等無異。國中菩薩往來者飛行者。皆如阿彌陀佛國。若有人民聞是經信喜者。皆當生阿彌陀國。佛說是已。太子刷護及五百長者子。諸比丘僧比丘尼。優婆塞優婆夷。諸天人民鬼神龍。皆大歡喜。前為佛作禮而去<p class='juan'>
太子刷護經</p>
</body></html>
