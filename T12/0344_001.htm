<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p><p></li><p><b>　　<A NAME="n68"></A>No. 344 [Nos. 310(37), 343]</b><p class='juan'>
佛說太子和休經一卷</p>
<p><span class='byline'>　　　　僧祐錄云失譯今附西晉錄</span><br><p>佛在羅閱祇國耆闍崛山中。與菩薩萬人俱。比丘僧千二百五十人。諸優婆塞優婆夷。諸天王梵釋及人民鬼神龍。無央數共坐。阿闍世王太子。名為和休。與長者子五百人。各持金花繖蓋。從羅閱國出行。與太子相隨俱到佛所。各持繖蓋上佛已。各叉手頭面著地為佛作禮卻住佛前。太子叉手白佛言。菩薩何因緣得端正。何因緣不入女人腹中。而生蓮花中。何因緣知前世宿命願。佛加大恩當為我分別說之。佛告太子。菩薩忍辱不瞋怒者。後世生為人端正。菩薩不婬劮不與女人交通者。後世生不入女人腹中。便於蓮華中化生。菩薩喜持經戒教人。後世生便自知宿名無央數世之事。太子白佛言。何因緣菩薩有三十二相。何因緣有八十種好。何因緣人民見佛身形。視之無厭極<p>佛告太子。本為菩薩時。好布施與人在所求索。欲得衣服飲食。金銀珍寶車馬。奴婢妻子。肌肉頭目。皆不逆人無所貪惜。用是故得三十二相。菩薩慈心哀念人民蜎飛蠕動之類。如視赤子。欲念度脫用是故得八十種好。菩薩見怨家如視父母。其心適等無有異。用是故人民見佛身形。視之無厭極<p>太子白佛言。何因緣菩薩知深經智慧。何因緣知三昧安隱。何因緣佛所語皆使人聞者皆歡喜耶。佛告太子。菩薩喜書經諷誦學說。用是故知深經智慧。菩薩常好定意心安。用是故得三昧安隱。菩薩所語皆至誠不欺怠人。用是故所語誠信。人聞者皆歡喜。太子白佛言。何因緣菩薩身所行口所言心所念皆淨潔。何因緣魔不能得其便。何因緣眾人不敢誹謗佛經道。不敢誹謗比丘僧。佛告太子。菩薩喜侍佛喜經道喜比丘僧。用是故得淨潔。菩薩晝夜經行精進。用是故魔不能得其便。菩薩所語皆至誠不欺。用是故人民不敢誹謗佛經道。不敢誹謗比丘僧。太子白佛言。何因緣菩薩得壽命長。何因緣得無病。何因緣家中皆和順相重。不令他人別離。佛告太子。菩薩慈心不殺生。用是故後生得壽命長。菩薩不持刀杖恐怖人。用是故後世生得無病。菩薩見人有鬥變喜行救解令和合。用是故後世生人不別離。太子白佛言。何因緣菩薩易得財物富有不難。何因緣不亡財物人不劫盜。何因緣得尊者豪貴耶。佛告太子。菩薩智黠不愚癡。用是故得大富不難。菩薩喜布施不貪惜餘者。不亡財物。見人富樂得錢財不嫉妒。用是故得為尊者。菩薩不殺不自貢高。用是故得為豪貴。太子白佛言。何因緣菩薩得天眼洞視。何因緣天耳徹聽。何因緣得知世間生死所趣善惡耶。佛告太子。菩薩喜於佛寺中然燈。用是故得天眼洞視。菩薩喜持倡伎樂佛寺中。用是故天耳徹聽。菩薩入三昧得禪。用是故知世間生死所趣善惡。太子白佛言。何因緣菩薩得飛行四神足念。何因緣菩薩得念前世無央數劫之事。何因緣菩薩得佛便絕命。佛告太子。菩薩布施持車馬象。及與騾驢駱駝。履屣與人。用是故得飛行四神足。菩薩喜念諸佛三昧神足。從學喜教人。用是故得念前世無央數劫之事。菩薩得佛意無所著。用是故便般泥洹絕命。太子白佛言。菩薩何因緣。預治佛國。何因緣預知後世得比丘僧。何因緣得光明遍照十方。佛告太子。菩薩常多願。用是故預治佛國。菩薩布施與人民喜教人。行六波羅蜜經。用是故後得比丘僧。菩薩持七寶物作繖蓋上佛及佛寺。用是故得光明遍照十方。佛為太子分別說是事。太子甚大歡喜。及五百長者子皆大歡喜。太子白佛言。我後世佛所說我悉受行皆當具足。佛大笑口中五色光出悉照十方。彌勒菩薩。起前長跪叉手白佛言。佛不妄笑。何因緣五色光出悉照十方耶。佛告彌勒菩薩。聽我說之。太子和休及五百長者子。前世供養百億佛。皆行菩薩道。乃前世提和竭羅佛時。是五百人。皆我弟子所教。後世悉當得共會。供養六億佛。卻後一劫。劫名為摩訶波羅蜜。共會一劫中。五百人前後皆同一字。名為若那頸頭陀那後作佛時。其國土當如阿彌陀佛國。國中菩薩往來飛行者變化者。皆如阿彌陀佛國中諸菩薩。人聞是經皆當生阿彌陀佛國作菩薩如文殊師利菩薩三摩提缽菩薩。後世作佛者當如阿彌陀佛。說經已太子和休及五百長者子。諸菩薩比丘僧比丘優婆塞優婆夷。諸天梵人民鬼神龍。皆大歡喜。前為佛作禮而去<p class='juan'>
佛說太子和休經</p>
</body></html>
