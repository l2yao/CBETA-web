<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p class='juan'>
佛說大方廣善巧方便經卷第二</p>
<p><span class='byline'>　　　　西天譯經三藏朝奉大夫試光祿卿傳法大師賜紫臣施護奉　詔譯</span><br><p>復次光聚王。又如持明人善修瑜伽悉地法門。於祕密五種縛中而受繫縛。隨所作法不越三昧。是人以一大明句力。悉能斷除彼一切縛。而獲安住祕密行門。雖在繫縛中常不離三昧。具善巧方便菩薩摩訶薩亦復如是。於五欲境中嬉戲順行。隨其所作不壞正行。是菩薩以一智慧明力。悉能清淨一切染法。於一切智心而能安住。雖受五欲樂。常生梵天界。光聚王。又如世間善用劍者。於其劍法巧妙精熟。是人一時隱覆利劍。獨行曠野險難之處。於其中路忽見一人。單己無伴復無器仗。時用劍人見彼人已。生悲愍心即相附近。而謂言曰。汝今獨行一無伴侶。又無器仗將何護身。汝今同我隨其所往。終不令汝有所闕失。若忽值遇盜賊等事。我當為汝作大救護。言已同行。於其中路忽逢賊眾。時同行人不知此人先隱利劍。見是賊已即生怖畏。時用劍人發勇猛心無所怯懼。即出其劍與彼賊眾而共鬥敵。時彼賊眾皆悉斷命。其用劍人自護身已。復能防護彼同行者。咸得安隱過斯險難。具善巧方便菩薩摩訶薩亦復如是。而能具足種種方便執智慧劍。雖於五欲境嬉戲順行。終不暫令身根起放逸事。能為身根作大防護。設於異時遇煩惱魔。菩薩亦復無所動轉。被精進鎧不生怖畏。以智慧劍斷煩惱網悉令清淨。菩薩常生清淨佛土<p>爾時會中有一菩薩名曰作愛。於其食時。入舍衛大城。而行乞食。時彼菩薩次第行至一長者舍。住立門側發聲乞食。長者有女名曰上財。顏貌端正人所愛樂。是時彼女聞菩薩聲。即持飲食出施菩薩。授其食已。即於菩薩生愛樂心。若色相若音聲而生取著。由此因緣起貪染心。作愛菩薩見是女已。即知其念。菩薩爾時於貪染法無所作意。即自思惟於須臾間。若起一念貪染心者。是大過失。何以故。今此女人我於何處而生可愛。若彼眼根為可愛者。眼是無常敗壞不淨肉團。彼自性空何所愛樂。若於耳鼻舌身意根為可愛者。彼彼諸根亦復如是。自性皆空無有實法。何所愛樂。如是從足至頂乃至內外中間。一一如實審諦觀察。是中無有少法可得。我今如是如實觀已。於一切法悉無所有。法無有故即法無生。菩薩作是思惟時。即得無生法忍。菩薩得是利已心大歡喜。即於是處踊身虛空。高一多羅樹。於其城中右繞七匝出舍衛大城。乘空往詣佛世尊所<p>爾時世尊。見彼作愛菩薩。威德巍巍猶如鵝王。乘空自在徐緩而來。世尊見已。謂阿難言。阿難。汝見此作愛菩薩從空來不。阿難白佛言。世尊。唯然已見。佛告阿難言。汝今當知。此菩薩者。於一切法離貪愛心。證法無生悉無所得。而能降伏一切魔軍。廣為眾生轉正法輪。時佛言已。而彼菩薩即住空中聽佛說法<p>是時彼上財女人。於長者舍忽然命終。生三十三天。轉女人相得天子身。彼天子生時。有七寶莊嚴微妙宮殿同時出現。縱廣十二由旬。復有一萬四千天女眷屬同時而生。是諸天女於須臾間。自有智生咸作是念。我等今時以何善根得生於此。即知先世舍衛城中有長者女。於一菩薩起染愛心。以是因緣於彼命終生此天中。轉女人相而為天子。彼得無量勝報神通。我等由是天子勝因緣故亦得生此。作是念已歡喜而住<p>爾時彼新生天子即作是念。我昔人間生染愛心。而何今時得是勝報。此因緣者。乃是作愛菩薩增上善力為開導故。我今宜應往詣佛所。恭敬供養彼佛世尊。及欲瞻禮作愛菩薩<p>爾時彼天子作是念已。即時與諸天女眷屬。持以種種殊妙香華。從彼天界來詣佛所。到已頭面禮世尊足。即於佛前合掌向空。遙伸敬禮作愛菩薩。然後以彼所持眾香華等。尊重恭敬供養世尊。作供養已右繞三匝。合掌向佛說伽陀曰<p class='lg'>　不可思議人中尊　　不可思議大菩提<br>　不可思議諸佛行　　不可思議諸佛法<br>　我舍衛城長者女　　父本立名為上財<br>　色相端嚴眾所欽　　父母宗親亦愛念<br>　於一時中有佛子　　具大威德名作愛<br>　舍衛城中乞食行　　次第來至於我舍<br>　我時聞彼美音聲　　適悅歡喜即取食<br>　持食詣彼作愛前　　以尊重心施佛子<br>　我時見彼妙色相　　心生愛染欲和合<br>　彼因緣故不能成　　我於剎那而命斷<br>　我今不能具宣說　　作愛佛子大因緣<br>　於染愛法不相應　　令我滅已生勝處<br>　世尊我雖捨前報　　快哉斷我女人相<br>　轉成男子大威光　　又復得生於天界<br>　與我同生諸天女　　一萬四千為眷屬<br>　復有最上七寶嚴　　微妙宮殿同時現<br>　我時發生如是心　　此為不可思議事<br>　我以染愛心為因　　云何得此清淨報<br>　作愛佛子甚希有　　亦名作喜作光明<br>　我身熾盛大威光　　由彼勝因獲如是<br>　染因能成如是果　　聲聞緣覺不能知<br>　而彼乘中無此法　　唯善逝智而能轉<br>　假使殑伽沙數劫　　不能修學諸佛智<br>　我今無餘所樂心　　唯求無上菩提果<br>　作愛佛子大威德　　是我最上善知識<br>　我因彼故得見佛　　安住菩提無退轉<br>　我知修行菩提者　　於染愛心無所著<br>　如我所轉女人相　　普願一切為男子<br>　我前世中命終後　　父母親族懷悲惱<br>　恩愛極苦所纏心　　返於沙門生忿恚<br>　我今以佛威神力　　於剎那間詣父所<br>　隱身住空而白言　　勿於沙門生忿恚<br>　起忿恚者大過失　　於長夜中受苦惱<br>　上財女者今我是　　已生三十三天中<br>　轉彼女人前報相　　得大威光天子身<br>　父母今詣於佛所　　應當懺彼忿恚心<br>　佛是眾生大慈父　　一切眾生所歸趣<br>　父母聞說佛聲已　　即起廣大增勝心<br>　爾時父母承佛力　　應聲即詣於佛所<br>　到已頭面禮佛足　　懺悔先起忿恚心<br>　白言我今歸依佛　　合掌又復伸問言<br>　佛法僧寶最尊勝　　當云何作供養事<br>　唯佛能知我心意　　如我所問願佛說<br>　發是言已諦誠住　　一心渴仰而聽受<br>　佛告上財父母言　　汝今諦聽我所說<br>　若欲供養諸佛者　　應當發起菩提心<br>　當知汝女上財者　　五百生中種善根<br>　今轉女身為天子　　為汝父母善開導<br>　父母聞佛如是語　　即發無上菩提心<br>　歡喜稱讚作是言　　人中大仙如實語<br>　爾時佛告阿難言　　汝今證知如是事<br>　菩薩方便不思議　　於染心中得淨報<br>　如上財女所轉相　　一切眾生亦如是<br>　阿難如是勝功德　　能令眾生皆離苦<br>　今此天子勝福報　　於染愛心常清淨<br>　而能恭敬佛世尊　　尊重無上菩提故<br>　多劫已曾供養佛　　於諸佛所種善根<br>　堅固安住菩提心　　決定當得菩提果　</p><p>爾時尊者阿難白佛言。世尊。如我意者。譬如須彌山王眾寶所成。雖種種寶有種種色。彼黃金色而為最上。菩薩摩訶薩亦復如是。若清淨心若染污心。若住法心若隱法心。雖種種心如是差別。彼一切智心而為最上。世尊。諸菩薩摩訶薩最初安住一切智心。於諸染法悉能清淨。又如有藥名曰善現。能治世間一切病苦。菩薩摩訶薩亦復如是。住一切智心已。能斷除貪瞋癡等諸煩惱病<p>爾時世尊讚尊者阿難言。善哉阿難。如汝所說如是如是<p>爾時尊者大迦葉。前白佛言。希有世尊。菩薩摩訶薩能行最上寂靜之行。能於一切眾生。起悲愍心常所利益。又復能修空無相無願解脫法門。不樂聲聞緣覺之法。於一切處不離一切智心。具不可思議善巧方便。世尊。諸菩薩摩訶薩。一切所行無著無礙。於色聲香味觸境中。行而不取亦無起作。世尊。我今樂說譬喻明菩薩行。願佛世尊聽許我說。佛言大迦葉。樂說當說今正是時。大迦葉言。世尊。譬如世間有無數百千人眾。於其曠野險難之處見有一門。而彼人眾爾時各各從其門入。過是門已次見道路。其路懸曠險惡多難。彼諸人眾見是路已。咸生怖畏。是時有一智人具善方便。欲為多人利益安樂。即告眾言。汝等當知。去此不遠有一大城。其城廣闊嚴麗清淨。人民熾盛安隱豐饒。入彼城者適悅快樂。誰當愛樂入其城中。即能遠離險難怖畏。時彼眾中有一類人。聞是語已即時發言。我今樂入。入是城已。見其豐饒安隱快樂。生希有想愛著不捨。即於彼住不復樂出。有一類人。聞說其城即時發言。我亦隨順入彼城中。是人雖入不樂彼住後復還出。又復眾中有一類人。雖聞是語不能前詣入彼城中。世尊。彼有智人過此城已。又復行於曠野險路。出是路已見一道徑。其徑狹小可一尺量。徑之左面有一大坑深百千肘。徑之右面復一大坑深百千肘。若或有人墮是坑者不能出離。彼徑四向有一類人發是聲言。我於此處生大怖畏。又復去彼狹徑不遠有四衢道。一類人眾遊履其道。隨其所向。彼彼皆能見有大城。如如所見。彼彼隨應而生愛樂。時彼智人見是狹徑已。即行其徑到安隱處。世尊。世間無數百千人者。當知即是諸愚異生<p>一門者。當知即是取一有身。彼曠野險難中見道路者。當知即是生死險難之路。其路懸曠者。當知即是無明有愛為因受果。極懸遠故。彼有智人能唱導者。當知即是具善巧方便菩薩摩訶薩。彼大城者。即是二乘所證涅盤。有一類人入彼大城。愛樂安住不求出者。當知即是聲聞緣覺下劣信解生止息想。彼一類人亦欲隨順入其城中不樂安住後還出者。當知即是餘諸菩薩。成就最上信解心故。彼一類人雖聞是語。不能前詣入其城者。當知即是少福無智諸外道輩。彼有智人過此城已。又復出彼曠野路者。當知即是具善巧方便菩薩摩訶薩。精進波羅蜜多故。彼一尺量狹徑路者。當知即是最上法界。左面坑者。當知即是彼聲聞地。右面坑者。當知即是彼緣覺地。彼徑四面有一類人發怖畏聲者。當知即是諸天魔王及魔眷屬。彼四衢道者。即是四攝法門。隨其所向彼彼皆能見大城者。當知即是彼二乘人。隨其所應見佛功德見佛所行。及佛智慧生愛樂故。時彼智人到安隱處者。當知即是到一切智地。世尊。如是等譬喻說者。當知皆是菩薩摩訶薩善巧方便引導眾生。是為菩薩最上勝行。以是義故。我於菩薩摩訶薩所應敬禮<p>爾時世尊讚尊者大迦葉言。善哉善哉。汝大迦葉。善說此語。當佛如是讚迦葉時。會中有萬二千眾生。得天人身。皆發阿耨多羅三藐三菩提心。佛告大迦葉言。汝今當知。菩薩摩訶薩具善巧方便者。已能成就無量功德。於一切時雖有所作。不復起彼諸不善業。於自於他遠離過失<p>爾時智上菩薩摩訶薩。於佛會中見如是事。聞如是法。又復恭敬。前白佛言。云何世尊。往昔為一生補處菩薩時。於彼迦葉如來法中。曾作是語。何故剃鬚髮。云何求菩提。而此菩提最上難得。昔作是語當有何義。願佛于今為我宣說。佛告智上菩薩摩訶薩言。止善男子勿作是語。當知菩薩摩訶薩隨其所行。隨有所說非無利益。何以故。具不可思議方便菩薩。見彼彼正士隨所應住。於彼彼眾生如應調伏。一切所行。當知不離菩薩摩訶薩善巧方便<p>復次智上。我今為汝廣說菩薩摩訶薩善巧方便甚深正法。汝應諦聽如善作意。善男子。如我往昔為菩薩時。於燃燈佛所。成就不可思議方便。爾時我於彼佛法中。證得無生法忍。從是已後。我為得忍菩薩。為菩提故轉復精進。若一劫若百劫。未嘗懈倦。未嘗厭捨。未嘗失念。數數來此輪迴趣中。以善方便救度眾生。以自慧力隨諸所作悉得成就。於後邊際不作住想。為利眾生無有休息。當知此是菩薩摩訶薩善巧方便<p>復次善男子。我為菩薩時。為菩提故雖入聲聞寂靜三摩地。乃至入菩薩三摩地。若身若心無出沒想。雖得寂靜樂而不住著。雖在三摩地而精進不懈。以六波羅蜜多四攝法門。教化眾生。諸有所作未嘗懈息。當知此是菩薩摩訶薩善巧方便。又善男子。我為菩薩時已得一生補處。將欲成道轉大法輪。即於兜率天宮如實觀察。我今為當於此天中成等正覺轉法輪耶。為人間耶。如是觀察又復思惟。我若即於天中作此利者。閻浮提人不得聞法。若於閻浮提中作此利者。而此諸天不得聞法。我今隨其所宜。但應下降閻浮提中成等正覺。而此諸天亦可利益。又復菩薩思惟觀察。我若從此兜率天宮沒已。下生人間。不入胎藏現受生相。於須臾間便成正覺者。彼閻浮提所有眾生。當起疑念。此釋迦菩薩從何所來。天中來耶。乾闥婆中來耶。變化來耶。以是緣故從天中沒下降閻浮。隨順世間入母胎藏。當知此是菩薩摩訶薩善巧方便<p>復次善男子。菩薩雖住胎藏。世間眾生不應於此作實住想。何以故。菩薩本從無垢寂靜三摩地安詳而起。從天中沒。下降人間。處胎受生。出家苦行。乃至坐菩提場。成等正覺。降伏魔眾。轉大法輪。如是一切所作。菩薩於中清淨無染。無動無轉不出不沒。以是義故。應知清淨行菩薩不實住胎藏。當知此是菩薩摩訶薩善巧方便。又復何緣。菩薩但現胎生。不現餘生耶。所謂菩薩於一切眾生中最上最勝。是潔白分純一無雜。以如是相現處胎生。當知此是菩薩摩訶薩善巧方便。又復菩薩初入母胎。其相云何。所謂。菩薩入母胎時內外清淨。安隱無難不苦不惱。如昔天中所受快樂。菩薩入母胎時。樂受相應亦復如是。不同世人攬彼父母羯邏藍等穢污不淨。為入胎相。又復何緣。菩薩於母胎中。住滿十月不增減耶。所謂菩薩不同世人住母胎藏。日月數量有增有減。以增減故胎藏不圓諸根缺減。是故菩薩。滿足十月胎藏圓滿。諸根具足無所增減。當知此是菩薩摩訶薩善巧方便。又復何緣。菩薩不樂宮殿。而返於其園林中生。所謂菩薩於其長時。遠離憒鬧樂寂靜處修寂靜行。有諸天龍夜叉乾闥婆等常所衛護。菩薩欲令迦毘羅城一切人民。以諸香華隨喜供養各得瞻睹。以是因緣。菩薩於其園林中生。又復何緣。菩薩之母攀其樹枝生菩薩耶。謂菩薩母不同世間所有母人。當產生時苦受相應得大苦惱。摩耶夫人生菩薩時。樂受相應得大快樂。以是因緣。菩薩之母攀彼樹枝而生菩薩。又復何緣。菩薩於母胎中。能念能知彼三世事。乃至菩薩入胎住胎等事悉能知耶。所謂清淨行菩薩於三界中最上最勝。正念現前於一切法無所忘失。是故菩薩雖住胎中。能念能知彼一切事。又復何緣。菩薩生時。唯帝釋天主而來衛護。菩薩生已即為捧接。爾時無復餘天人耶。所謂。帝釋天主先發大願。菩薩生時為作守護。以彼往昔善根力故。是故菩薩生時唯帝釋天主而來衛護。又復何緣。菩薩生已即於四方各行七步。不減至六不增八耶。所謂菩薩正士。神通變化隨宜方便。其相如是。由此因緣但行七步無所增減。又復何緣。行七步已即發是言。我於世間最尊最勝。已能解脫老病死法。謂此梵界諸天子眾。聞菩薩生。悉來瞻禮。各各隨應得其利益。菩薩爾時即自思惟。但此梵界諸天子眾得知是事。我今欲令一切普得聞知。作是念已。乃發聲言。我於世間最尊最勝。已能解脫老病死法。發是言時。所有三千大千世界。諸天子眾及諸梵眾。聞是聲已於須臾間。一切皆來至菩薩所。合掌恭敬隨喜稱讚。以是因緣乃唱是言。我於世間最尊最勝<p class='juan'>
佛說大方廣善巧方便經卷第二</p>
</body></html>
