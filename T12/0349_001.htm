<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p><p></li><p><b>　　<A NAME="n83"></A>No. 349 [No. 310(42)]</b><p class='juan'>
彌勒菩薩所問本願經</p>
<p><span class='byline'>　　　　西晉月氏國三藏竺法護譯</span><br><p>聞如是。一時佛遊於披祇國。妙華山中恐懼樹間鹿所聚處。與大比丘眾俱。比丘五百人一切賢聖神通已達悉尊比丘。其名曰賢者了本際。賢者馬師。賢者和波。賢者大稱。賢者賢善。賢者離垢。賢者具足。賢者牛齝。賢者鹿吉祥。賢者優為迦葉。賢者那翼迦葉。賢者迦翼迦葉。賢者大迦葉。賢者所說。賢者所著。賢者面王。賢者難提。賢者和難。賢者羅云。賢者阿難。如是之輩。五百比丘。復有菩薩如彌勒等五百人。其名曰增意菩薩。堅意菩薩。辯積菩薩。光世音菩薩。大勢至菩薩。瑛吉祥菩薩。軟吉祥菩薩。神通華菩薩。空無菩薩。喜信淨菩薩。根土菩薩。稱土菩薩。柔軟音響菩薩。淨土菩薩。山積菩薩具足菩薩。根吉祥菩薩。如是等菩薩。五百人<p>爾時彌勒菩薩從座起整衣服長跪叉手白佛言。願欲有所問。唯天中天聽者乃敢問。佛告彌勒菩薩。我當聽所問。便問在所欲。如來當隨其所欲。而發遣之令心歡喜。於是彌勒菩薩得聽所問。踊躍歡喜白世尊言。菩薩有幾法行。皆棄諸惡道不隨惡知識中。佛告彌勒菩薩。善哉善哉彌勒。菩薩多所哀念。多所安隱。愍傷諸天及人。乃發意問如來如此之義。諦聽常思念之。彌勒即言。唯然世尊。受教而聽。佛言彌勒。菩薩有一法行。棄諸惡道不隨惡知識中。何謂為一。謂寂靜平等道意。是為一法<p>佛語彌勒。菩薩復有二法行。棄諸惡道不隨惡知識中。何等為二。一者住於定無所起。二者方便別諸所見。是為二法<p>佛語彌勒。菩薩復有三法行。棄諸惡道不隨惡知識中。何等為三。一者得大哀法。二者於空無所習。三者所知無所念。是為三法<p>佛語彌勒。菩薩復有四法行。棄諸惡道不隨惡知識中。何等為四。一者立於誡。二者於一切法無所疑。三者樂處閑居。四者等觀。是為四法<p>佛語彌勒。菩薩復有五法行。棄諸惡道不隨惡知識中。何等為五。一者常立德義。二者不求他人長短。三者自省身行。四者常樂於法。五者不自念身常救他人。是為五法<p>佛語彌勒。菩薩復有六法行。棄諸惡道不隨惡知識中。何等為六。一者不慳貪。二者除弊惡之心。三者無愚癡。四者無麤言。五者其意如虛空。六者以空為舍。是為六法<p>佛語彌勒。菩薩復有七法行。棄諸惡道不隨惡知識中。何等為七。一者有善權之意。二者能分別於諸法寶。三者常精進。四者常當歡悅。五者得於信忍。六者善解定意。七者總智慧明。是為七法<p>佛語彌勒。菩薩復有八法行。棄諸惡道不隨惡知識中。何等為八。一者得直見。二者直念。三者直語。四者直治。五者直業。六者直方便。七者直意。八者直定。是為八法<p>佛語彌勒。菩薩復有九法行。棄諸惡道不隨惡知識中。何等為九。一者菩薩以脫於欲遠離諸惡。不善之法無有想念。以得寂定歡喜。行第一一心。二者已除想念。內意為寂其心為一。無想無行便得定意。心為歡悅。行第二一心。三者離歡喜觀常為寂定。身得安隱如諸聖賢。所說所觀心意無起。行第三一心。四者苦樂已斷。歡悅憂慼皆悉為止。所觀無苦無樂其意清淨。得第四一心。五者過於色想。六者無復說想。七者不復念種種想。悉入無央數虛空慧。八者皆過無央數虛空慧。入無量諸識識知之行。九者皆過諸識知之慧。無復有無之想。皆過諸無識之慧。便入有想無想之行。不見想得寂定三昧。是為九法<p>佛語彌勒。菩薩復有十法行。棄諸惡道不隨惡知識中。何等為十。一者得金剛三昧。二者所住處有所進益三昧。三者得善權教授三昧。四者得有念無念御度三昧。五者得普遍世間三昧。六者得於苦樂平等三昧。七者得寶月三昧。八者得月明三昧。九者得照明三昧。十者得二寂三昧。於一切諸法具足。彌勒。是為菩薩十法行。棄諸惡道不墮惡知識中。於是彌勒菩薩以偈讚佛言<p class='lg'>　世尊本布施　　妻子及飲食<br>　頭目無所惜　　佛德度無極<br>　護禁無所犯　　如鶡愛其毛<br>　奉戒無與等　　功德度無極<br>　已現於忍力　　悉等諸苦樂<br>　忍辱為大勢　　佛德度無極<br>　已了精進力　　無上德對害<br>　精進為大至　　佛勤度無極<br>　已斷一切惡　　導師樂一心<br>　大慧寂為力　　佛淨度無極<br>　清淨慧自在　　自然無所起<br>　智慧常第一　　佛明度無極<br>　慧降魔官屬　　樹下得大智<br>　上義離諸穢　　佛力降伏魔<br>　世尊轉法輪　　大身師子吼<br>　恐伏諸外道　　佛慧度彼德<br>　色妙無與等　　戒德及智慧<br>　精進度諸岸　　佛道過眾德<br>　難譬不可喻　　無上大智慧<br>　常講諸法寶　　光明導御眾　</p><p>爾時賢者阿難白佛言。未曾有世尊。是彌勒菩薩所願具足。說法無缺減。講法字句平等。所說法句無所縛著。講經竟無亂。佛言。如是如是。阿難。如其所云。彌勒菩薩辯才具足。所說經法無所缺減。佛言阿難。彌勒菩薩不獨以偈讚我。乃往過世十無央數劫。爾時有佛號炎光具嚮作王如來無所著等正覺。今現在成慧行安定世間父無上士導御法天上天下尊佛天中天。爾時有梵志長者子名曰賢行。從園觀出遙見如來經行身色光明無央數變見已。心念甚善未曾有也。如來之身不可思議。巍巍如是光色妙好威神照曜。吉祥之德以為莊飾。願令我後當來之世。得身具足如是光色威神照曜。吉祥之德而自莊飾。作是願已。便身伏地心念言審。我當來之世得法身。若如來無所著等正覺者。如來當過我身上。於時世尊炎光具嚮作王如來。知賢行長者子梵志心之所念。便過其身上。適越其上已。便得不起法忍。於是佛還顧告侍者言。我所以過長者子梵志賢行身上。即時令得不起法忍。眼能洞視耳能徹聽。知他人心中所念。自知所從來生。身能飛行神通具足。佛適過梵志賢行身上。便達眾智五通具足無所亡失。即以偈讚佛言<p class='lg'>　往來世到十方　　人中尊無與等<br>　唯志道過諸行　　願稽首覺導師<br>　以過諸世間明　　及摩尼火炎光<br>　佛光明為最上　　願稽首覺導師<br>　如師子一鳴吼　　諸小獸無不伏<br>　佛講法亦如是　　悉降伏諸異道<br>　眉間相清且徹　　威無量如積雪<br>　其光明照三界　　佛在世無與等<br>　聖足下生相輪　　其輪妙有千輻<br>　此土地及山陵　　不能動無上尊　</p><p>是時佛告賢者阿難。欲知爾時長者子梵志賢行者。今彌勒菩薩是。賢者阿難即白佛言。彌勒菩薩得不起忍久遠乃爾何以不速逮無上正真道最正覺耶。佛語阿難。菩薩以四事不取正覺。何等為四。一者淨國土。二者護國土。三者淨一切。四者護一切。是為四事。彌勒菩薩。求佛時。以是四事故不取佛。佛言阿難。我本求佛時。亦欲淨國土亦欲淨一切。亦欲護國土。亦欲護一切。彌勒。發意先我之前四十二劫。我於其後乃發道意於此賢劫以大精進。超越九劫得無上正真之道成最正覺<p>佛告賢者阿難。我以十事致最正覺。何等為十。一者所有無所愛惜。二者妻婦。三者兒子。四者頭目。五者手足。六者國土。七者珍寶財物。八者髓腦。九者血肉。十者不惜身命。阿難。我以此十事疾得佛道<p>佛語阿難。復有十事疾得佛道。何等為十。一者以法立於誡德。二者常行忍辱。三者常行精進。四者常一其心。五者常行智慧度於無極。六者不捨一切。七者已得忍心等於一切。八者不習空。九者得空法忍。十者得無想之法。阿難。我以此十事。自致得佛道。佛語賢者阿難。我本求佛道時勤苦無數。乃得無上正真之道。其事非一。佛言阿難。乃過世時。有王太子。號曰一切現義。端政姝好。從園觀而出道。見一人得疾困篤。見已有哀傷之心。問於病人。以何等藥得療即痊。病人答曰。唯王身血得療我病。爾時太子。即以利刀刺身出血。以與病者。至心施與意無悔恨。佛語阿難。爾時現義太子。即我身是。阿難。四大海水尚可升量。我身血施不可稱限。所以爾者求正覺故<p>佛語賢者阿難。乃往過世有王太子。號曰蓮花王。端正姝好威神巍巍。從園觀出遊道。見一人身體病癩。見已即有哀念心。問於病人。以何等藥療於汝病。病者答曰。得王身髓以塗我體其病乃愈。是時太子即破身骨。以得其髓持與病者。歡喜惠施心無悔恨。爾時太子即我身是。佛語阿難。四大海水尚可升量。身髓布施不可稱計<p>佛語賢者阿難。乃往去世有王號曰月明。端正姝好威神巍巍。從宮而出道。見盲者貧窮飢餓隨道乞丐。往趣王所而白王言。王獨尊貴安隱快樂。我獨貧窮加復眼盲。爾時月明王。見此盲人哀之淚出。謂於盲者。有何等藥得愈卿病。盲者答曰。唯得王眼能愈我病眼乃得視。爾時王月明。自取兩眼施與盲者。其心靜然無一悔意。月明王者。即我身是。佛言。須彌山尚可稱知斤兩。我眼布施不可稱計<p>佛語賢者阿難。彌勒菩薩本求道時。不持耳鼻頭目手足身命珍寶城邑妻子及以國土布施與人。以成佛道。但以善權方便安樂之行。得致無上正真之道。阿難白佛。彌勒菩薩以何善權得致佛道。佛言阿難。彌勒菩薩。晝夜各三正衣束體。叉手下膝著地。向於十方說此偈言<p class='lg'>　我悔一切過　　勸助眾道德<br>　歸命禮諸佛　　令得無上慧　</p><p>佛語賢者阿難。彌勒菩薩以是善權。得無上正真之道最正覺。阿難。彌勒菩薩求道本願。使其作佛時。令我國中人民。無有諸垢瑕穢。於婬怒癡不大。慇懃奉行十善。我爾乃取無上正覺。佛語阿難。後當來世人民。無有垢穢奉行十善。於婬怒癡不以經心。正於爾時。彌勒。當得無上正真之道成最正覺。所以者何。彌勒菩薩本願所致。佛語賢者阿難。我本求菩薩道時。欲護一切悉令得淨。處於五濁婬怒癡中。樂在生死。所以者何。是諸人民多為非法。以非為是。奉行邪道轉相賊害。不孝父母心常念惡。惡意向兄弟妻息眷屬及他人。輕易師和上。常犯男子垢濁轉相食噉。願處是時世於中為佛。若郡國丘聚縣邑。但說眾惡轉相賊害。瓦石相擊杖相撾撥。便共聚會轉相罵詈。自還其舍設置飯食。以毒著中欲害他人。起想垢濁轉起誹謗。伏匿過惡還相發露無復善意。佛言阿難。我以大哀普念一切。為此輩人講說經法。賢者阿難聞佛說此。即白佛言。未曾有是天中天如來等正覺。能至勤苦普弘大意。調御弊惡令得成就。為除重擔具足法寶。為此輩人說其經法。佛言。如是阿難。如汝所言佛能忍此爾。乃應如來等正覺。教化剛強為除眾冥。用佛法德具足之故。乃為此人說其經法。阿難白佛言。我聞如來堅重精進等心如是。衣毛為豎。此經名為何等。云何奉行。佛言阿難。此經名為本願當持慈氏本行彌勒所問。當善持之。佛說經已。彌勒菩薩。賢者阿難。賢者大迦葉諸大弟子。及眾菩薩。一切會者。諸天龍神乾沓和世間人。聞經歡喜。前為佛作禮<p class='juan'>
彌勒菩薩所問本願經</p>
</body></html>
