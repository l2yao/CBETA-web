<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p class='juan'>
佛說大乘入諸佛境界智光明莊嚴經卷第四</p>
<p><span class='byline'>　　　　譯經三藏朝散大夫試光祿卿<span class='corr'>傳</span>梵大師賜紫沙門臣惟淨等奉　詔譯</span><br><p>佛言。妙吉祥。菩提者與虛空等。謂以虛空無高無下。菩提亦然無高無下。由是如來成等正覺。雖成正覺。亦無少法如微塵許若高若下諸所施作。此如是法若如是知即是實智。妙吉祥。以何義故名為實智。謂一切法了無根本無生無滅。彼無實性亦無所得。若有實性即是滅法。彼雖有生而無主宰復無攝受。妙吉祥。若無主宰無攝受法即是滅法。此等諸法若生若滅。當知皆是緣法所轉。亦非此中有少法可轉。然佛如來不於諸法說斷滅相<p>復次妙吉祥。菩提者即是如說句。以何義故名如說句。如說句者即是菩提。如其菩提色受想行識亦然。而不離真如。如其菩提眼耳鼻舌身意。色聲香味觸法處亦然。而不離真如。如其菩提眼界色界眼識界。耳界聲界耳識界。鼻界香界鼻識界。舌界味界舌識界。身界觸界身識界。意界法界意識界亦然。而不離真如。如其菩提地界水界火界風界亦然。而不離真如。此等諸法如是施設。其所施設謂蘊處界。由是如來成等正覺。所成正覺離顛倒法。如其先法後法亦然中法亦然。前際不生後際不去中際性離。此如是法是即名為如所說句。如其一法多法亦然。如其多法一法亦然。妙吉祥。若一性若多性皆無所得。若有相若無相無入無住。何名為相何名無相。所言相者。謂即生起一切善法。言無相者。謂一切法無所得故。又相者謂即心無所住分位。無相者即無相三摩地解脫法門。又相者即一切法思惟稱量算數伺察。無相者謂出過稱量。何名出過稱量。謂識法無故。又相者即有為伺察。無相者即無為伺察<p>復次妙吉祥。菩提者即是無漏無取。何名無漏。何名無取。無漏者。謂離四種有漏之法。何等為四。一者欲漏。二者有漏。三者無明漏。四者見漏。無取者。謂離四種取著之法。何等為四。一者欲取。二者見取。三者戒禁取。四者我語取。如是四取。悉由無明暗蔽愛法滋潤互相取著。妙吉祥。若或本初於我語取根本。能了知者即我清淨。我清淨已。隨知一切眾生清淨。由我清淨故即彼一切眾生清淨。若一切眾生清淨即法無二無二種類。彼無二義即無生無滅。妙吉祥。若無生無滅即無心意識可轉。若無心意識可轉即無分別。若無分別即深固作意相應無明不能發起。若彼無明不發起者。即十二有支亦不生長。若十二有支不生長者即法無生。若法無生即法決定。若法決定即調伏義。若調伏義即是勝義。若其勝義即離補特伽羅義。若離補特伽羅義即不可說義。若不可說義即緣生義。若緣生義即是法義。若法義即如來義。如是所說。若見緣生即能見法。若能見法即見如來。彼諸所見。若其如理審伺察時。是中亦無少法可見。妙吉祥。何名少法。謂心所緣。若無心所緣即無所見。由如是法故如來成等正覺。平等故平等<p>復次妙吉祥。菩提者。是清淨義。無垢義。無著義。何名清淨。何名無垢。何名無著。謂空解脫門即是清淨。無相解脫門即是無垢。無願解脫門即是無著。無生是清淨。無作意是無垢。無起是無著。自性是清淨。圓淨是無垢。明亮是無著。無戲論是清淨。離戲論是無垢。戲論寂止是無著。真如是清淨。法界是無垢。實際是無著。虛空是清淨。寥廓是無垢。廣大是無著。了知內法是清淨。外無所行是無垢。內外無所得是無著。了知蘊法是清淨。界法自性是無垢。離諸處法是無著。過去盡智是清淨。未來無生智是無垢。現在法界安住智是無著。妙吉祥。此如是等。清淨無垢無著諸義。於一句中普能攝入。謂寂靜句。若寂靜即遍寂。若遍寂即近寂。若近寂即寂止。若寂止此說即是大牟尼法<p>復次妙吉祥。如其虛空菩提亦然。如其菩提諸法亦然。如其諸法眾生亦然。如其眾生剎土亦然。如其剎土涅盤亦然。妙吉祥。此說即是涅盤平等。為一切法畢竟邊際清淨之因。無對治離對治因。本來清淨。本來無垢。本來無著。如來了知彼一切法。如是相故現成正覺。然後觀察諸眾生界。建立清淨無垢無著遊戲法門。以是名字於諸眾生大悲心轉<p>復次妙吉祥。云何是菩薩所行菩薩勝行。謂若菩薩無盡無不盡。無生無不生。於畢竟盡相無所領受。然亦不壞畢竟無生。妙吉祥。菩薩若如是行。是為菩薩勝行<p>復次妙吉祥。菩薩於過去心已盡此無所行。未來心未至此無所行。現在心無住此無所行。菩薩於其過去未來現在諸心悉無所著。菩薩若如是行。是為菩薩勝行<p>又復布施之法。諸佛如來與諸菩薩。而無其二無二種類。菩薩若如是行。是為菩薩勝行。持戒忍辱精進禪定智慧亦復如是。諸佛如來與諸菩薩。而無其二無二種類。菩薩若如是行。是為菩薩勝行<p>又妙吉祥。菩薩不行色空。不行色不空。菩薩若如是行。是為菩薩勝行。何以故。色即是空色自性空。受想行識亦復如是。是故不行識空。不行識不空。菩薩若如是行。是為菩薩勝行。何以故。謂心意識無所得故。妙吉祥。此中無少法可有若知若斷若修若證。悉無所有由如是故。此說名盡。如是乃為畢竟盡相。若畢竟盡即無所盡。無盡亦無盡。何以故。如所說盡故。若如所說盡彼即無法可盡。若無法可盡即是無為。若無為即無生亦無滅。若佛出世若不出世法性常住。以法住故即是法界。如法界住故智無所轉亦非無轉。以智無轉非無轉故。如是法理若悟入者。即得無漏無生無滅。此名漏盡。妙吉祥。是故當知雖復世俗音聲文字總聚施設。是中無有少法若生若滅<p>爾時妙吉祥童真菩薩摩訶薩即從座起。偏袒右肩右膝著地向佛合掌。以妙伽陀伸讚歎曰<p class='lg'>　無形顯色無狀貌　　是中無滅亦無生<br>　無住亦復根本無　　無所緣尊今讚禮<br>　以無住故無出入　　亦復無彼諸分位<br>　已能解脫六處長　　無所緣尊今讚禮<br>　一切法中無所住　　有性無性皆遠離<br>　諸行平等得圓成　　無所緣尊今讚禮<br>　已能出離於三界　　虛空平等性中住<br>　世間諸欲不染心　　無所緣尊今讚禮<br>　三摩呬多常安處　　行住坐臥亦復然<br>　諸威儀事妙肅成　　無所緣尊今讚禮<br>　平等而來平等去　　平等性中妙安住<br>　不壞平等性法門　　無所緣尊今讚禮<br>　大聖善入平等性　　諸法皆住等引心<br>　遍入無相妙法門　　無所緣尊今讚禮<br>　大聖無住無所緣　　定中高積慧峰峻<br>　普遍諸法得圓成　　無所緣尊今讚禮<br>　眾生威儀及色相　　語言音聲亦復然<br>　普能示現剎那間　　無所緣尊今讚禮<br>　大聖已離於名色　　於蘊界法亦普斷<br>　復能善入無相門　　無所緣尊今讚禮<br>　大聖善離於諸相　　諸相境界亦遠離<br>　已能善入無相門　　無所緣尊今讚禮<br>　無所思惟無分別　　淨意亦復無所住<br>　無諸作意無念生　　無所緣尊今讚禮<br>　譬如虛空無含藏　　已離戲論無所著<br>　其心平等復如空　　無所緣尊今讚禮<br>　譬如虛空無中邊　　諸佛法性亦如是<br>　已能超越三世門　　無所緣尊今讚禮<br>　諸佛猶如虛空相　　即此虛空亦無相<br>　已能解脫事及因　　無所緣尊今讚禮<br>　一切法中無依止　　如水中月無所取<br>　無我相亦無音聲　　無所緣尊今讚禮<br>　大聖不依止蘊法　　界處諸法亦復然<br>　已能解脫顛倒心　　無所緣尊今讚禮<br>　大聖已離於二邊　　亦復斷除於我見<br>　法界平等得圓成　　無所緣尊今讚禮<br>　色相名數已解脫　　亦復遠離不正法<br>　無取無捨平等心　　無所緣尊今讚禮<br>　已能超越諸魔法　　一切法中悉通達<br>　妙入無障礙法門　　無所緣尊今讚禮<br>　正智不說諸法有　　亦復不說諸法無<br>　無語言道無發生　　無所緣尊今讚禮<br>　聖不依止於二法　　久已摧折我慢幢<br>　解脫二無二法門　　無所緣尊今讚禮<br>　所有身語意過失　　大聖久已普除斷<br>　不可譬喻不可思　　無所緣尊今讚禮<br>　大聖無轉無發悟　　一切過失悉遠離<br>　智為先導遍所行　　無所緣尊今讚禮<br>　無漏淨念最微妙　　實不實法悉了知<br>　亦無繫著無思惟　　無所緣尊今讚禮<br>　大聖於心無所緣　　而能遍知一切心<br>　亦無自他想念生　　無所緣尊今讚禮<br>　無所緣中有所緣　　於一切心不迷著<br>　無障礙法已圓明　　無所緣尊今讚禮<br>　大聖於心無所緣　　亦復自性無所有<br>　無心平等得圓成　　無所緣尊今讚禮<br>　大聖不依於智法　　而能遍觀諸剎土<br>　一切眾生行亦然　　無所緣尊今讚禮<br>　智者於心無所得　　是中亦復畢竟無<br>　於一切法正遍知　　無所緣尊今讚禮<br>　知一切法皆如幻　　即此幻亦無所有<br>　已能解脫幻法門　　無所緣尊今讚禮<br>　正覺雖行於世間　　亦不依止於世法<br>　復無世間分別心　　無所緣尊今讚禮<br>　大聖於彼空中行　　由空所成空境界<br>　空與非空聖所宣　　無所緣尊今讚禮<br>　現大神通起化事　　悉依如幻三摩地<br>　離種種性遍入門　　無所緣尊今讚禮<br>　了知非一非多性　　若近若遠無所轉<br>　無高無下平等心　　無所緣尊今讚禮<br>　金剛喻定現在前　　一剎那中成正覺<br>　遍入無對礙法門　　無所緣尊今讚禮<br>　雖知涅盤無所動　　亦於三世善調伏<br>　具足種種方便門　　無所緣尊今讚禮<br>　於彼一切眾生類　　善解智慧及方便<br>　然亦不動涅盤門　　無所緣尊今讚禮<br>　大聖無相無發悟　　已離戲論無對礙<br>　無我故無對礙心　　無所緣尊今讚禮<br>　已離疑惑無過失　　無我我所亦復然<br>　於一切處正遍知　　無所緣尊今讚禮　</p><p class='juan'>
佛說大乘入諸佛境界智光明莊嚴經卷第四</p>
</body></html>
