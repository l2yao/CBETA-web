<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p><p><p></li><p><b>　　<A NAME="n146"></A>No. 364 [Nos. 360-363]</b><p><b>　　<A NAME="n147"></A>大阿彌陀佛經序</b><p>大藏經中。有十餘經。言阿彌陀佛濟度眾生。其間四經本為一種。譯者不同。故有四名。一名無量清淨平等覺經。乃後漢月支三藏支婁加讖譯。二曰無量壽經。乃曹魏康僧鎧譯。三曰阿彌陀過度人道經。乃吳月支支謙譯。四曰無量壽莊嚴經。乃本朝西天三藏法賢譯。其大略雖同。然其中甚有差互。若不觀省者。又其文或失於太繁。而使人厭觀。或失於太嚴。而喪其本真。或其文適中。而其意則失之。由是釋迦文佛所以說經。阿彌陀佛所以度人之旨。紊而無序。鬱而不章。予深惜之。故熟讀而精考。敘為一經。蓋欲復其本也。其校正之法。若言一事。[<a href='javascript:showpic("../fontimg/011859.gif")'>打-丁+王</a>]此本為安。彼本為杌隉。則取其安者。或此本為要。彼本為泛濫。則取其要者。或此本為近。彼本為迂。則取其近者。或彼本有之。而此本闕。則取其所有。或彼本彰明。而此本隱晦。則取其明者。大概乃取其所優。去其所劣。又有其文碎雜而失統。錯亂而不倫者。則用其意。以修其辭。刪其重以暢其義。其或可疑者。則闕焉而不敢取。若此之類。皆欲訂正聖言。發明本旨。使不惑於四種之異。而知其指歸也。又各從其事類。析為五十六分。欲觀者易見。而喜於讀誦。庶幾流傳之廣。而一切眾生。皆受濟度也。予每校正。必禱於觀音菩薩求冥助。以開悟識性。使無舛誤。始末三年而後畢。既畢乃拜而自喜。目之曰大阿彌陀經。蓋佛與舍利弗說者。亦阿彌陀經。彼則其文少。故此言大以別之。然佛說經。非若吾聖人所說也。吾聖人所說。或深其文而叢其意。使人索之而愈見其多。或簡其文而晦其意。使人思而後得。佛則不然。必欲詳陳曲布。使人人可曉。雖至愚下者。亦知其意焉。然而有辭直而意愈深者。經所謂須信佛語深是也。切不可以輕其辭而忽其意。詔興壬午秋。國學進士龍舒王日休謹序<p>禮祝儀式<p>誦淨口業真言　唵修利修利摩訶修利修修利娑婆訶<p>次誦五淨真言　唵尾鼠提娑婆訶<p>淨身器神咒　唵秫殿都戌陀那耶娑婆訶<p>次向西頂禮祝云<p>弟子(某甲)謹為盡虛空界一切眾生。歸依盡虛空界一切諸佛。一切正法一切聖僧。西方極樂世界阿彌陀佛。觀世音菩薩。大勢至菩薩。一切菩薩。聲聞諸上善人。(某甲)今為盡虛空界一切眾生。持誦大阿彌陀經。及讚佛懺罪迴向發願。願如此等眾生各各自誦經。讚佛懺罪迴向發願。願盡拔濟生於極樂世界。乃念大慈菩薩。讚佛懺罪迴向發願。偈云<p class='lg'>　十方三世佛　　阿彌陀第一<br>　九品度眾生　　威德無窮極<br>　我今大歸依　　懺悔三業罪<br>　凡有諸善福　　至心用迴向<br>　願同念佛人　　盡生極樂國<br>　見佛了生死　　如佛度一切　</p><p>如為薦亡。或禳災或保安。則隨意祝願不須如前祈禱。亦須誦真言。先歸依三寶及西方四聖。然後祝願。若為自身往生。則宜一一如前。其功德甚大矣<p class='juan'>
佛說大阿彌陀經卷上</p>
<p><span class='byline'>　　　　國學進士龍舒王日休校輯</span><br><p><b>　　<A NAME="n149"></A>法會大眾分第一</b><p>如是我聞一時佛在王舍國靈鷲山中。與大弟子眾千二百五十人俱。一切大聖神通已達。其名曰尊者了本際。尊者正願。尊者正語。尊者大號。尊者仁賢。尊者離垢。尊者名聞。尊者善實。尊者具足。尊者阿難。若此皆上首者。又大乘眾菩薩。普賢菩薩。妙德菩薩。慈氏菩薩等。此賢劫中一切菩薩。又賢護等十六正士。善思議菩薩。信慧菩薩。空無菩薩。神通華菩薩。皆尊普賢大士之德。具諸菩薩無量行願。安住一切功德之法。如是等菩薩大士。一時來會<p><b>　　<A NAME="n150"></A>阿難發問分第二</b><p>爾時世尊。容色光麗異於他日。尊者阿難。即從座起偏袒右肩。長跪合掌而白佛言。今日世尊諸根悅豫。姿色清淨光顯巍巍。如鏡明瑩暢徹表堙C自我侍佛以來。未嘗獲睹威容有如今日。豈非念過去諸佛。或現在未來諸佛。故致然耶。佛言善哉。阿難。有諸天教汝來問。汝自問耶。阿難言。我自以所見而發此問。佛言。汝所問者。勝於供養一天下聲聞緣覺。及布施諸天人民。下至蜎飛蠕動之類。雖至累劫。尚百千萬億倍。不可以及。所以者何。蓋諸天帝王人民。下至蜎飛蠕動之類。皆因汝所問而得度脫之道。阿難。如世間有優曇缽華。雖有其實不見其華。有佛出世華然後有。佛難值遇亦如此華。今我出世。汝善知吾意。特為發問誠不妄侍佛矣。汝當諦聽。吾為汝說。對言誠欲聞之<p><b>　　<A NAME="n151"></A>五十三佛分第三</b><p>佛言。前已過去劫。大眾多不可計。無邊幅不可議。爾時有佛出世。名定光如來。教化度脫無量眾生。皆令得道乃取滅度。次有佛名光遠。次有佛名月光。次有佛名栴檀香。次有佛名善山王。次有佛名須彌天冠。次有佛名須彌等曜。次有佛名月色。次有佛名正念。次有佛名離垢。次有佛名無著。次有佛名龍天。次有佛名夜光。次有佛名安明頂。次有佛名不動地。次有佛名琉璃妙花。次有佛名琉璃金色。次有佛名金藏。次有佛名炎光。次有佛名炎根。次有佛名地種。次有佛名月像。次有佛名日音。次有佛名解脫華。次有佛名莊嚴光明。次有佛名海覺神通。次有佛名水光。次有佛名大香。次有佛名離塵垢。次有佛名捨厭意。次有佛名寶炎。次有佛名妙頂。次有佛名勇力。次有佛名功德持慧。次有佛名蔽日月光。次有佛名日月琉璃光。次有佛名無上琉璃光。次有佛名最上首。次有佛名菩提華。次有佛名月明。次有佛名日光。次有佛名華色王。次有佛名水月光。次有佛名除癡冥。次有佛名度蓋行。次有佛名淨信。次有佛名善宿。次有佛名威神。次有佛名法慧。次有佛名鸞音。次有佛名師子音。次有佛名龍音。次有佛名處世。如此諸佛皆已過去<p><b>　　<A NAME="n152"></A>法藏本因分第四</b><p>佛言。次有佛名世自在王如來。應供等正覺明行足善逝世間解無上士調御丈夫天人師佛世尊。十號具足。在世教化四十二劫。爾時有大國王。聞佛說法喜悅開悟。即棄王位往作沙門。號法藏比丘。高才智慧勇猛無能及者。詣彼佛所稽首禮足。右繞三匝長跪合掌。以偈讚佛<p class='lg'>　如來妙色相　　世間無等倫<br>　遠勝日摩尼　　火月清淨水<br>　威神無有極　　名聲震十方<br>　皆由三昧力　　精進成智慧<br>　持覺若溟海　　深廣無涯底<br>　無明與貪恚　　冰釋已無餘<br>　從是超世間　　歎仰不能已<br>　端如好樹華　　莫不愛樂者<br>　處處人民見　　一切皆歡喜<br>　布施及淨戒　　忍辱并精進<br>　禪定大智慧　　吾誓得此事<br>　一切諸恐懼　　普為獲大安<br>　過度諸生死　　無不解脫者<br>　我至作佛時　　種種如法王<br>　假使琩F數　　諸佛悉供養<br>　不如求正覺　　堅勇必成就<br>　能使無量剎　　光明普照耀<br>　濟度越琩F　　威德誰可量<br>　我剎及莊嚴　　華好獨超卓<br>　凡欲求生者　　清淨安以樂<br>　度脫永無窮　　幸佛作明證<br>　發願既如是　　力行無懈怠<br>　雖居苦毒中　　忍之終不悔　</p><p><b>　　<A NAME="n153"></A>大願問佛分第五</b><p>佛言。爾時法藏比丘說此偈已。復白世自在王佛言。世尊我發無上菩提之心。願作佛時。於十方無央數佛中為最。智慧勇猛。頂中光明照耀十方。無有窮極。所居剎土自然七寶極明麗溫柔。我化度名號。皆聞於十方無央數世界。莫有不聞知者。諸無央數諸天人民。以至蜎飛蠕動之類。來生我剎者。悉皆菩薩聲聞。其數不可窮盡。比諸佛世界悉皆勝之如是者寧可得否。時世自在王佛。知其智識高明心願廣大。即為說言。譬如大海一人斗量。歷劫不止尚可見底。況人。至心求道。精進不止。何求不得何願不遂時法藏比丘。聞佛所說則大歡喜。佛乃選擇二千一百萬佛剎中。諸天人民之善惡國土之麤妙。隨其心願悉令顯現。法藏即一其心。遂得天眼莫不徹見<p><b>　　<A NAME="n154"></A>四十八願分第六</b><p>佛言。爾時法藏比丘。乃往一靜處其心寂然。俱無所著默坐思惟。攝取彼佛剎清淨之行。如彼修持。復詣佛所而白佛言。世尊。我已攝取二千一百萬佛剎。所以莊嚴國土清淨之行。願有[<a href='javascript:showpic("../fontimg/072859.gif")'>敲-高+尃</a>]陳惟佛聽察。彼佛告言。善哉汝可具說。諸菩薩眾聞汝志願因以警策。亦能於諸佛剎修習莊嚴。法藏白言。第一願我作佛時。我剎中無地獄餓鬼禽畜。以至蜎飛蠕動之類。不得是願終不作佛。第二願。我作佛時。我剎中無婦女。無央數世界諸天人民。以至蜎飛蠕動之類。來生我剎者。皆於七寶水池蓮華中化生。不得是願終不作佛。第三願。我作佛時。我剎中人欲食時。七寶缽中百味飲食。化現在前。食已器用自然化去。不得是願終不作佛。第四願。我作佛時。我剎中人。所欲衣服隨念即至。不假裁縫擣染浣濯。不得是願終不作佛。第五願。我作佛時。我剎中自地以上至於虛空。皆有宅宇宮殿樓閣池流花樹。悉以無量雜寶百千種香而共合成。嚴飾奇妙殊勝超絕。其香普熏十方世界。眾生聞是香者皆修佛行。不得是願終不作佛。第六願。我作佛時。我剎中人。皆心相愛敬無相憎嫉。不得是願終不作佛。第七願。我作佛時。我剎中人。盡無[<a href='javascript:showpic("../fontimg/072861.gif")'>泳-永+(炙-火+(午/一))</a>]泆瞋怒愚癡之心。不得是願終不作佛。第八願。我作佛時。我剎中人皆同一善心無惑他念。其所欲言皆豫相知意。不得是願終不作佛。第九願。我作佛時。我剎中人。皆不聞不善之名。況有其實。不得是願終不作佛。第十願。我作佛時。我剎中人。知身如幻無貪著心。不得是願終不作佛。第十一願。我作佛時我剎中雖有諸天與世人之異。而其形容皆一類金色。面目端正淨好無復醜異。不得是願終不作佛。第十二願。我作佛時。假令十方無央數世界諸天人民。以至蜎飛蠕動之類。皆得為人。皆作緣覺聲聞。皆坐禪一心。共欲計數我年壽。幾千億萬劫無有能知者。不得是願終不作佛。第十三願。我作佛時。假令十方各千億世界。有諸天人民。以至蜎飛蠕動之類。皆得為人。皆作緣覺聲聞。皆坐禪一心。共欲計數我剎中人數有幾千億萬無有能知者。不得是願終不作佛。第十四願。我作佛時。我剎中人壽命皆無央數劫。無有能計知其數者。不得是願終不作佛。第十五願。我作佛時。我剎中人。所受快樂。一如漏盡比丘。不得是願終不作佛。第十六願。我作佛時。我剎中人住正信位。離顛倒想遠離分別。諸根寂靜所止盡般泥洹。不得是願終不作佛。第十七願。我作佛時。說經行道十倍於諸佛。不得是願終不作佛。第十八願。我作佛時。我剎中人盡通宿命。知百千億那由他劫事。不得是願終不作佛。第十九願。我作佛時。我剎中人盡得天眼。見百千億那由他世界。不得是願終不作佛。第二十願。我作佛時。我剎中人盡得天耳。聞百千億那由他諸佛說法。悉能受持。不得是願終不作佛。第二十一願。我作佛時。我剎中人得他心智。知百千億那由他世界眾生心念。不得是願終不作佛。第二十二願。我作佛時。我剎中人盡得神足。於一念頃。能超過百千億那由他世界。不得是願終不作佛。第二十三願。我作佛時我名號聞於十方無央數世界。諸佛各於大眾中。稱我功德及國土之勝。諸天人民以至蜎飛蠕動之類。聞我名號乃慈心喜悅者。皆令來生我剎。不得是願終不作佛。第二十四願。我作佛時。我頂中光明絕妙。勝如日月之明。百千億萬倍。不得是願終不作佛。第二十五願。我作佛時。光明照諸無央數天下幽冥之處。皆當大明。諸天人民以至蜎飛蠕動之類。見我光明莫不慈心作善。皆令來生我國。不得是願終不作佛。第二十六願。我作佛時。十方無央數世界諸天人民。以至蜎飛蠕動之類。蒙我光明觸其身者。身心慈和過諸天人。不得是願終不作佛。第二十七願。我作佛時。十方無央數世界諸天人民。有發菩提心。奉持齋戒。行六波羅蜜。修諸功德。至心發願欲生我剎。臨壽終時我與大眾。現其人前引至來生。作不退轉地菩薩。不得是願終不作佛。第二十八願。我作佛時。十方無央數世界諸天人民。聞我名號。燒香散花然燈懸繒。飯食沙門起立塔寺。齋戒清淨益作諸善。一心繫念於我。雖止於一晝夜不絕。亦必生我剎。不得是願終不作佛。第二十九願。我作佛時。十方無央數世界諸天人民。至心信樂欲生我剎。十聲念我名號必遂來生。惟除五逆誹謗正法。不得是願終不作佛。第三十願。我作佛時。十方無央數世界諸天人民。以至蜎飛蠕動之類。前世作惡。聞我名號即懺悔為善。奉持經戒願生我剎。壽終皆不經三惡道徑遂來生。一切所欲無不如意。不得是願終不作佛。第三十一願。我作佛時。十方無央數世界諸天人民。聞我名號。五體投地稽首作禮。喜悅信樂修菩薩行。諸天世人莫不致敬。不得是願終不作佛。第三十二願。我作佛時。十方無央數世界有女人。聞我名號喜悅信樂。發菩提心厭惡女身。壽終之後其身不復為女。不得是願終不作佛。第三十三願。我作佛時。凡生我剎者一生遂補佛處。惟除本願欲往他方。設化眾生修菩薩行。供養諸佛即自在往生。我以威神之力令彼教化一切眾生皆發信心。修菩提行。普賢行。寂滅行。淨梵行。最勝行。及一切善行。不得是願終不作佛。第三十四願。我作佛時。我剎中人欲生他方者。如其所願不復墜於三惡道。不得是願終不作佛。第三十五願。我作佛時。剎中菩薩以香華旛蓋真珠纓絡種種供具。欲往無量世界供養諸佛。一食之頃即可遍至。不得是願終不作佛。第三十六願。我作佛時。剎中菩薩欲萬種之物。供養十方無央數佛。即自在前供養既遍。是日未午即還我剎。不得是願終不作佛。第三十七願。我作佛時。剎中菩薩受持經法。諷誦宣說。必得辯才智慧。不得是願終不作佛。第三十八願。我作佛時。剎中菩薩能演說一切法。其智慧辯才不可限量。不得是願終不作佛。第三十九願。我作佛時。剎中菩薩得金剛那羅延力。其身皆紫磨金色。具三十二相八十種好。說經行道無異於諸佛。不得是願終不作佛。第四十願。我作佛時。剎中清淨照見十方無量世界。菩薩欲於寶樹中。見十方一切嚴淨佛剎。即時應現猶如明鏡睹其面相。不得是願終不作佛。第四十一願。我作佛時。剎中菩薩雖少功德者。亦能知見我道場樹高四千由旬。不得是願終不作佛。第四十二願。我作佛時。剎中諸天世人及一切萬物。皆嚴淨光麗形色殊特。窮微極妙無能稱量者。眾生雖得天眼不能辯其名數。不得是願終不作佛。第四十三願。我作佛時。我剎中人隨其志願。所欲聞法皆自然得聞。不得是願終不作佛。第四十四願。我作佛時。剎中菩薩聲聞皆智慧成神。頂中皆有光明語音鴻暢。說經行道無異於諸佛。不得是願終不作佛。第四十五願。我作佛時。他方世界諸菩薩。聞我名號歸依精進。皆逮得清淨解脫三昧。住是三昧一發意頃。供養不可思議諸佛。而不失定意。不得是願終不作佛。第四十六願。我作佛時。他方世界諸菩薩。聞我名號歸依精進。皆逮得普等三昧。至于成佛。常見無量不可思議一切諸佛。不得是願終不作佛。第四十七願。我作佛時。他方世界諸菩薩。聞我名號歸依精進。即得至不退轉地。不得是願終不作佛。第四十八願。我作佛時。他方世界諸菩薩。聞我名號歸依精進。即得至第一忍第二忍第三法忍。於諸佛法永不退轉。不得是願終不作佛<p><b>　　<A NAME="n155"></A>願後說偈分第七</b><p>佛言。爾時法藏比丘發此願已。復說偈言<p class='lg'>　我今對佛前　　特發誠實願<br>　如獲十力身　　威德無能勝<br>　復為大國王　　富豪而自在<br>　常施諸財寶　　利樂於貧苦<br>　盡令諸眾生　　長夜無憂惱<br>　發生眾善根　　長養菩提果<br>　我至成佛時　　名聲超十方<br>　人天欣得聞　　俱來生我剎<br>　我以智慧光　　廣照無央界<br>　除滅諸有情　　貪瞋煩惱暗<br>　地獄鬼畜生　　亦生我剎中<br>　一切來生者　　修習清淨行<br>　如佛金色身　　妙相悉圓滿<br>　還以大慈心　　普濟諸沈溺<br>　我於未來世　　當作天人師<br>　百億世界中　　說法師子吼<br>　一切聞音者　　解悟復圓明<br>　又如過去佛　　所生慈愍行<br>　度脫諸有情　　已無量無邊<br>　我行亦如斯　　咸使登覺岸<br>　此願若剋果　　大千應震動<br>　虛空諸天神　　必雨珍妙華　</p><p><b>　　<A NAME="n156"></A>初修善行分第八</b><p>佛言。爾時法藏比丘。於彼佛所。諸天魔梵龍神八部大眾之中。發斯弘誓。應時大地震動。天雨妙華以散其上。空中讚言。決定成佛。於是法藏住真實慧。勇猛精進。修習無量功德。以莊嚴其國。是故入三摩地。歷大阿僧祇劫。修菩薩行。不生慾想瞋想癡想。不生慾覺瞋覺癡覺。不著色聲香味諸法。忍力成就不計眾苦。但樂憶念過去諸佛所修善根。行寂靜行。遠離虛妄堅守誠正。常以和顏愛語饒益眾生。於佛法僧信重恭敬依真諦門植眾德本。善護口業不譏他過。善護身業不失律儀。善護意業清淨無染。琤H布施持戒忍辱精進禪定智慧。利樂眾生。令諸眾生功德成就。遠離麤言。免自害害彼。免彼此俱害。修習善語自利利人。致人我兼利。復教化眾生修行六度。於一切法而得自在。了空無相無願無為無生無滅。軌範具足善根圓滿。墮其生處在意所欲。有無量寶藏自然發現。以此施惠眾生令生歡喜。以行教化。致無量無數眾生發無上菩提之心。如是善行無量無邊說不能盡<p><b>　　<A NAME="n157"></A>親近諸佛分第九</b><p>佛言。法藏比丘行菩薩行時。於諸佛所尊重恭敬。承事供養未嘗間斷。為四大天王詣佛所。恭敬禮拜承事供養。為忉利天王詣佛所。恭敬禮拜承事供養。為夜摩天王。兜率天王。化樂天王。他化自在天王。乃至大梵天王等詣佛所。恭敬禮拜承事供養。其次處閻浮提。為轉輪王受灌頂位。及大臣官族等詣佛所。恭敬禮拜承事供養。為剎帝利婆羅門等詣佛所。恭敬禮拜承事供養。如是無量無數百千萬億劫。親近諸佛植眾德本。以成就所願<p><b>　　<A NAME="n158"></A>願成作佛分第十</b><p>佛言。法藏比丘行菩薩行時。容體端嚴。三十二相八十種好悉皆具足。口中常出栴檀之香。身諸毛孔出優缽羅華香。其香普熏無量無邊不可思議那由他由旬。眾生聞此香者。皆發無上菩提之心。又手中琤X一切衣服。一切飲食。一切幢旛寶蓋。一切音樂。及一切最上所須之物。利樂一切眾生令歸佛道。如是積功累德。無量無數百千萬億劫。功德圓滿威神熾盛。方得成就所願而入佛位<p><b>　　<A NAME="n159"></A>蜎蠕亦度分第十一</b><p>阿難白言。法藏比丘為已成佛而取滅度。為未成佛為今現在。佛言。彼佛如來。來無所來。去無所去。無生無滅。非過去現在未來。但以酬其志願度一切眾生。現在西方。去此百萬世界。其世界名曰極樂。其佛號阿彌陀。成佛以來于今十劫。又在十方世界。教化無央數諸天人民。以至蜎飛蠕動之類。莫不得過度解脫者<p><b>　　<A NAME="n160"></A>光明獨勝分第十二</b><p>佛言。阿彌陀佛光明最為遠著。諸佛光明皆所不及。十方無央數佛。其頂中光明有照一里者。有照二里者。有照三里者。如是展轉漸遠。有至於照千二百萬里。復有佛頂中光明照一世界者。有照二世界者。有照三世界者。如是展轉漸遠。有至於照二百萬世界者。惟阿彌陀佛頂中光明。照千萬世界無有窮極。諸佛光明所以有遠近者何以故。初為菩薩時。願力功德各有大小。至期作佛皆隨所得。是故光明亦從而異。若威神自在隨意所作。不必豫計則無不同。阿彌陀佛願力無邊功德超絕故。比諸佛光明特為殊勝<p><b>　　<A NAME="n161"></A>十三佛號分第十三</b><p>佛言。阿彌陀佛光明。明麗快甚絕殊無極。勝於日月之明千萬億倍。而為諸佛光明之王。故號無量壽佛。亦號無量光佛。無邊光佛。無礙光佛。無對光佛。炎王光佛。清淨光佛。歡喜光佛。智慧光佛。不斷光佛。難思光佛。難稱光佛。超日月光佛。其光明所照無央數天下。幽冥之處皆常大明。諸天人民禽獸蜎飛蠕動之類。見此光明莫不喜悅而生慈心。其淫泆瞋怒愚癡者。見此光明莫不遷善。地獄餓鬼畜生。考掠痛苦之處。見此光明無復苦惱。命終之後皆得解脫。不獨我今稱讚阿彌陀佛光明。十方無央數佛菩薩緣覺聲聞之眾。悉皆稱讚亦復如是。若有眾生。聞此光明威神功德。日夜歸命稱讚不已。隨其志願必生其剎。復為諸菩薩聲聞所共稱讚。當亦如是。我說阿彌陀佛光明威神巍巍殊妙。晝夜一劫尚未能盡。今為汝等略言之耳<p><b>　　<A NAME="n162"></A>阿闍世王分第十四</b><p>爾時阿闍世王太子與五百長者子。各持一金華蓋。前以獻佛卻坐一面。聞說阿彌陀佛功德光明皆大歡喜。其心願言。我等後作佛時。皆如阿彌陀佛。佛即知之。告諸比丘言。阿闍世王太子與五百長者子。後無央數劫皆當作佛。如阿彌陀佛。此等行菩薩道已。無央數劫。皆各供養四百億佛。今復供養於我。往昔迦葉佛時。皆常為我弟子。今又至此是復會遇也。時諸比丘聞是語已。莫不喜悅恭敬讚歎<p><b>　　<A NAME="n163"></A>地平氣和分第十五</b><p>佛言。阿彌陀佛剎中皆自然七寶。所謂黃金白銀水晶琉璃珊瑚琥珀硨磲其體性溫柔。以是七寶相間為地。或純以一寶為地。光色照耀奇妙清淨。超越十方一切世界。其國恢廓曠蕩不可窮盡。地皆平正無須彌山及金剛圍一切諸山。亦無大海小海。及坑坎井谷。亦無幽暗之所。無地獄餓鬼眾生禽虫。以至蜎飛蠕動之類。無阿須倫及諸龍鬼神。亦無雨露惟有自然流泉。亦無寒暑氣象。常春清快明麗不可具言。有萬種自然之物。如百味飲食。意有所欲悉現在前。意若不用自然化去。隨其所念無不得之。此娑婆世界。有他化自在天。其中天人一切所須自然化現。以比於此佛剎中自然之物。猶萬億倍不可以及<p><b>　　<A NAME="n164"></A>講堂宅宇分第十六</b><p>佛言。阿彌陀佛講堂精舍。皆自然七寶相間而成。復有七寶以為樓觀欄楯。復以七寶為之纓絡懸飾其側。復以白珠明月珠摩尼珠。為之交絡遍覆其上。殊特妙好清淨光輝不可勝言。其餘菩薩聲聞所居宮宇。亦復如是。彼諸天及世人。衣服飲食華香纓絡。傘蓋幢旛微妙音樂。隨意而現。所居宮宇樓閣。稱其形色高下大小。或以一寶二寶乃至無量眾寶。悉化現而成。然宮宇有隨意高大浮於空中若雲氣者。有不能隨意高大。止在地上如世間者。其故非他。能隨意者。乃前世求道時慈心精進。益作諸善德厚所致。不能隨意者。乃前世求道時不慈心精進。作善微尟德薄所致。若衣服飲食則皆平等。惟宮宇不同。所以別進有勤墮。德有大小示眾見之。此講堂宮宇。初無作者。亦無所從來。以此佛願大德重。自然化生<p><b>　　<A NAME="n165"></A>寶池大小分第十七</b><p>佛言。阿彌陀佛剎中講堂宮宇。勝於此世界中第六天上天帝所居。百千萬倍終不可及。其內外復有自然流泉及諸池沼。與自然七寶俱生。有純一寶池者。其底沙亦以一寶。若黃金池者底白銀沙。水晶池者底琉璃沙。珊瑚池者底琥珀沙。有二寶為一池者。其底沙亦以二寶。若黃金白銀池者。底沙則以水晶琉璃。若水晶琉璃池者。底沙則以珊瑚琥珀。若珊瑚琥珀池者。底沙則以硨磲瑪瑙。若三寶四寶以至七寶。共為一池則底沙亦如是。此諸寶池有方四十里者。有方五十里者。有方六十里者。如是展轉漸大。以至於方二萬四百八十里若大海。然是諸池者。皆菩薩聲聞諸上善人生長之所。有時浴於其間。若彼佛池其方倍此。皆七寶相間而成白珠明月珠摩尼珠為之底沙。是諸池者。皆八功德水湛然盈滿。清淨香潔味如甘露。其間復有百種異華。枝皆千葉。光色既異。香氣亦異芬芳馥郁不可勝言<p><b>　　<A NAME="n166"></A>蓮華化生分第十八</b><p>佛言。十方無央數世界諸天人民。以至蜎飛蠕動之類。往生阿彌陀佛剎者。皆於七寶池蓮華中化生。自然長大亦無乳養之者。皆食自然之食。其容貌形色端正淨好。固非世人可比。亦非天人可比。皆受自然清虛之身無極之壽<p><b>　　<A NAME="n167"></A>[<a href='javascript:showpic("../fontimg/002509.gif")'>句-口+止</a>]者比類分第十九</b><p>佛言。譬如[<a href='javascript:showpic("../fontimg/002509.gif")'>句-口+止</a>]者在帝王之側。相容儀寧可類否。阿難答言。[<a href='javascript:showpic("../fontimg/002509.gif")'>句-口+止</a>]者在帝王之側。羸陋醜惡無以為喻。百千萬倍不可以及。所以然者。皆坐前世不植德本。積財不施富有益慳。但欲唐得貪求無厭。不信修善得福益作諸惡。如是壽終墮於惡趣。受諸長苦。得出為人下賤醜弊示眾見之。所以帝王人中尊貴。皆由宿世積德所致。慈惠溫良博施兼濟。損已利物無所違爭。是以壽終應生天上享其福樂。餘慶猶存遂生王家。自然尊貴儀容端正。眾所敬事。美衣珍膳隨心服御。自非宿福何以能然。佛言。汝言是矣。若言形相威光。帝王雖人中尊貴。比轉輪聖王。猶如鄙陋若彼[<a href='javascript:showpic("../fontimg/002509.gif")'>句-口+止</a>]者在帝王之側。轉輪聖王天下第一。比忉利天王。又百千萬倍不可以及。忉利天王比第六天王。又百千萬倍不可以及。第六天王。比阿彌陀佛剎中諸菩薩聲聞諸上善人。又百千萬倍不可以及<p><b>　　<A NAME="n168"></A>澡雪形體分第二十</b><p>佛言。阿彌陀佛剎中。諸菩薩聲聞諸上善人。若入七寶池中澡雪形體。意欲令水沒足水即沒足。欲令至膝水即至膝。欲令至腰至腋。以至于頸。水亦如是。欲淋灌其身悉如其意。欲令其水如初。即亦如初。調和冷暖無不順適。開神悅體滌蕩情慮。清明澄潔瑩若無形。既出浴已。各坐於一蓮華之上。自然微風徐動吹諸寶樹。或作音樂。或作法音。吹諸寶華皆成異香。散諸菩薩聲聞大眾之上。華墮地者積厚四寸。極目明麗芳香無比。及至小萎自然亂風吹去。諸菩薩聲聞大眾。有欲聞法音者。有欲聞音樂者。有欲聞華香者。有皆不欲聞者。其欲聞者輒獨聞之。不欲聞者寂無所聞。各適其意無所違忤。其為快樂常得自然<p><b>　　<A NAME="n169"></A>澡畢進業分第二十一</b><p>佛言。饒皆浴已各往修進。有在地講經者。有在地誦經者。有在地自說經者。有在地口授經者。有在地聽經者。有在地念經者。有在地思道者。有在地坐禪一心者。有在地經行者。仍有在虛空中講經者。在虛空中誦經者。在虛空中自說經者。在虛空中口授經者。在虛空中聽經者。在虛空中念經者。在虛空中思道者。在虛空中坐禪一心者。在虛空中經行者。其間有未得須陀洹者。因是得須陀洹。未得斯陀含者。因是得斯陀含。未得阿那含者。得阿那含。未得阿羅漢者。得阿羅漢。有未得不退轉地菩薩者。乃得不退轉地菩薩。各隨其質而有所得。莫不欣然適意而悅<p class='juan'>
佛說大阿彌陀經卷上</p>
</body></html>
