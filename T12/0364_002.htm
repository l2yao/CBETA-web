<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p class='juan'>
佛說大阿彌陀經卷下</p>
<p><span class='byline'>　　　　國學進士龍舒王日休校輯</span><br><p><b>　　<A NAME="n171"></A>池流法音分第二十二</b><p>佛言。諸寶池中其水轉相灌注。不遲不疾波揚無量。自然妙聲或作說佛聲。或作說法聲。或作說僧聲。或說寂靜聲。說空無我聲。說大慈悲聲。說波羅蜜聲。說十力無畏不共法聲。說諸通慧聲。說無所作聲。說不起滅聲。說無上忍聲。乃至說甘露灌頂一切妙法。如是等聲。稱其所欲莫不聞者。喜悅無量發清淨心無諸分別。正直平等成熟善根。永不退於無上菩提。於彼世界。不復聞於地獄餓鬼畜生夜叉。殺生偷盜鬥諍惡口兩舌。如是等一切惡聲。聞且絕無況有其實。但有自然清淨之音。自然快樂之事。是故其剎名曰極樂<p><b>　　<A NAME="n172"></A>池岸花樹分第二十三</b><p>佛言。諸寶池岸上。有無數栴檀香樹。吉祥果樹。花果琲畯赫藇y布。又有天優缽羅華。缽曇摩華。拘牟頭華。分陀利華。雜色光茂彌覆水上。復有七種寶樹。其純一寶樹者。根莖枝葉花果。皆以一寶。二寶為一樹者。根莖枝葉花果。間以二寶。三寶為一樹者。根莖枝葉花果。間以三寶。四寶為一樹者。根莖枝葉。各以一寶。其華與果同於根莖。五寶為一樹者。根莖枝葉花。各以一寶。果則同於其根。六寶為一樹者。根莖枝葉花果。各以一寶。七寶為一樹者。亦復如是。惟加其節益用一寶。如是諸樹種種各自異行。行行相植。莖莖相望。枝枝相准。葉葉相向。花花相順。果果相當。如是行列數百千里。間以寶池又復如是。乃至周遍世界榮色光耀不可勝視。清風時發自成微妙音聲。無可比者<p><b>　　<A NAME="n173"></A>樹音妙樂分第二十四</b><p>佛言。如世間帝王有萬種音樂。不如轉輪聖王諸音樂中一音之美。百千萬倍。如轉輪聖王萬種音樂。不如忉利天王諸音樂中一音之美。百千萬倍。如忉利天王萬種音樂。不如第六天王諸音樂中一音之美。百千萬倍。如第六天王萬種音聲。不如阿彌陀佛剎中諸七寶樹一音之美。百千萬倍。復有自然種種妙樂。而其音聲無非妙法。清暢嘹喨微妙和雅。十方世界音聲之中最為第一<p><b>　　<A NAME="n174"></A>自然飲食分第二十五</b><p>佛言。阿彌陀佛剎中諸往生者。其飲食時有欲銀缽者。有欲金缽者。有欲水晶琉璃缽者。有欲珊瑚琥珀硨磲碼瑙缽者。或欲明月珠摩尼珠白玉紫金等缽。皆隨其意化現在前。百味飲食充滿其中。酸鹹辛淡各如所欲。多亦不餘。少亦不缺。亦不以美故過量而食。惟以資益氣力。食已自然消散而無遺滓。或但見色聞香意以為食。自然化去。再欲食時復現如前。極彼剎中清淨安穩微妙快樂。次於無為泥洹之道<p><b>　　<A NAME="n175"></A>景象殊勝分第二十六</b><p>佛言。阿彌陀佛剎中。皆諸菩薩聲聞諸上善人。無有婦女。皆壽命無央數劫。皆洞視徹聽遙相瞻見。遙相聞語聲。皆求善道者無復異人。其面目皆端正淨好無復醜陋。其體性皆智慧勇健無復庸愚。其所欲言皆豫相知。意心所存念無非道德。形於談說無非正事。皆相愛敬無或憎嫉。皆相順序或無差池。動合禮義穆若弟兄。言語誠實轉相教令。欽若承受不相違戾。意皆潔清無所貪染。婬決瞋怒愚癡之態。盡絕無餘。邪心妄念消釋無有。神氣和靜。體力輕清樂從經道。啟迪慧性通其宿命。雖歷萬劫。己所從來靡不知之。復知十方世界去來現在之事。復知無央數天上地下人民。以至蜎飛蠕動之類。心意所念口所欲言。復知此等眾生。當於何劫何歲。盡度脫為人。得生極樂世界。或作菩薩。或作聲聞。皆豫知之。其有神智洞達威力自在者。能於掌中擎一切世界<p><b>　　<A NAME="n176"></A>道場寶樹分第二十七</b><p>佛言。阿彌陀佛剎中。其道場樹高一千六百由旬。四布枝樹八百由旬。根入寶地五百由旬。及一切眾寶自然合成。花果敷榮。作無量百千殊麗之色。於其樹上。復以月光摩尼寶。帝網摩尼寶。持海輪寶。如是等眾寶莊嚴周匝其間。復垂愛寶瓔珞。大緣寶瓔珞。青真珠瓔珞。如是等眾瓔珞綴飾。復有真妙寶網羅覆其上。成百千萬色種種異變。無量光艷照耀無極。或時微風徐動演出無量妙法音聲。其聲流布遍諸佛剎。眾生聞者得深法忍。住不退轉地無其耳病。以至成就無上菩提。若有眾生。見此樹者乃至成佛。於其中間不生眼病。若有眾生。聞樹香者乃至成佛。於其中間不生鼻病。若有眾生。食樹果者乃至成佛。於其中間舌亦無病。若有眾生。樹光照者乃至成佛。於其中間身亦無病。若有眾生。觀想樹者乃至成佛。於其中間心得清涼。遠離貪等煩惱之病。皆得甚深法忍。住不退轉地。彼剎諸天人世人。見此樹者得三法忍。一者音響忍。二者柔順忍。三者無生法忍。如是樹木花果。與諸眾生而作佛事。皆以此佛本願力故。堅固願故。精進力故。威神力故<p><b>　　<A NAME="n177"></A>寶網音香分第二十八</b><p>佛言。阿彌陀佛剎中。復有無量寶網彌覆其上。皆以金銀真珠百千雜寶。奇妙珍異莊嚴校飾。周匝四面垂以寶網。光色晃曜盡極嚴麗。又有自然德風徐動。不寒不暑溫和柔軟。不遲不疾吹諸寶網及諸寶樹。演發無量微妙法音。流布萬種清雅德香。其有聞者塵勞垢習自然不生。風觸其身皆得快樂。譬如比丘得滅盡定三昧。或時風吹散花遍滿其剎。隨色次第而不雜亂。柔軟光澤馨香芬烈。足履其上陷下四寸。隨舉足已還復如故。花用已訖自然化沒<p><b>　　<A NAME="n178"></A>蓮花現佛分第二十九</b><p>佛言。阿彌陀佛剎中。眾寶蓮華周遍世界。一一寶花百千萬葉。其華光明無量雜色。青色青光。白色白光。玄黃朱紫之色。其光亦然。煒燁煥爛明耀日月。一一華中。出三十六百千億光。一一光中。出三十六百千億佛。其身皆紫金色相好殊特。一一諸佛。又放百千光明。普為十方眾生說微妙法。如是諸佛各各安立無量眾生於佛正道<p><b>　　<A NAME="n179"></A>大會說法分第三十</b><p>佛言。阿彌陀佛。為諸菩薩聲聞及諸天世人。廣宣大教敷演妙法之時。皆以次序大會於七寶講堂。佛初為諸菩薩聲聞及諸天世人說法。莫不欣然悅適心得解悟。各隨其資而有所得。即時四方自然微風。吹諸寶樹作五百音聲。復吹諸寶花停結空中。枝葉下向以成供養。既而墜地則自然亂風吹去。於是第一四天王天諸天人。持百千花香百千音樂。自空而降以供養佛及菩薩聲聞之眾。聽聞說法。散諸香花。奏諸音樂。於是第二忉利天。上至欲界諸天。以至第七梵天。及三十六天。如是等天諸天人。各持百千香華。百千音樂轉相倍勝。自空而降。皆以前後次序更相開避。供養佛及菩薩聲聞之眾。聽佛說法散諸香花。奏諸音樂。諸天人中有未得須陀洹道者。有未得斯陀含道者。有未得阿那含道者。有未得阿羅漢道者。有未得不退轉地菩薩者。聞佛說法即心開意解。隨所未得而自得之。當此之時。熙然歡喜不可勝言<p><b>　　<A NAME="n180"></A>十方聽法分第三十一</b><p>佛言。其次東方琲e沙數諸佛。各遣無量無數菩薩。及無量無數聲聞之眾。持諸香華幢幡寶蓋。種種供具前以獻佛。各禮足已。稱讚寶剎功德莊嚴。聽說妙法皆大喜悅。作禮而去。其次南方世界。琲e沙數諸佛。各遣無量無數聲聞。及無量無數聲聞之眾。持諸香華幢幡寶蓋。種種供具前以獻佛。各禮足已。稱讚寶剎功德莊嚴。聽說妙法皆大喜悅。作禮而去。其次西方北方。曰隅上下亦復如是。爾時世尊。復說偈言<p class='lg'>　東方諸世界　　數若琲e沙<br>　一一世界中　　聲聞與菩薩<br>　無量復無數　　各發最勝心<br>　持諸妙供養　　往獻阿彌陀<br>　南西北四隅　　上下亦如是<br>　悉皆供獻已　　旋繞懷愛敬<br>　讚歎大福田　　最上復希有<br>　皆由宿願弘　　精進無窮極<br>　究達神通慧　　遊入勝法門<br>　具足功德寶　　妙智無等倫<br>　慧日朗世間　　消除生死雲<br>　莊嚴極樂剎　　威神叵思議<br>　曠蕩已無邊　　佛剎絕無比<br>　稱讚既如是　　欽慕不能已<br>　復以天妙花　　散空成寶蓋<br>　縱廣百由旬　　色相愈新麗<br>　假茲伸供養　　自喜還自慶<br>　願我積眾善　　致我剎亦然<br>　先了諸法性　　夢幻本來空<br>　次度諸眾生　　遠大無窮極<br>　如是寶剎者　　何憂不可成<br>　爾時佛慈悲　　開導一切心<br>　神通化大光　　從佛面門出<br>　四散數無窮　　普照億佛剎<br>　人天咸睹已　　還歸佛髻中<br>　時會諸有情　　敬歎未曾有<br>　願與沈淪者　　盡證菩提道　</p><p><b>　　<A NAME="n181"></A>觀音發問分第三十二</b><p>爾時佛說此偈已。會中有觀自在菩薩。即從座起。合掌向佛而作是言。世尊。以何因緣。阿彌陀佛於其面門。放無量光照諸佛剎。惟願世尊方便解說。令諸眾生及他方菩薩。聞是語已心生解悟。於佛菩提志樂趣求。永無退轉。佛言。汝當諦聽吾為汝說。彼佛如來於過去無量無邊阿僧祇劫前。為菩薩時。發大誓言。我於未來世成佛時若有十方世界。無央數諸天人民。以至蜎飛蠕動之類。聞我名號。或頂禮憶念或稱讚歸依。或香花供養。如是眾生速生我剎。見此光明即得解脫。若諸菩薩見此光明。即得授記證不退位。手持香華及諸供具。往十方無邊佛剎。供養諸佛而作佛事。增益功德。經須臾頃復還本剎。是故光明而入佛頂<p><b>　　<A NAME="n182"></A>菩薩出供分第三十三</b><p>佛言。阿彌陀佛剎中。諸菩薩承佛威神。一食之頃遍至十方無量世界。供養諸佛。隨心所欲。花香妓樂。衣蓋幢幡。無數供養之具。自然化現在前。珍妙殊特非世所有。輒以奉佛及諸菩薩聲聞之眾。或欲獻花者。即於空中化成花蓋。小者周圓四十里。或五十里。或六十里。如是展轉漸大。有至於六百萬里。名隨其小大停於空中。以成圓象勢皆下向以成供養。光色照耀香氣普薰。不可勝言。既已用已。隨其前後以次化沒。諸菩薩復於空中共奏天樂。以微妙音歌歎佛德。聽受經法喜悅無量。既供養已忽然輕舉。還至本剎猶為未食之前<p><b>　　<A NAME="n183"></A>菩薩功德分第三十四</b><p>佛言。阿彌陀佛剎中諸菩薩眾。容貌柔和相好具足。禪定智慧通達無礙。神通威德無不滿足。深入法門得無生忍。諸菩薩道究竟明了。調伏諸根身心柔軟。安住寂靜盡般涅槃。深入正慧無復餘習。依佛所行七覺聖道。修行五眼照真達俗。辯才總持自在無礙。善解世間無邊方便。所言誠諦深入義味。敷演正法廣度有情。除彼一切煩惱之患。等觀三界空無所有。知一切法悉皆寂滅。無相無為無因無果。無取無捨無縛無脫。去諸分別遠離顛倒。堅固不動如須彌山。智慧明了如日月朗。廣大如海出功德寶。熾盛如火燒煩惱薪。忍辱如地一切平等。清淨如水洗諸塵垢。如虛空無邊不障一切故。如蓮華出水離一切染故。如雷音震響出法音故。如雲靉靆降法雨故。如風動樹長菩提芽故。如牛王聲異眾牛故。如龍象威難可測故。如良馬行乘無失故。如師子座離怖畏故。如尼拘陀樹覆蔭大眾故。如優曇缽華難值遇故。如金剛杵破邪山故。如梵王身生梵眾故。如金翅鳥勝毒龍故。如空中禽無住跡故。如雪山照功德淨故。如慈氏觀法界等故。專樂求法心無厭足。常欲廣說志無疲倦。擊法鼓建法幢。曜慧日除癡暗。修六和敬常為師導。為世燈明最勝福田。拔諸欲刺以安群生。功德殊勝莫不尊重。恭敬供養無量諸佛。常為諸佛所共讚歎。究竟菩薩諸波羅蜜。修空無相無願三昧。及不生不滅諸三昧門。遠離聲聞緣覺之地。阿難。彼諸菩薩。成就如是無量功德。我但為汝舉要言之。若廣說者雖歷一劫不能窮盡<p><b>　　<A NAME="n184"></A>泥洹去者分第三十五</b><p>爾時座中有阿逸多菩薩。即從座起。合掌問佛。阿彌陀佛剎中諸聲聞。有般泥洹者否。佛言。此四天下星汝見之否。答云。皆已見之。佛言。如大目犍連飛行四天下。一日一夜可盡知其星數。彼剎聲聞之眾。尚百千億倍。於四天下星。不可盡知其數。其一聲聞般泥洹者。猶如大海減去一渧不覺其少。其般泥洹者數雖眾多。猶如大海減去一溪之水亦不覺其少。雖般泥洹者及無央數。其現在者與新得聲聞者。其數亦無量無極。猶如大海減一琲e之水而不覺其少。使天下諸水皆入於海。亦不能覺海水增多。所以者何。以海為天下諸水之王。容納無窮。彼佛剎中亦復如是。使十方無央數佛剎諸天人民。以至蜎飛蠕動之類。皆往生其中。亦不能覺彼剎人數增多。所以者何。以彼剎獨冠於十方無央數佛剎。而至廣至大曠若無邊。所以者何。本其為菩薩時。志願廣大精進不懈。積德無窮故能如是<p><b>　　<A NAME="n185"></A>光明大小分第三十六</b><p>佛言。阿彌陀佛。與其剎中諸菩薩聲聞。頂中光明各有大小。諸聲聞頂中光明各照七丈。諸菩薩頂中光明各照千億萬里。有二菩薩尊為第一。其一名觀世音。一名大勢至。常在佛側坐侍政論。佛與二菩薩對議十方世界未來現在之事。佛欲使二菩薩往他方佛所。神足而往駛疾如佛。分身生此世界助佛揚化。於彼剎中不失現在。其智慧威神最為第一。頂中光明各照千佛世界。世間人民善男子善女人。若有急難恐怖或值官事。一心歸命觀世音菩薩。無不得解脫者。其佛頂中光明極大極明。彼世界中日月星辰。以佛光勝故亦無光耀。皆住空中亦不運轉。故無一日二日一月二月。亦無歲數亦無劫數。以此間計之。彼佛光明。後無數劫無數劫。重復無數劫無數劫。不可復計劫。終無冥晦之時。其世界無壞亦復如是<p><b>　　<A NAME="n186"></A>恩德無窮分第三十七</b><p>佛言。阿彌陀佛。於世間教化。意欲度脫十方無央數佛剎中諸天人民。以至蜎飛蠕動之類。皆往生其剎悉令得泥洹之道。其間欲作佛者。即令修菩薩行以至成佛。既成佛已轉相教化。度脫十方無央數世界中諸天人民。以至蜎飛蠕動之類。往生其剎者不可勝數。作菩薩以至成佛者。亦不可勝數。是此佛恩德。及於十方世界。無窮無極不可思議<p><b>　　<A NAME="n187"></A>佛壽人數分第三十八</b><p>佛言。汝欲知阿彌陀佛壽命無極否。阿逸多對言。誠欲聞知。佛言明聽。悉十方無央數世界諸天人民。以至蜎飛蠕動之類。皆得為人。又皆作緣覺聲聞。共坐禪一心。合其智慧為一智慧。以計數彼佛壽命。幾千億萬劫。無有能知者。其諸菩薩聲聞。及彼剎諸天世人壽命。亦復如是。復令十方各千世界中諸天人民。以至蜎飛蠕動之類。皆得為人。又皆作緣覺聲聞。共坐禪一心。合其智慧為一智慧。以計數彼剎中諸菩薩聲聞幾千億萬人。莫有能盡知者。彼佛壽命浩浩渺渺無窮無極。誰能信知惟佛知耳<p><b>　　<A NAME="n188"></A>遞次作佛分第三十九</b><p>阿逸多復白佛言。阿彌陀佛功德壽命。威神光明乃如是耶。佛言。彼佛至般泥洹時。觀世音菩薩乃當作佛掌握化權。教化度脫。十方世界諸天人民。以至蜎飛蠕動之類。皆令得泥洹之道。欲作佛者則至作佛。既作佛已轉相教化轉相度脫。如一大師阿彌陀佛。無有窮極。其恩德所及一無有異。復住無央數劫無央數劫不可復計劫。一一皆法阿彌陀佛乃般泥洹。其次大勢至菩薩作佛掌握化權。教化度脫一如阿彌陀佛。經歷劫數永無般泥洹時<p><b>　　<A NAME="n189"></A>佛智無極分第四十</b><p>阿難復從座起。長跪合掌而白佛言。他方世界皆有須彌山。阿彌陀佛剎中獨無此山何耶。佛言。汝有疑於佛耶。十方世界無窮無極。不可思議。佛智亦如是。其中諸大海水。欲以一人斗量而盡。汝智亦如是。往昔過去世億萬億劫。有億萬億佛。各各自有名號。無有同我名號釋迦文者。復經億萬億劫間。有同我名號。如是積劫不已。其同我名號者。乃如琲e水邊流沙。一沙一佛。此屬過去。我盡見之。今現在面南正坐。見南方億萬億世界。其中有佛。各各自有名號。無有同我名號釋迦文者。又復過億萬億世界間。有同我名號。如是過世界不已。其有同我名號者。乃如琲e水邊流沙。一沙一佛東西北方四隅上下。亦復如是。此屬現在我盡見之。將來億萬億劫中。有億萬億佛。各各自有名號。無有同我名號釋迦文者。復經億萬億劫間。有同我名號。如是積劫不已其同我名號者。如琲e水邊流沙。一沙一佛。此屬未來我盡見之。是知佛之智慧。能通十方世界。去來現在無窮無極。不可思議。豈可以斗量之智而妄窺測<p><b>　　<A NAME="n190"></A>獨無須彌分第四十一</b><p>阿難聞佛所言。則大恐怖毛髮聳然。復白佛言。非敢有疑於佛。所以問者。以他方世界四天王天及忉利天。皆依須彌山而住。彼獨無此山。恐佛般泥洹後。有來問者無以告之。故以問佛。佛言。他方世界第三炎摩天。上至第七梵天。皆何所依而住。對言。自然在於空中。佛言。彼剎中無須彌山。其四天王與忉利二天。亦復如是。天人行業果報不可思議。其諸眾生住行業之地。亦不可思議。況彼佛威神浩大。凡有作為無施。不可無須彌山。無復何疑<p><b>　　<A NAME="n191"></A>十方稱讚分第四十二</b><p>佛告阿難。東方有琲e沙世界。諸佛出廣長舌相。放無量光。說誠實言。稱讚阿彌陀佛功德不可思議。南方亦有琲e沙數世界。諸佛出廣長舌相。放無量光。說誠實言。稱讚阿彌陀佛功德不可思議。西方北方四隅上下。亦復如是。所以者何。欲令諸天帝王人民。盡聞阿彌陀佛名號。憶念受持歸依供養求生其剎。是人命終必得往生。若有眾生聞其名號。信心喜悅。乃至一念至誠迴向。願生其剎。必得往生。惟除五逆誹謗正法<p><b>　　<A NAME="n192"></A>三輩往生分第四十三</b><p>佛言。十方世界諸天人民。有志心欲生阿彌陀佛剎者。別為三輩。其上輩者。捨家棄欲而作沙門。心無貪慕持守經戒。行六波羅蜜修菩薩業。一向專念阿彌陀佛。修諸功德。是人則於夢中見佛及諸菩薩聲聞。其命欲終時。佛與聖眾悉來迎致。即於七寶水池蓮華中化生。為不退轉地菩薩。智慧威力神通自在。所居七寶宮宇。在於空中去佛所為近。是為上輩生者。其中等者。雖不能往作沙門大修功德。常信受佛語。深發無上菩提之心。一向專念此佛。隨方修善。奉持齋戒。起立塔像。飯食沙門。懸繒然燈。散華燒香。以此迴向願生其剎。命欲終時。佛亦現其身光明相好。與諸大眾在其人前。即隨往生。亦住不退轉地。功德智慧。次於上等生者。其下輩生者。不能作諸功德。不發無上菩提之心。一向專念。每日十聲念佛。願生其剎。命欲終時。亦夢見此佛。遂得往生。所居七寶宮宇。惟在於地。去佛所為遠。功德智慧。又次於中輩生者<p><b>　　<A NAME="n193"></A>必修十善分第四十四</b><p>佛言。行菩薩道生阿彌陀佛剎者。即得不退轉地菩薩。具三十二相紫磨金色八十種好。漸次以入佛位。欲於何方世界作佛。皆如所願。若不能大精進禪定。盡持經戒必修十善。一不殺生。二不偷盜。三不邪婬。四不調欺。五不飲酒。六不兩舌。七不惡口。八不妄言。九不嫉妒。十不貪欲。不靳吝。不瞋恨。不邪見。篤於孝順謹於誠信。信受佛語。深信作善得福。奉持如是善法。晝夜思惟阿彌陀佛。及彼剎種種功德莊嚴。志心歸依頂禮供養。是人命終心不顛倒。即得往生。聞無量無數諸佛。稱讚此佛功德。永不退轉無上菩提<p><b>　　<A NAME="n194"></A>復有三等分第四十五</b><p>佛言。其次齋戒清淨。一心常念阿彌陀佛。欲生其剎。十晝夜不斷絕者。命終必得往生。縱不得晝夜。當絕慮去憂。勿與家事。勿近婦人。端身正心。斷除愛欲。齋戒清淨。志心憶念彼佛。持誦名號欲生其剎。止一晝夜不絕斷者。命終亦得往生。若有善男子善女人。發菩提心。持諸禁戒堅守不犯。饒益眾生。所作善緣悉以施與。令得安樂。當憶此佛及彼剎境界。是人命絕往生。即如佛色相種種莊嚴。賢聖圍繞。速聞無上妙法<p><b>　　<A NAME="n195"></A>一生補佛分第四十六</b><p>佛言。諸往生者。皆具足三十二相。究竟深入妙法要義。諸根明利。其初鈍根者成就二忍。利根者得不可計無生法忍。皆當一生遂補佛處。所以者何。彼佛剎中。皆住於正定之聚。無諸邪聚及不定之聚。復無三種過失。一者心無虛妄。二者住不退轉。三者善無唐捐。所以生於彼者。有進無退直至成佛。惟有宿願速度眾生。則以弘誓功德而自莊嚴。入他方生死界中。作師子吼說法度脫。爾時阿彌陀佛。以威神力。令彼教化一切眾生。皆發信心乃至成佛。於其中間不受惡趣。神通自在常識宿命。雖生五濁惡世。形跡與同。其清淨快樂。無異本剎<p><b>　　<A NAME="n196"></A>大會寶池分第四十七</b><p>佛言。十方無央數世界諸天人民。比丘僧比丘尼。優婆塞優婆夷。往生阿彌陀佛剎者。群眾大會於七寶池中。人人各坐一大蓮華之上。自陳前世所持經戒。所作善法。所從來生本末。其所好法。及所得淺深。與智慧多寡。從上次下轉相言之。其人若不豫作諸善。不明經理。於此應對。自然促迫其心慚悔。悔亦無及。但慷慨發憤。慕及等夷<p><b>　　<A NAME="n197"></A>世人極苦分第四十八</b><p>佛言。世人於劇惡極苦之中。勤身營務以自給濟。無貴賤貧富。無少長男女。皆憂財物累念積慮。為心走使無時安息。若有田憂田。有宅憂宅。有牛馬六畜奴婢。衣食什物。悉共憂之。尊貴豪富既有斯患。嬰結于心不能自適。若貧窮下劣常苦困乏。無田亦憂欲有其田。無宅亦憂欲有其宅。無牛馬六畜奴婢。衣食什物無不愛之。欲其皆有。適有一物復缺一物。適有是事復缺是事。勤苦若此休息無時。不達於道德。迷沒於瞋怒。貪恨於貨色。坐斯不得道。當入苦惡趣展轉其中。雖數千億劫無有出期。痛不可言極可哀愍。今語汝等世間之事。擇其善者勤而行之。愛欲榮華不可常保。皆當別離無可樂者。乘佛在世當勤精進。願生極樂世界<p><b>　　<A NAME="n198"></A>五道昭明分第四十九</b><p>佛言。苦心與語令得解脫。若不信悟無益。其人大命將至悔亦何及。天地之間五道昭明。恢廓浩渺窈窈冥冥。業報相生轉相承受。美惡慘毒皆自當之。孰使如是理之自然。善人行善。從樂入樂。從明入明。惡人行惡。從苦入苦。從暗入暗。世人昧此惡道不絕。故有自然地獄餓鬼。禽獸蜎飛蠕動之類。展轉其中世世累劫。無由出離。是為大患。痛不可言。惟修淨土直得超去<p><b>　　<A NAME="n199"></A>壽數隨意分第五十</b><p>彌勒復白佛言。今聞佛所說莫不喜悅。諸天人民以至蜎飛蠕動之類。皆蒙慈恩授解脫法。佛語教誡甚善甚深。佛言。汝從無數劫來修菩薩行。欲度諸天人民。以至蜎飛蠕動之類。從汝得道者無央數。至得泥洹之道者。亦無央數。汝及十方世界諸天帝王人民。若比丘僧比丘尼。優婆塞優婆夷等。從無數劫來流轉五道。憂畏勤苦不可具言。至于今世生死不絕。與佛相值聽受經法。又復得聞阿彌陀佛快哉甚善。吾助汝喜。汝今可厭生老病死痛苦。惡露不淨無可樂者。宜自決斷端身正行。益作諸善修已潔體。洗除心垢。言行忠信。表堿衈部C人能自度轉相拯濟。精明求願積累善本。雖一切勤苦亦須臾之間。後生阿彌陀佛剎。快樂無極。長與道德合明。永拔生死根本。無復貪恚愚癡苦惱之患。欲壽一劫百劫。千劫萬億劫。無央數劫。不可復計劫。皆隨意所欲無不得之。欲衣得衣。欲食得食。皆如其意。次於泥洹之道。汝等各宜精進無得狐疑。無得中悔自為過咎。以至生於彼剎邊地。雖在七寶城中。經五百歲。受其困謫<p><b>　　<A NAME="n200"></A>八端檢束分第五十一</b><p>佛言。汝等當自端身。當自端心。耳目鼻口手足。皆當自端束檢中外。無隨嗜欲益作諸善。當布恩施德不犯道禁。忍辱精進一心智慧。展轉復相教化。使彼為德立善。慈心正意齋戒清淨。如是一晝夜。勝於阿彌陀佛剎中為善百歲。所以者何。以彼剎中無修營為物皆自有。人悉為善無毛髮之惡。於此修善十晝夜。勝於他方佛剎為善千歲。所以者何。他方佛剎悉皆為善。無造惡之所。故其福德亦皆自然。其次有世界。為善者多。為惡者少。亦有自然之物。不待修營。若此世界中。為惡極多。為善極少。不自修治物無自有。或轉相欺詒勞心苦形。如是匆務未嘗寧息。吾哀世人教誨切至。令超彼岸。永脫苦趣<p><b>　　<A NAME="n201"></A>眾見佛相分第五十二</b><p>佛告阿難。汝起整衣合掌恭敬。面西為阿彌陀佛作禮。阿難如教作禮。白佛言。願見阿彌陀佛。及極樂世界。與諸菩薩聲聞大眾。說是語已。阿彌陀佛。即放大光明。普照一切世界。其中所有悉皆不現惟見佛光。猶如劫水彌滿世界。爾時阿難。見阿彌陀佛。容體巍巍如黃金山。高出一切諸世界上。相好光明無不照耀。會中四眾悉皆睹見。佛言。我說阿彌陀佛及諸菩薩聲聞。及彼剎中自然七寶。及一切所有。與此相見有無異否。對言。今此所見。與佛所言一無有異。爾時諸天人民。以至蜎飛蠕動之類。皆睹見阿彌陀佛光明。莫不慈心喜悅諸地獄畜生餓鬼。有拷治痛苦者。即皆解脫。諸盲者悉皆能視。聾者即皆能聽。瘖者即皆能言。僂者即皆能伸。跛蹇者即皆能趨。凡病者即皆痊愈。諸狂愚者即皆黠慧。婬泆者皆修梵行。瞋恨者皆慈和為善。有被毒者毒皆不行。鐘鼓琴瑟。箜篌樂器諸伎不鼓自成五音之聲。婦女珠瓔。亦皆自然震響。百鳥畜獸皆自然歡鳴。當此之時莫不喜悅。咸得過度<p><b>　　<A NAME="n202"></A>疑城胎生分第五十三</b><p>佛告彌勒。汝見彼剎有胎生否。對云見。胎生者所處宮殿。或百由旬。或五百由旬。各於其中受諸快樂。如忉利天人。何因緣故彼剎而有胎生。佛言。若有眾生。修諸功德願生彼剎。後有悔心亦復疑惑。不信有彼佛剎。不信有往生者。亦不信布施作善後世得福。其人雖爾續有念心。暫信暫不信。志意猶豫無所專據。臨命終時。佛乃化現其身。令彼目見。口雖不能言。其心即喜乃悔。不免作諸善。以悔過故其過差少。亦生彼剎。惟不能前至佛所。方入邊地見七寶城。即入其中。於蓮華中生。受身自然長大。飲食亦皆自然。其快樂如忉利天人。惟於城中經五百歲。不得見佛不聞經法。不見菩薩聲聞聖眾。無由供養於佛。修習菩薩功德。以此為苦示其小謫。是故彼剎名為胎生。當知生疑惑者失大利益。若有眾生信受經法。奉持齋戒作諸功德。至心迴向。命終即於七寶池中蓮華中生。跏趺而坐。須臾之間。身相光明智慧威神如諸菩薩。安得名為胎生。他方諸大菩薩。發心欲見阿彌陀佛。及諸菩薩聲聞。恭敬供養。命終徑於極樂世界七寶蓮華中化生。自然即時見佛。安得名為胎生<p><b>　　<A NAME="n203"></A>菩薩往生分第五十四</b><p>彌勒復白佛言。世尊。於此世界。有幾何不退轉地菩薩。往生阿彌陀佛剎。佛言。此世界有七百二十億。不退轉地菩薩。往生彼剎。一一菩薩已曾供養無央數佛。以此如彌勒者。皆當作佛。及諸小菩薩。及修習少功德者。不可勝計。皆當往生。不但我剎諸菩薩等往生於彼。他方佛剎亦復如是。其第一佛名光遠照。有八十億菩薩。皆當往生。第二佛名寶藏。有九十億菩薩。皆當往生。第三佛名無量音。有二百二十億菩薩皆當往生。第四佛名無極光明。有二百五十億菩薩。皆當往生。第五佛名龍勝。有六百億菩薩。皆當往生。第六佛名勇光。有萬四千菩薩。皆當往生。第七佛名具足交絡。有十四億菩薩。皆當往生。第八佛名離垢光。有八十億菩薩。皆當往生。第九佛名德首。有八百一十億菩薩。皆當往生。第十佛名妙德山。有萬億菩薩。皆當往生。第十一佛名慧辯。有十億菩薩。皆當往生。第十二佛名無上華。有無數不可稱計菩薩。其地皆不退轉。智慧勇猛。已曾供養無量諸佛。於七日中。即能攝取百千億劫。大士所修堅固之法。斯等菩薩皆當往生。第十三佛名樂大妙音。有七百九十億大菩薩。諸小菩薩及比丘等。不可稱計。皆當往生。不特此十四剎中。諸菩薩眾皆當往生。十方無量佛剎中。其往生者甚多。無數不可復計。我但說十方無央數佛名號。晝夜一劫尚未能盡。況其菩薩當往生者。今為汝等。乃略言之<p><b>　　<A NAME="n204"></A>聞法因緣分第五十五</b><p>佛言。世間人民前世為善。乃得聞阿彌陀佛名號功德。若慈心喜悅志意清淨。毛髮聳然淚即出者。皆前世嘗行佛道。或他方佛所。嘗為菩薩固非凡人。若不信心。亦不信佛語者。乃惡道中來。餘殃未盡。愚癡不解。未當解脫。多有菩薩。欲聞此經而不得聞。若得聞者。於無上道永不退轉。故當信受讀誦如說修行。吾今為汝等說此經典。令見阿彌陀佛及其國土。與一切所有所當為者。必勉為之。當來之世經道滅盡。我以慈悲哀愍。特留此經百歲。眾生值遇無不得度。若有眾生。於此經典書寫供養。受持讀誦為人演說。乃至晝夜思惟佛剎。及佛身功德。臨壽終時。佛與聖眾現其人前。經須臾間。即生彼剎<p><b>　　<A NAME="n205"></A>正法難聞分第五十六</b><p>佛言。佛世難值。正法難聞。如來所言必應從順。於此經典作大守護。為諸眾生長夜利益。超生淨剎永離五趣。爾時世尊。復說偈言<p class='lg'>　若不往昔修福慧　　於此正法不能聞<br>　已曾欽奉諸如來　　故有因緣聞此義<br>　聞已受持及書寫　　讀誦讚演并供養<br>　如是一心求往生　　決定徑歸極樂剎<br>　上品上生復何疑　　皆賴平時修積力<br>　彼佛剎樂無邊際　　惟佛與佛乃能知<br>　聲聞緣覺滿世間　　盡其神智莫能測<br>　假使長壽諸眾生　　命住無數俱胝劫<br>　稱讚如來功德身　　究竟淺智不能盡<br>　大聖法王宣妙法　　濟度一切脫沈淪<br>　若有受持揚說者　　真是菩提殊勝友　</p><p>佛說是經已時。彌勒菩薩。長老阿難。諸菩薩聲聞。及十方來諸大眾。靡不喜悅。信受奉行<p class='juan'>
佛說大阿彌陀經卷下</p>
<blockquote class='FuWen'>右龍舒居士王虛中日休。校正四譯經文。析為五十六分。無量壽尊因地果海。綸次煥然。安樂世界真景佳致。皎如指掌。披卷詳閱。端坐靜思。則七寶莊嚴。混成宇宙。聖賢海會。聲教儀刑。密移於此土矣。大哉壽尊之願力。奇哉淨域之境象。美哉虛中之盛心也。第十四分增入。阿闍世王太子。與五百長者子一段緣起。則知如來法門廣大。不拒來者。凡具是志。歸斯受之。不意法藏之後。復見此人。塵劫之外。淨剎相望。彼既丈夫我亦爾。不應自輕而退屈。後學之士睹斯記[<a href='javascript:showpic("../fontimg/031017.gif")'>卄/別</a>]。寧無聞風而興起者乎。至第三十九分則現在會中。二法王子。曠劫精勤。位鄰等妙。次補佛處。掌握化權。一曰普光功德山王。二曰善住功德寶王。後無央劫相繼出興。到此則安樂舊號。轉而為眾寶善集莊嚴矣。此則備見於他經。約其依報住處。蓋在彼界第四兜率天宮。而此書之所未及言者。其第三十二分。二法王子。於彼佛土。智慧威神。德業輝光。最為第一。入則坐侍正論。出則揚化他方。於彼剎中不失現在。故圓通大士。元住海山。瓔珞童子。曾紹祖位。法起於此。願輪與彼行海。雖未之逮。而實有志焉。方法藏菩薩之發是願也。先佛世尊。勉而謂曰。譬如大海。一人斗量。歷劫不止。尚可見底。況人志心求道。精進不止。何求不得。何願不遂。至哉斯言。與今釋尊所以勸駕。阿闍王子。五百同盟之意。則一而已矣。然第六分中。尚有一字闕文。所當校正而增修者。案釋尊所述。無量壽如來。本起因地。正以然燈出興之時。為彼佛發心起行。劫數久近之準。蓋泝然燈而上。經涉五十三重過量劫數。乃至古佛世自在王。則然燈以往。當更增次前二字以別之。然後知其世數懸遠。位序著明。若但言次有某佛。則是沿然燈而下。所歷劫數四十九重。方至世自在王。則佛出之後先。發心之久近。舛誤多矣。故愚以謂。當於光遠佛以上。各加一前字。共加五十二前字。則五十三覺皇興世之序。無量壽如來因地之的。時分條理。井然不紊。事相顛末。了無舛差。傳之久遠。以詔無窮。真可以會人天於聖域。閉惡道於永劫矣。余得此書。喜不能寐。手不停披。但讀至此猶有遺恨。是用齋心炷熏。對越玄元聖母。及紫府先生。白華老人。而題其後焉。虛中居士。神遷淨域。必已位登上地。天眼智證。必已洞燭。此間九原。可作同聲相應。必有契於斯文。淳祐己酉建日除夕。海山舊住空常氏法起謹跋</blockquote></body></html>
