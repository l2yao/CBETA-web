<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p><p></li><p><b>　　<A NAME="n226"></A>No. 373</b><p class='juan'>
後出阿彌陀佛偈</p>
<p><span class='byline'>　　　　古舊錄云闕譯人名今紀後漢錄</span><br><p class='lg'>　惟念法比丘　　乃從世饒王<br>　發願喻諸佛　　誓二十四章<br>　世世見諸佛　　垓數無有量<br>　不廢宿命行　　功德遂具成<br>　世界名清淨　　得佛號無量<br>　國界平夷易　　豐樂多上人<br>　寶樹若干種　　羅列叢相生<br>　本莖枝葉花　　種種各異香<br>　順風日三動　　翕習如花生<br>　墮地如手布　　雜廁上普平<br>　一切無諸山　　海水及諸源<br>　但有河水流　　音響如說經<br>　天人入水戲　　在意所欲望<br>　令水齊胳肩　　意願隨念得<br>　佛壽十方沙　　光明普無邊<br>　菩薩及弟子　　不可算稱量<br>　若欲見彼佛　　莫疑亦莫忘<br>　有疑在胎中　　不合五百年<br>　不疑生基坐　　叉手無量前<br>　願欲遍十方　　須臾則旋還<br>　惟念彼菩薩　　垓劫作功勤<br>　本行如此致　　得號<span class='corr'>會</span>世尊<br>　佛興難得值　　須臾會難聞<br>　講說士難遇　　受學人難得<br>　若後遭末世　　法欲衰微時<br>　當共建擁護　　行佛無欲法<br>　佛能說此要　　各各勤思行<br>　受此無量福　　世世稽首行　</p><p class='juan'>
後出阿彌陀佛偈</p>
</body></html>
