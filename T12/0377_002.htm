<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p class='juan'>
大般涅槃經後分卷下</p>
<p><span class='byline'>　　　　大唐南海波淩國沙門若那跋陀羅譯</span><br><p><b>　　<A NAME="n428"></A>機感茶毘品第三</b><p>爾時拘尸城內一切男女悲泣流淚。不知茶毘法則云何。問阿難言。如來涅槃如何法則可以茶毘。爾時帝釋具陳上事而以答言。如佛所說依輪王法。爾時拘尸城內一切人民。悲泣流淚摠入城中。即作金棺七寶莊嚴。即辦微妙無價白[<a href='javascript:showpic("../fontimg/057087.gif")'>疊*毛</a>]千張。無數細軟妙兜羅綿。辦無數微妙栴檀沈水。百千萬種和香香泥香水。一切繒蓋幡花等。如雲遍滿在於空中積高須彌。既辦已訖悲哀流淚。將至佛所投如來前。悲咽不勝而申供養。爾時拘尸城內一切人民及諸大眾。重復悲哀哽咽流淚。復持無量香花幡蓋一切供具。如雲遍滿空中。互相執手搥胸哽咽。涕泣盈目哀震大千。投如來前悲哀供養。爾時大眾悲哽喑咽深重敬心。各以細妙白[<a href='javascript:showpic("../fontimg/057087.gif")'>疊*毛</a>]障手。扶於如來入金棺中。注滿香油棺門即閉。爾時拘尸城內一切士女貪福善心相欲攝取如來功德。不令天人一切大眾同舉佛棺。即共詳議遣四力士壯大無雙。脫其所著瓔珞衣服期心請舉如來聖棺欲入城內。自申供養盡其神力都不能勝。爾時城內復遣八大力士。至聖棺所脫所著衣共擎佛棺。皆盡其神力都亦不得。拘尸城內復遣十六極大力士。來至棺所脫所著衣。共舉佛棺亦不能勝。爾時樓逗語力士言。縱使盡城內人男女大小。舉如來棺欲入城內亦不能得。何況汝等而能勝耶。汝等當請大眾及諸天力助汝舉棺乃得入城。樓逗所言未訖。爾時帝釋即持微妙大七寶蓋無數香花幢幡音樂。與諸天眾悲泣流淚。垂在空中供養聖棺。至第六天及色界天。皆如帝釋供養聖棺。爾時世尊大悲普覆。令諸世間得平等心得福無異。於娑羅林即自舉棺。昇虛空中高一多羅樹。拘尸城內一切人民及諸世間人天大眾。等共不得舉佛聖棺。爾時帝釋及諸天眾。即持七寶大蓋四柱寶臺四面莊嚴。七寶瓔珞垂虛空中覆佛聖棺。無數香花幢幡瓔珞。音樂微妙雜綵空中供養。至第六天色界諸天。倍前帝釋覆佛聖棺及申供養。爾時拘尸城內一切人民。見佛聖棺昇在空中。搥胸大哭悲咽懊惱。爾時一切天人於大聖尊寶棺前路。遍散七寶真珠香花瓔珞微妙雜綵繽紛如雲。地及虛空悉皆遍滿。哀泣流淚供養如來七寶靈棺。同聲唱言。苦哉苦哉。我等無福。舉佛聖棺遂不能得。我等孤露何有善根。爾時世尊大聖金棺。於娑羅林虛空之中。徐徐乘空從拘尸城西門而入。爾時拘尸城內一切士女。無數菩薩聲聞天人大眾。地及虛空悉皆遍滿。隨從如來大聖靈棺。互相執手號聲大哭。搥胸叫喚喑咽流淚。各持無數香花寶幢幡蓋。地及虛空悉皆遍滿。悲號哀歎供養靈棺。其拘尸那城一面縱廣四十八由旬。爾時如來七寶金棺。徐徐乘空從拘尸城東門而出。乘空右繞入城南門。漸漸空行從北門出。乘空左繞還從拘尸西門而入。如是展轉遶三匝已。乘空徐徐還入西門。乘空而行從東門出。空行左遶入城北門。漸漸空行從南門出。乘空右遶還入西門。如是展轉遶經四匝。如是左右遶拘尸城經于七匝<p>爾時七寶聖棺當入城時。一切大眾悲號哽咽。各持無數微妙香木。栴檀沈水一切寶香。文理香潔普熏世界。復持無數寶幢幡蓋香花瓔珞。至茶毘所悲哀供養。爾時四天王及諸天眾悲泣流淚。各持天上上妙栴檀沈水。表堶遞銂熁L周遍。各五百根大如車輪。復持一切寶香寶幢寶蓋妙花瓔珞。至茶毘所悲哀供養。第二天各一千根。第三天各二千。第四天各三千。第五天各四千。第六天各五千。及幡花至茶毘所悲哀供養。爾時色界無色諸天惟有香花。至茶毘所悲哀供養。爾時一切世間大眾。各持微妙栴檀沈水香花幡蓋。至茶毘所悲哀供養。爾時樓逗。涕泣盈目哀悼無極。從諸天人乞妙香木栴檀沈水。足六千根。文理香潔芬馥周遍。至茶毘所悲哀供養。阿耨達池四面縱廣二百由旬出四大河。佛初成道琲e北岸。一樹栴檀隨佛而生。大如車輪高七多羅樹。香氣普熏供養如來。其香樹神與樹俱生。常取此香供養於佛。佛入涅槃此一檀樹即隨佛滅。皮葉俱落神亦隨死。有諸異神取此香樹。送茶毘所悲哀供養。其地乃是三世諸佛茶毘之處。大覺世尊乘本願力亦於是處茶毘。是處有諸往古諸佛無量寶塔。金剛不壞堅固之處。爾時如來大聖寶棺。漸漸空行至茶毘所。徐徐垂空下安七寶床上。其床一切眾妙瓔珞無價雜綵以為莊嚴。於是時頃復經七日。爾時拘尸城內一切士女。無數菩薩聲聞三十三天一切大眾。悲哀哽咽持諸幡蓋寶幢香花。隨從佛棺經於七日。以佛神力一切天人無飢渴想一無思食。唯見哀泣戀慕如來。既滿七日大聖如來將欲出棺。爾時拘尸城內一切士女無數大眾。復大哀泣震動世界。復持香花無數幢蓋微妙天樂。投佛棺前哀咽供養。是時大眾悲哽流淚。各以細微白[<a href='javascript:showpic("../fontimg/057087.gif")'>疊*毛</a>]自障其手深重敬心。從寶棺中扶於如來紫磨黃金三十二相八十種好堅固不壞金剛之身。安詳而出置七寶床<p>爾時大眾重大悲哀。聲震十方普佛世界。復持一切香花繒蓋音樂深心供養。悶絕哽咽投如來前。是時大眾復更悲咽盈目流淚。各持無數香水香泥。深重敬心從頭至足。灌洗如來三十二相八十種好無量福德智慧莊嚴。金剛堅固紫磨黃金不壞色身。復洗寶棺微妙清淨。既灌洗已。是時大眾復大號哭悲哀哽咽。燒微妙香散七寶花。無數寶幢幡蓋地及虛空悉皆遍滿。悲哀號泣供養如來。是時大眾咸哀喑咽。即持無數妙兜羅綿。從頭至足纏裹如來金剛色身。既纏身已。復以上妙無價白[<a href='javascript:showpic("../fontimg/057087.gif")'>疊*毛</a>]千張。於兜羅上次第相重纏如來身。纏身已訖。是時大眾重大悲哀號哭悶絕。復持香花幡蓋寶幢音樂哽咽供養。是時大眾哀泣流淚深重敬心。各以白[<a href='javascript:showpic("../fontimg/057087.gif")'>疊*毛</a>]障手喑咽悲哽。共扶如來入寶棺中。注滿香油棺門尋閉。爾時大眾重大悲哀聲震世界。復持香花幡蓋音樂。號慟悲泣供養寶棺。爾時一切大眾所集微妙香木積高須彌。芬馥香氣普薰世界。相重密次成大香樓。四面七寶莊嚴。幢蓋幡花瓔珞雜綵。遍空如雲以為莊嚴。人天音樂悲哀供養。是時天人大眾。將欲舉棺置香樓上。復大悲哀搥胸大叫聲震大千。復持幢蓋香花音樂悲哀供養。是時大眾哀悼悲結深重敬心。各以白[<a href='javascript:showpic("../fontimg/057087.gif")'>疊*毛</a>]障手。共舉如來大聖寶棺。置於莊嚴妙香樓上。復大號泣絕而復穌唱言。苦哉苦哉。何期孤露無有依恃。悲咽流淚。復散香花寶幢幡蓋音樂雜綵。一切盡心悲哀供養。爾時如來大聖寶棺。既上微妙寶香樓已。將欲舉火茶毘如來。是時大眾復大號哭驚震大千。復更深重悲哀供養大聖寶棺及妙香樓。爾時一切大眾哀泣盈目。各持七寶香燭大如車輪。焰彩光明遍照世界。一時大哭茶毘香樓。哀震大千一切世界。復以香花遍滿供養。是時寶燭至香樓所自然殄滅。是時一切諸天。復持無上七寶大燭焰光普照。悲哀流淚投香樓所皆悉殄滅。爾時一切海神。持海中火七寶大燭無數光焰。投香樓所亦皆殄滅。是時大眾。長時號哭一切供養。不知如來何緣未畢。投火香樓茶毘不燃。爾時世尊大悲普潤。待迦葉眾來至乃燃。時大迦葉。與五百弟子在耆闍崛山。去拘尸城五十由旬。身心寂然入于三昧。於正受中倏爾心驚。舉身戰慄從定中出。見諸山地皆大震動。即知如來已入涅槃。告諸弟子。我佛大師入般涅槃。時經七日已入棺中。苦哉苦哉。應當疾往至如來所。恐已茶毘不得見佛三十二相八十種好真淨色身。迦葉。以敬佛故不敢飛空往如來所。即將弟子尋路疾行。悲哀速往正滿七日。至拘尸城城東路首。迦葉。遇見一婆羅門執一天花隨路而來。迦葉問言。仁者何來。答曰。佛般涅槃我於茶毘所來。復問。此是何花。答言。於茶毘所得此天花。迦葉就乞。答言。不得。我期將歸擬示六親家中供養。迦葉。就借著其頂上便即悶絕。昏迷躄地喑咽悲哽。良久乃蘇即自惟忖。於此號泣不見如來八十種好紫磨色身。何所追益。即與弟子疾共前進。至拘尸城北門而入。於其城中入一僧坊。見諸比丘叢聚一處。語迦葉言。汝等遠來深勞苦耶。安坐待食。迦葉答言。我之大師已入涅槃。我有何情安此待食。諸比丘言。汝師是誰。答言。汝不知耶。哀哉痛苦。大覺世尊今已涅槃。比丘聞已各大歡喜而作是言。快哉快哉。如來在世禁制我等戒律嚴峻。我等甚不堪忍不能依行。今已涅槃嚴峻禁戒已應放捨。汝且待食。有何急耶。佛神力故掩諸天耳。及大迦葉諸弟子等皆悉不聞惡比丘語。唯有迦葉獨自聞之。於是迦葉。即將弟子悲泣流淚疾往佛所。是時迦葉與諸弟子竊共思念。我等如何得諸供物。將至佛所供養如來。迦葉復言。我自生長在此城中。乞供養物亦應可得。將諸弟子即就城內次第告乞。得妙白[<a href='javascript:showpic("../fontimg/057087.gif")'>疊*毛</a>]足滿千張。復得無數妙兜羅綿。復得無量寶花香泥香水香油。<span class='corr'>寶</span>幢幡蓋音樂弦歌瓔珞雜綵悉皆具足。迦葉與諸弟子悲哀流淚。即持疾往出城西門。爾時迦葉即聞茶毘之所一切大眾悲咽號哭。共問帝釋已供養訖。如何得火然此香樓茶毘如來。帝釋答言。人眾且待。摩訶迦葉即時而至。釋言未訖一切大眾正於哀中即見迦葉。與諸弟子尋路悲來。眾即停哀便為開路。迦葉前進遙見佛棺。將諸弟子一時禮拜。號哭哽咽悶絕躄地。昏濁亂心良久乃醒。流淚不勝漸漸前行問大眾言。如何得開大悲聖棺。大眾答言。佛入涅槃已經二七。恐有損壞。如何得開。迦葉答言。如來之身金剛堅固。常樂我淨不可沮壞。德香芬馥若栴檀山。作是語已涕泗交流至佛棺所。爾時如來大悲平等。為迦葉故棺自然開。白[<a href='javascript:showpic("../fontimg/057087.gif")'>疊*毛</a>]千張及兜羅綿皆即解散。顯出三十二相八十種好真金紫磨堅固色身。迦葉與諸弟子見已。悶絕躄地喑咽哀哽。良久乃蘇涕泣盈目。與諸弟子徐上香樓近佛棺邊。復更喑咽號哭悲哽。即以所得香花幡蓋寶幢瓔珞。音樂弦歌哀號供養。即以香泥香水灌洗如來金色之身。燒香散花哀泣供養。灌洗已訖。迦葉與諸弟子。持其所得妙兜羅綿纏於如來紫磨色身。次以舊綿纏新綿上。兜羅纏已。復以所得白[<a href='javascript:showpic("../fontimg/057087.gif")'>疊*毛</a>]千張。次第相重於兜羅上纏如來身。纏白[<a href='javascript:showpic("../fontimg/057087.gif")'>疊*毛</a>]已復持舊[<a href='javascript:showpic("../fontimg/057087.gif")'>疊*毛</a>]。著新[<a href='javascript:showpic("../fontimg/057087.gif")'>疊*毛</a>]上次第相纏。總纏已訖。棺門即閉。七寶瓔珞一切莊嚴。爾時迦葉復重悲哀。與諸弟子右繞七匝。盈目流淚長跪合掌。說偈哀歎<p class='lg'>　苦哉苦哉大聖尊　　我今荼毒苦切心<br>　世尊滅度一何速　　大悲不能留待我<br>　我於崛山禪定中　　遍觀如來悉不見<br>　又觀見佛已涅槃　　倏爾心戰大震驚<br>　忽見闇雲遍世界　　復睹山地大震動<br>　即知如來已涅槃　　故我疾來已不見<br>　世尊大悲不普我　　令我不見佛涅槃<br>　不蒙一言相教告　　我今孤露何所依<br>　世尊我今大痛苦　　情亂迷悶昏濁心<br>　我今為禮世尊頂　　為復哀禮如來胸<br>　為復敬禮大聖手　　為復悲禮如來腰<br>　為復敬禮如來臍　　為復深心禮佛足<br>　何苦不見佛涅槃　　惟願示我敬禮處<br>　如來在世眾安樂　　今入涅槃皆大苦<br>　哀哉哀哉深大苦　　大悲示教所禮處　</p><p>爾時迦葉。哽咽悲哀說是偈已。世尊大悲即現二足千輻輪相。出於棺外迴示迦葉。從千輻輪放千光明。遍照十方一切世界。爾時迦葉與諸弟子。見佛足已。一時禮拜千輻輪相。即更悶絕昏迷躄地。良久乃醒。與諸弟子哀號哽咽右遶七匝。遶七匝已復禮佛足。悲哀哭泣聲震世界。復更說偈哀歎佛足<p class='lg'>　如來究竟大悲心　　平等慈光無二照<br>　眾生有感無不應　　示我二足千輻輪<br>　我今深心歸命禮　　千輻輪相二尊足<br>　千輻輪中放千光　　遍照十方普佛剎<br>　我今歸依頭面禮　　千輻輪相長光照<br>　眾生遇光皆解脫　　三塗八難皆離苦<br>　我復歸依頭面禮　　輪光普救諸惡趣<br>　世尊往昔無數劫　　為我等故修苦行<br>　今證得此金剛體　　足下由放千光明<br>　悲哀稽首歸命禮　　安於眾生千輻輪<br>　佛修眾德為一切　　修道樹日降四魔<br>　四魔降已伏外道　　眾生因此得正見<br>　稽首歸依頭面禮　　眾生正見光明足<br>　佛為一切真慈父　　足光平等度眾生<br>　我復歸依頭面禮　　平等離苦輪足光<br>　我遇千輻光明足　　悲喜交流哀切心<br>　我復悲哀頭面禮　　有感千輻輪光相<br>　稽首歸依輪足光　　乘究竟乘出三界<br>　敬禮天人歸依足　　輪光普照三有苦<br>　眾生未得脫苦門　　皆悉歸命輪光足<br>　我等輪迴未出離　　如何輪足見放捨<br>　哀哉哀哉諸眾生　　長夜莫睹輪足光<br>　悔過世尊大慈悲　　示敬千輻輪光足<br>　哀哉今遇輪光相　　自此當何復再睹　</p><p>爾時迦葉與諸弟子說是偈已。復重悶絕昏迷躄地。良久漸醒。悲哀哽咽不能自裁。大覺世尊千輻輪相金剛雙足。還自入棺封閉如故。爾時城內一切士女天人大眾。見大迦葉復重號哭。搥胸大叫哀震大千無量世界。各將所持悲哽供養<p>爾時拘尸城內有四力士。瓔珞嚴身持七寶炬。大如車輪焰光普照。以焚香樓茶毘如來。炬投香樓自然殄滅。迦葉告言。大聖寶棺三界之火所不能燒。何況汝力而能燒耶。城內復有八大力士。更持七寶大炬光焰。一切將投棺所亦皆殄滅。城內復有十六極大力士。各持七寶大炬來投香樓亦悉殄滅。城內復有三十六極大。力士各持七寶大炬來投亦皆殄滅<p>爾時迦葉告諸力士一切大眾。汝等當知縱使一切天人所有炬火。不能茶毘如來寶棺。汝等不須勞苦強欲為作。爾時城內士女天人大眾復重悲哀。各以所持號泣供養。一時禮拜右繞七匝。悲號大哭聲震三千。爾時如來以大悲力。從心胸中火踊棺外。漸漸茶毘經于七日。焚妙香樓爾乃方盡。爾時城內士女天人大眾。於七日間悲號哭泣哀聲不斷。各以所持供養不歇。爾時四天王各作是念。我以香水注火令滅。急收舍利天上供養。作是念已即持七寶金瓶盛滿香水。復將須彌四埵四大香潔出甘乳樹。樹各千圍高百由旬。隨四天王同時而下至茶毘所。樹流甘乳注寫香瓶一時注火。注已火勢轉高都無滅也。爾時海神莎伽羅龍王及江神河神。見火不滅各作是念。我取香水注火令滅。急收舍利住處供養。作是念已。各持寶瓶盛取無量香水。至茶毘所一時注火。注已火勢如故都亦不滅。爾時樓逗諸四天王及海神等。汝注香水令火滅者。可不欲取舍利還本所居而供養耶。答言。實爾。樓逗語四天王言。汝大貪心。汝居天上舍利隨汝。若在天宮。地居之人如何得往而供養耶。復語海神。汝等住在大海江河。如來舍利汝收取者。地居之人如何得往而供養耶。爾時四天王即皆懺悔。悔已各還天宮。爾時大海江河神等。皆亦懺悔誠如聖言。悔已各還<p><b>　　<A NAME="n429"></A>大般涅槃經聖軀廓潤品第四</b><p>爾時帝釋。持七寶瓶及供養具至茶毘所。其火一時自然滅盡。帝釋即開如來寶棺欲請佛牙。樓逗即問。汝何為耶。答言。欲請佛牙還天供養。樓逗言。莫輒自取。可待大眾爾乃共分。釋言。佛先與我一牙舍利。是以我來火即自滅。帝釋說是語已即開寶棺。於佛口中右畔上頷取牙舍利。即還天上起塔供養。爾時有二捷疾羅剎。隱身隨釋。眾皆不見。盜取一雙佛牙舍利。爾時城內一切士女一切大眾。即一時來欲爭舍利。樓逗告言。大眾當知待且安詳。如佛所說。應當如法共分供養。爾時城內士女一切大眾。不聞樓逗所言。乃各執持矛槊弓箭刀劍罥索一切戰具。各自莊嚴欲取舍利。爾時城內人眾即開佛棺。兜羅白[<a href='javascript:showpic("../fontimg/057087.gif")'>疊*毛</a>]宛然不燒。大眾見已復大號哭流淚盈目。各將所持悲哀供養。深心禮拜流淚長跪。同說偈讚<p class='lg'>　如來以大自在力　　於一切世得自在<br>　大悲本願處斯土　　周旋苦海度眾生<br>　無量智慧神通力　　出沒生死無罣礙<br>　能以一身為多身　　多身一身為無量<br>　神變普應咸皆見　　無緣即現入涅槃<br>　我等福盡無應緣　　故乃如來見放捨<br>　佛於娑羅寶棺中　　大力士舉皆不起<br>　大悲之力自輕舉　　昇空高一多羅樹<br>　乘虛徐遶拘尸城　　七日大聖遶七匝<br>　遶已自臨茶毘所　　不共神力所施為<br>　一切天人莫能測　　佛於大般涅槃中<br>　金剛不壞力自在　　一切茶毘火不然<br>　自於心中出慈火　　焚燒七日示現盡<br>　人天不能滅此火　　如來大悲示應力<br>　帝釋來至火便滅　　妙兜羅綿纏佛身<br>　大火焚燒都不燃　　白[<a href='javascript:showpic("../fontimg/057087.gif")'>疊*毛</a>]隨佛寶棺內<br>　火中儼然而不燒　　方知如來自在力<br>　於法自在為法王　　敬禮大悲三界尊<br>　敬禮聖中無畏者　　敬禮普覆大慈力<br>　敬禮神變自在者　　我等從今離世尊<br>　沒苦無能見救護　　哀哉哀哉大聖尊<br>　方今長別何由見　</p><p>爾時大眾說是偈已。重復悲泣各以所持盡哀供養。爾時樓逗普為天人一切大眾。與城內人共於棺所。徐舉白[<a href='javascript:showpic("../fontimg/057087.gif")'>疊*毛</a>]及兜羅綿。其迦葉等白[<a href='javascript:showpic("../fontimg/057087.gif")'>疊*毛</a>]千張火全不燒。其城內人白[<a href='javascript:showpic("../fontimg/057087.gif")'>疊*毛</a>]千張。除外一重餘者灰燼。其兜羅綿宛然如故。爾時樓逗取此白[<a href='javascript:showpic("../fontimg/057087.gif")'>疊*毛</a>]及兜羅綿細破分之。與諸大眾令起寶塔而供養之。樓逗復取[<a href='javascript:showpic("../fontimg/057087.gif")'>疊*毛</a>]灰亦細分眾。令起寶塔而供養之。其餘燼灰無復得分。眾各自取起塔供養。其城內人先已遣匠。造八金[<a href='javascript:showpic("../fontimg/005588.gif")'>土*曇</a>]八師子座。各以七寶而為莊嚴。其七寶[<a href='javascript:showpic("../fontimg/005588.gif")'>土*曇</a>]各受一斛。各置七寶師子座上。其八師子七寶之座。座別各有三十二力士。各嚴七寶瓔珞雜綵纏身。共舉七寶八師子座。座上復各有八婇女。身嚴七寶瓔珞雜綵持七寶[<a href='javascript:showpic("../fontimg/005588.gif")'>土*曇</a>]。座上復各有八婇女。嚴身瓔珞執七寶蓋覆金[<a href='javascript:showpic("../fontimg/005588.gif")'>土*曇</a>]上。座上復各有八婇女。身嚴瓔珞持七寶劍衛七寶[<a href='javascript:showpic("../fontimg/005588.gif")'>土*曇</a>]。座上復各有八婇女。身嚴瓔珞執雉毛纛豎[<a href='javascript:showpic("../fontimg/005588.gif")'>土*曇</a>]四面。座別各有無量人眾。持妙音樂幢幡寶蓋香花瓔珞圍遶供養。座各復有無量人眾。各持弓箭矛槊罥索長鉤一切戰具而圍遶之。從拘尸城前後圍遶向茶毘所。其八師子七寶之座出城去後。城內人眾即持無數香泥香水。尋力士後平治塗地作香泥路。廣博嚴事向茶毘所。其路兩邊無數寶幢幡蓋香花。真珠瓔珞眾妙雜綵。音樂弦歌嚴飾路邊。儼然供養待大聖尊舍利而還。其諸力士持八師子七寶之座。圍遶至茶毘所。即大哀泣號哭哽咽聲震大千。各以所持深心供養<p>爾時世尊大悲力故。碎金剛體成末舍利。惟留四牙不可沮壞。爾時大眾既見舍利復重悲哀。以其所持流淚供養。爾時樓逗。與城內人涕泣盈目收取舍利。著師子座七寶[<a href='javascript:showpic("../fontimg/005588.gif")'>土*曇</a>]中。滿八金[<a href='javascript:showpic("../fontimg/005588.gif")'>土*曇</a>]舍利便盡。爾時一切天人大眾。見佛舍利入金[<a href='javascript:showpic("../fontimg/005588.gif")'>土*曇</a>]中。重更悲哭涕泣流淚。各將所持深心供養。爾時城內諸大力士及諸士女。將欲持佛舍利金[<a href='javascript:showpic("../fontimg/005588.gif")'>土*曇</a>]向拘尸城。爾時大眾復重悲哀。各將所持流淚供養。爾時城內諸大力士及圍遶眾并城內人悲咽流淚。舉八師子七寶之座。隨香泥路迴向拘尸。爾時一切人天大眾。復大悲哀聲震世界。各將所持隨從舍利哀號供養。如來舍利至城內已置四衢道中。爾時拘尸城人。即嚴四兵無數軍眾。身著甲鎧各執戰具。遶拘尸城四面周匝。無數重兵儼然而住。擬防外人來抄掠故。雖為儀式無戰諍心。復有五百大咒術師。守城四門。為遮難故。復有無數寶幢幡蓋。微妙莊嚴大雉毛纛。於城四維儼然供養。為標式故。爾時城內一切士女天人大眾。復大悲哀。各將所持深心供養。其舍利[<a href='javascript:showpic("../fontimg/005588.gif")'>土*曇</a>]置師子座經于七日。於七日中一切大眾。日夜悲號哀聲不斷。盡以所持深心供養。其八師子七寶之座。各有五百大咒術師各共持之。遮有天龍夜叉神鬼來欺奪故。經七日間。爾時如來本生眷屬。迦毘羅國王諸釋種等。佛神力故都不覺知佛入涅槃。佛涅槃後經三七日爾乃方知。時彼國王諸釋種等。悲哭號泣即共疾來至拘尸城。見諸兵眾無數千人圍繞城外。復見寶幢幡蓋列城四維映蔽國界。復見大咒術師守城四門。王及釋等問咒師言。佛涅槃耶。答云。佛涅槃來過四七日。茶毘已竟將分舍利。王言。我等是佛所生眷屬。佛神力故令我不知如來涅槃。我今欲見如來舍利。卿可開路令我得入。咒師兵眾聞是語已即聽入城。王及釋種得入城已。見佛舍利在師子座。悲號哽咽涕淚交流右遶七匝。遶七匝已收淚而言。我今欲請如來舍利一分將還供養。大眾答曰。雖知汝是釋種眷屬。然佛世尊先已有言。分布舍利未見及汝。各有請主。汝如何得汝可還耶。爾時王及釋種不果所請。號哭悲哀悶絕躄地。良久<span class='corr'>乃</span>醒。悲不自勝。語眾人言。如來世尊是我釋種。愍汝等故於此涅槃。汝等如何見有欺忽。乃不分我一分舍利。作是語訖。各禮舍利。右遶七匝悲泣流淚。生忿恨心慨悼還家<p>爾時摩迦陀主阿闍世王。害父王已。深生悔恨身生惡瘡。既遇世尊月愛光觸身瘡漸愈。來詣佛所求哀懺悔。世尊大悲。即以甘露微妙法藥洗蕩身瘡。極重罪滅即還本宮。都不覺知如來涅槃。於涅槃夜夢見月落日從地出。星宿雲雨繽紛而隕。復有煙氣從地而出。見七彗星現於天上。復夢天上有大火聚遍空熾然一時墮地。夢已尋覺心大驚戰。即召諸臣。具陳斯夢。此何祥耶。臣答王言。是佛涅槃不祥之相。佛滅度後。三界眾生六道有識。煩惱橫起。故現大火從天落地。佛入滅度月愛慈光慧雲普潤。悉皆滅沒即雲月落。星落地者。佛涅槃後。八萬律儀一切戒法。眾生違反不依佛教。乃行邪法墮於地獄。日出地者。佛涅槃後三塗惡道苦聚日光出現世間。故感斯夢。王聞是語。將諸臣從						夜半即來												至拘尸城。見諸無數四兵之眾。防衛拘尸無量重數。復見城門有咒術師防止外難。王見是已即問咒師。佛涅槃耶。咒師答言。佛涅槃來已經四七。當今大眾將分舍利。王言。佛入涅槃我都不知。我於夜夢見不祥事。以問諸臣。方知如來入大涅槃。我欲入城禮拜如來金剛舍利。汝為通路。咒師聞已即聽前入。王至城內四衢道中。見師子座舍利金[<a href='javascript:showpic("../fontimg/005588.gif")'>土*曇</a>]。復睹大眾悲哀供養。王與徒眾一時禮拜悲泣流淚。右遶七匝哀慘供養。爾時王就大眾。請求如來一分舍利還國供養。大眾答言。何晚至耶。佛已先說分布方法。舍利皆已各有所請。無有仁分。仁可還宮。阿闍世王不果所請。愁憂不樂即禮舍利惆悵而還<p>爾時毘離外道名王。佛涅槃後經三七已爾乃方知。即將臣從疾往拘尸。既至拘尸即見無數四兵之眾。防衛拘尸遶無量重。爾時阿勒伽羅王。佛涅槃後經三七已爾乃方知。即將臣從疾往拘尸。既至拘尸即見無數四兵之眾。防衛拘尸遶無量重。爾時毘耨隊不畏王。佛入涅槃經三七已爾乃方知。爾時遮羅伽羅國王。佛入涅槃經三七已爾乃方知。爾時師伽那王。佛入涅槃經三七已爾乃方知。爾時波肩羅外道名王。佛入涅槃經三七已爾乃方知。即將臣從疾往拘尸。既至拘尸即見無數四兵之眾。防衛拘尸遶無量重。復見城門有大咒師防止外難。王問咒師。佛涅槃耶。答言。佛涅槃來已經四七。當今大眾將分舍利。王語咒師。佛入涅槃我都不知。故今晚至。我欲入城禮拜供養如來舍利。汝可開路。咒師聞已即聽前入。至四衢道見師子座七寶莊嚴。安置七寶舍利金[<a href='javascript:showpic("../fontimg/005588.gif")'>土*曇</a>]。復見大眾悲哀供養。王將從眾一時禮拜悲哀流淚。右遶七匝各以所持悽慘供養。王語眾言。佛入涅槃我都不知。一何苦哉。不得見佛。請眾與我一分舍利還國供養。眾言。汝何來晚。佛已先說分布法軌。舍利皆已各有所請。無有仁分。仁可還宮。王及臣眾不果所請。愁憂不樂。即禮舍利悲戀而還。爾時諸菩薩及聲聞眾。天人龍鬼國王長者大臣人民。一切大眾悲號涕泣搥胸大哭。五體投地作禮而去<p class='juan'>
大般涅槃經後分卷下</p>
</body></html>
