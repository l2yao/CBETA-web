<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p class='juan'>
佛說方等般泥洹經卷下</p>
<p><span class='byline'>　　　　西晉							月氏																					三藏竺法護譯</span><br><p><b>　　<A NAME="n436"></A>囑累品第四</b><p>爾時賢者阿難白佛言。唯世尊。住一劫復過一劫。所以者何。唯天中天。如來無所著等正覺。在於世者是諸正士來至此。我等得見跪拜承事。如來般泥洹已後。我曹永絕於三處。何等為三。佛法僧。是等正士為離三處。於是阿難。說此語已啼泣躄地。於時善思義菩薩為阿難。說此偈言<p class='lg'>　阿難仁莫啼　　萬物皆無常<br>　合會有別離　　況人焉可常<br>　於是空無法　　阿難何為啼<br>　咸有聚會者　　諸會難得久<br>　佛道亦無得　　阿難何為悲<br>　所合會為空　　慧慧亦復空<br>　若念若不念　　一切法無念<br>　無獲空無有　　譬若如野馬<br>　又如化象馬　　園果樹木華<br>　巧幻師所現　　佛弟子如是　</p><p>於是阿難以偈答善思義菩薩言<p class='lg'>　實然如仁言　　諸法無所念<br>　我今日當離　　違遠於世尊<br>　云何入舍衛　　彼問以何答<br>　正覺為在不　　法眼當來不<br>　若入香積山　　不見人中尊<br>　但見其空座　　何忍住於彼<br>　若出香積山　　入迦利精舍<br>　人中尊在中　　廣說於四諦<br>　見迦利羅空　　無世雄光神<br>　若入音聲園　　於中獨啼哭<br>　用不見正覺　　馳走趣四方<br>　其淚充滿目　　何忍住於彼　</p><p>爾時喜信淨菩薩為賢者阿難。說偈言<p class='lg'>　若億歲愁憂　　安可有所得<br>　阿難且觀是　　法界甚難得<br>　譬如芭蕉樹　　葉葉分解之<br>　獲之無所得　　萬物皆如是<br>　譬如天雨時　　水中之有泡<br>　適起便復漂　　萬物亦如是<br>　譬如水之沫　　但可以眼觀<br>　獲之不可得　　四種亦如是<br>　譬如明鏡淨　　影現不可得<br>　三界亦如是　　阿難何為啼　</p><p>於是阿難以偈答喜信淨菩薩言<p class='lg'>　非為不知是　　不為不見是<br>　三界無所有　　經常載說此<br>　見是億人眾　　淚下皆交流<br>　至我所愁泣　　用是益感慼<br>　今世尊當去　　人上忽不現<br>　當於何求索　　誰復為我護<br>　當從誰聞法　　深奧難解句<br>　當入何所難　　嗚呼佛難值　</p><p>爾時空無菩薩為阿難。說偈言<p class='lg'>　阿難起莫憂　　觀於法非法<br>　法為不可得　　何緣當有滅<br>　如諸佛生時　　得道亦如是<br>　如佛轉法輪　　泥洹亦如是<br>　生不生於生　　佛道亦無滅<br>　於無生之法　　阿難何為啼<br>　觀我身毛孔　　諸所講說業<br>　佛說空無有　　法界亦如是　</p><p>於是阿難以偈答空無菩薩言<p class='lg'>　仁等各當去　　於諸界無憂<br>　當見億諸佛　　講說上妙法<br>　我等及億天　　周匝相圍繞<br>　比丘比丘尼　　共舉舉吁嗟<br>　或從數千里　　皆來至我所<br>　號呼聲遠聞　　釋師子所在<br>　忉利及焰天　　兜術泥摩羅<br>　世尊為至梵　　何時當來下<br>　在閑居三月　　人中尊一心<br>　世雄何時起　　當復擊法鼓　</p><p>爾時神通華菩薩為阿難說偈言<p class='lg'>　我為以知是　　自期於三月<br>　示現於仁前　　阿難可勿啼<br>　我當故為汝　　啟白于如來<br>　令轉第一法　　用離釋尊故<br>　諸佛有大哀　　當來至人所<br>　阿難勿得悲　　人中尊以起<br>　諸天龍尚憂　　何況於汝身<br>　如是之光明　　乃於世滅盡<br>　佛為以說是　　面從世尊聞<br>　雖住於億劫　　諸會猶別離　</p><p>於是阿難起住佛前三舉聲。說此偈言<p class='lg'>　佛為一切護　　今日當泥洹<br>　世間當復冥　　為以失眼明<br>　國王及尊者　　畀褫國勤苦<br>　何忍聞是言　　佛當般泥洹<br>　力士力士妻　　力士子俱來<br>　悲哀皆啼泣　　最後見世尊<br>　諸天龍之類　　周匝五由旬<br>　涕流至于膝　　除餘諸人民<br>　難頭和難龍　　六十億龍俱<br>　皆來共啼哭　　最後見世尊<br>　和陵摩奈龍　　娑竭有大力<br>　淚啼一由旬　　往詣於佛所<br>　阿耨達龍王　　百億眾圍繞<br>　淚涕如車輪　　往至於佛所<br>　伊隸缽龍王　　化作大身來<br>　啼泣發洪音　　往到於佛所<br>　千億諸鬼神　　及百那術眾<br>　前稽首佛足　　最後見世尊<br>　諸釋有億千　　其眾百那術<br>　前行禮佛足　　明眼莫泥洹<br>　於是億梵天　　明炤是天地<br>　前禮於佛足　　願尊住一劫<br>　魔子於彼來　　導師自言在<br>　哀念一切故　　願尊住一劫　</p><p>爾時空無菩薩。為釋梵天龍鬼神犍沓和魔子導師。說偈言<p class='lg'>　汝等皆無知　　但作強法語<br>　已為放逸行　　於今甫啼泣<br>　譬如諸嵩貔　　所住於無黠<br>　若人以刀擊　　即便懅悲喚<br>　卿等亦如是　　一切皆啼泣<br>　若正覺在者　　故行放逸行<br>　今日光當去　　其智譬如海<br>　卿等當何作　　釋尊已泥洹　</p><p>是時佛告賢者。阿那律大迦旃延分耨文陀尼弗鳩摩迦葉須菩提目呵羅耶大拘絺。汝等。皆伸臂授如來掌。應時十萬比丘伸臂授世尊掌。佛以左手授諸比丘掌。右手持阿難羅云掌。著諸比丘手中。我所以親敬阿難羅云囑累汝等。爾時即如其像有大自然音。其音遍告一佛國。其千比丘聞所囑累。欲放身命言。我等當先沒泥洹。不忍見世雄般泥洹時也。於是佛伸臂向北方。應時他方世界五百佛。伸手授佛掌。佛便持阿難羅云手。著諸佛掌中我持所親阿難及子羅云累諸世雄。爾時佛便說偈言<p class='lg'>　我持子羅云　　及侍者阿難<br>　面以此囑累　　諸佛之世尊<br>　誰為無護者　　能為作擁護<br>　獨諸佛世尊　　其智無罣礙<br>　今日之夜半　　天龍世人民<br>　在閻浮提者　　不復得見我<br>　遍觀諸世界　　無量難思議<br>　都不見一人　　當為住度者<br>　無央數億劫　　譬如矞鋮F<br>　能以一人故　　忍住爾所劫<br>　其奉敬佛法　　我義度此人<br>　以無恭恪者　　億佛不能療　</p><p>爾時五百佛各欲還其國土。授阿難羅云掌已。便說偈言<p class='lg'>　其奉敬諸佛　　佛義度此人<br>　所示現濟脫　　輒廣弘法鼓<br>　釋師子世尊　　滌除諸憂患<br>　飽滿億數人　　如天雨潤地　</p><p>於是阿難羅云。為諸佛跪啼泣悲訴。說偈言<p class='lg'>　願諸大勇猛　　勸尊住一劫<br>　諸佛之威神　　令明住一劫<br>　令無數億人　　得義住正諦<br>　天龍諸鬼神　　皆發大道意　</p><p>爾時五百佛各各還其世界已。告賢者阿難羅云言。止。阿難羅云。無憂無悲。諸佛天中天法伸臂者。為已竟。若放光明及來若住。是為諸佛之示現也<p><b>　　<A NAME="n437"></A>度地獄品第五</b><p>於是佛便三昧。右足大指放億那術百千光明。一一光明端化作億百千蓮華。一一蓮華上化作億百千座。一一座上有一化如來坐說法。一一如來令億那術百千人。立不起滅地。時佛復以左足大指放億那術百千光明。十足指放十億那術百千光明。十手指放十億那術百千光明。兩膝放二億那術百千光明。兩臏放二億那術百千光明。陰馬藏放億那術百千光明。齊中放億那術百千光明。兩肩肘放二億那術百千光明。腦戶放億那術百千光明。左右脅放二億那術百千光明。四十齒放四十億那術百千光明。面放億那術百千光明。頂相放億那術百千光明。三十二大人相放三十二億那術百千光明。兩眉間相放億那術百千光明。八十種好一一好。各放億那術百千光明。一一光明端有化億那術百千蓮華。一一蓮華上有化億那術百千座。一一座上各有坐如來說法。是諸佛世尊不講異義。但詠菩薩法品摠持金剛行三品清淨力無所畏。一一化如來令億那術百千人立不退轉法。佛爾時便於雙樹間更化作佛。往至先儒大泥犁放光明。其光遍炤思想大獄中。佛爾時便說偈言<p class='lg'>　是諸人已解脫　　復數數有思想<br>　用習起思想故　　令其生於苦惱<br>		　於世間有得道　　佛世尊放光明<br>　其所說於正法　　令滅盡諸苦惱<br>　無所盡無所得　　無有起亦無滅<br>　其有知是法者　　終不歸於惡道　</p><p>佛適說是偈竟已。應時具足億那術百千人於思想地獄得脫。即生忉利天上。時佛便復往忉利天上。便重說此偈言<p class='lg'>　是諸人已解脫　　復數數有思想<br>　用習思想之故　　令其生苦痛中<br>　於世間有得道　　佛世尊放光明<br>　其所說於正法　　令滅盡諸苦惱<br>　無所盡無所得　　無有滅亦無起<br>　其有知是法者　　終不歸於惡道　</p><p>世尊說是偈適竟。應時具足億那術百千人。聞是法得須陀洹道。得神通已。便說此偈言<p class='lg'>　無有起亦無盡　　無有生亦無滅<br>　吾之等解於法　　得忍道之滅度<br>　其智慧如光明　　炤知人諸根本<br>　現因緣為解脫　　輒於彼脫人民<br>　滅愁苦得大智　　療治於一切人<br>　諸一切佛所療　　終不歸於惡道<br>　大光明為甚疾　　於世間而滅盡<br>　億人民被燒炙　　令度脫想地獄　</p><p>於是佛復至燒炙缹煮叫喚雨黑沙燒人四大地獄中。施金色光明遍於一切光明。於佛之光明柔軟可意。以哀眼視一切。施眼令安隱。慧戒使清涼。作寂定光明皆遍其中。其威神尊清淨第一。於垢無所染遠離於垢。施與於智行。大慈念大哀施。無限安樂施慧無礙之眼。施戒之香炤於一切。施於法味達於一切。已示現於法身。施法心之眼。斷一切不善之本。授與一切清白之法。悉壞魔力悉令怖懼。使邪異道皆斷諸見。令眾一切得安隱想。開於天門閉塞於惡戶。以無盡之德代諸勤苦。一心精進行慈悲喜護。常導眾人於大無為。施眼耳鼻口身意身。一切諸毛孔放大光明。說經法柔軟可意。悲哀口說尊語<p class='lg'>　我為施安於世　　我為脫諸苦痛<br>　我為眾勤勞者　　除若干之苦塵<br>　我之所可說法　　炤尊光清淨安<br>　一切人聞是法　　皆棄捐諸惡道<br>　其有人歸命佛　　彼則為得大利<br>　於億劫生死數　　終不墮諸惡道　</p><p>佛說是偈已。應時大地獄一一地獄具足各各億那術百千人。得脫生兜率天上。用聞是法故悉得阿那含道。得神通已。便說此偈言<p class='lg'>　譬如在厄道　　有智慧導師<br>　令大眾賈人　　度怨賊鬼神<br>　佛所度如是　　以光明為道<br>　免脫億人民　　離厄淫怒癡<br>　我等歸命佛　　導師放光明<br>　已發慈悲意　　得濟諸勤苦<br>　當歸命於法　　撫養於我身<br>　僧為尊重寶　　其德難思議　</p><p>爾時佛往詣合會大合會不可意三地獄中。放金色五百萬億那術種光明。遍炤其中以寂定無人。無有萬物無起無滅。以布施持戒忍辱精進一心智慧諸度無極。用大慈大悲大喜大護。以四恩行。用如來十力四無所畏諸佛十八法不共如來尊行世慧。神足變化說法變化教授變化以用大慧。以根力覺意三昧三摩越。用一切菩薩之行。以無礙佛慧。以無礙佛眼。以無礙法眼。以無礙慧眼。以無礙天眼。以無礙肉眼。以大慈大哀。於一切用一切佛法無上之德。用一切如來覺法。於彼八億那術百千有命之類。悉蒙五百萬億那術種光音。除諸勤苦皆得安隱。出彼合會大合會不可意地獄。得生波羅尼蜜和耶越天。聞是法已著志得阿那含道。於是佛便住於梵天。說偈言<p class='lg'>　諸人無勤苦　　則為第一安<br>　為說勤苦應　　諸想無有念<br>　一切無所想　　如於此所說<br>　在三界豈安　　數數有生死<br>　其有解空空　　彼空乃為空<br>　其說深縛者　　彼能解於空<br>　空者無有起　　思想無有界<br>　已見非我法　　則為佛之子<br>　是法為非吾　　亦不可得我<br>　已無吾我者　　於何復有喜　</p><p>佛說是偈已。應時彼億那術百千人聞法者心。悉斷一切塵勞。生死已盡得阿羅漢證。便放身命般泥洹。我等。不忍見世尊般泥洹時<p><b>　　<A NAME="n438"></A>			現諸佛品第六</b><p>爾時佛於梵天忽然不現。即住雙樹間。佛心念言。今日夜半如來於是當般泥洹。人民最後見佛終竟。我聊復令眾庶歡悅。得安隱想斷諸穢毒。令念如來作大善本想。離大眾惱得無極慶。發大慈大悲棄諸魔事。懷來諸佛法。皆除裂諸見網。悉滅諸塵勞。悉捨諸諛諂。悉損諸大見。來諸度無極。歎詠菩薩之行。現諸如來令一切目見。作大變化說於佛法<p>於是世尊。於師子床上右脅倚臥。如師子無恐懼。大尊雄周觀十方。以足指案地六返震動十方境界。佛即如其像三昧正受。一一毛孔出矞鋮F等數之光明。一一光明炤琩F等佛國。一一光明。終不相錯以是之數一切諸毛孔。各各放矞鋮F數之光明。放已即如其像三昧正受。令一切人眼還得佛眼。皆見諸佛國土所有。爾時佛告諸比丘言。汝等。寧見東方縱廣上下各十萬由旬滿其中塵。東方諸佛其數如此塵一塵為一佛。皆右脅倚臥所見變化亦如是。一切諸佛其所教度皆已周畢。悉入力士生地雙樹間。皆名為釋迦文。一切皆於師子床上臥。皆當於今日夜半般泥洹。汝等寧見東方不可計不可數不可思議。無有量諸菩薩行具足往詣佛樹下。寧復見無央數得佛道者不。寧復見餘無央數轉法輪者不。復見餘無央數說法者不。復見無有量放壽命者不。復見無有限右脅倚臥於師子床上如我臥者不。眾會對曰。已見。不知其數。佛言。譬如三千大千世界。上至三十三天下盡地際。滿其中塵。於汝等意云何。寧能有知是塵數者不。唯天中天。不可計不可量不可稱不可數。佛言。譬如是三千大千世界。更有如是比億百千三千大千世界滿其中塵。有如此塵數東方佛國。菩薩名釋迦文。來詣佛樹下得佛道者數亦如是。轉法輪者數亦如是。教授說法者數亦如是。放身命者數亦如是。如我右脅倚臥者。數亦如是無起。餘於泥洹界般泥洹者其數如是。皆名為釋迦文母名摩邪。父名悅頭檀。其國名迦維羅衛。其世名忍界。舍利弗。摩訶目犍連。尊弟子阿難為侍者。如東方之所有。九方亦如是。皆為釋迦文。如釋迦之數。名提桓竭者亦如是。名曰提名多羅者亦如是。名維衛者亦如是。名式者亦如是。名隨葉者亦如是。名拘樓秦者亦如是。名拘那含者亦如是。名迦葉者亦如是。是諸佛天中天如是。柔軟微妙為名號出柔軟音聲。皆同一號為釋迦文。如來皆以具足肉眼見是尚不足言。其所見廣大過此無央數。其有居家修道。若出家學道。令一佛國諸菩薩皆得作佛。具足一劫供養此諸佛名。復有聞是說現諸佛經品。聞已須臾樂歡信。勝於三千大千世界人民皆得佛共供養具足。一切諸菩薩已慧解如是。疾近無上正真道。說是經時。六十二億菩薩得難具足法。如是得護不可思議意不退轉。立於無上正真道。十那術菩薩初發大道意。立不退轉地無上正真道。三十二億菩薩得不起法忍。琩F數等人斷一切塵勞。滅生死證說。無央數人當與彌勒會。於時弊魔懷毒恨心垂淚白佛。唯世尊。我本願欲使如來早般泥洹。欲令人民不出我界。如來無著等正覺。所度遂益多。若住其壽命令至一劫。所度之數不能復過今日之所度也。今天中天已空我界。於是佛以手兩指取地土用著爪上。告弊魔言。於汝意云何。如來爪上土多大地土多。魔白佛言。如來爪上土少。大地土多不可計也。佛言。波旬。我之所度立於無為。其數如爪上之土。其從汝之教者。復多於大地土。汝當歡喜怡懌。人之種如是不可盡無有數。佛告波旬。汝欲求人種如求空。於是波旬。卿所當作者便為之。今日夜半如來當般泥洹。爾時佛告諸比丘。置是諸佛世尊之數。置是諸佛世尊國土所有快樂。置是諸菩薩之興盛。對曰。唯然。天中天。悉在耳。佛告阿難。若我從一劫至那術劫。作譬合會挍計說譬喻法。講義說諸佛。無有竟時不可竟也。無央數諸佛天中天。現在者如是。如來皆以具足肉眼見。復過是。所見不可限。於是佛告諸比丘。如來為一切所當為者以度一切矣。無有不度之想名如毛髮。所以者何。故告汝等爾時佛即如其像三昧現神足。令是諸佛世尊所說經。悉使此剎人聞。聞是法者。琩F等人立於三乘。十億百千人得無上正真道。十億千人立緣覺道。其餘者皆放身命<p><b>　　<A NAME="n439"></A>			佛國淨品第七</b><p>爾時佛以三十二大人相八十種好。及八千種好。十億聲。六十億那術百千種語。無限億那術百千種具足音。受持諸佛法之相。如來寂定。如來十力。如來四無所畏。如來四神足。如來四解智。諸佛十八法不共。如來世上行。悉令面見諸法。於是佛所說法即現。是三千大千之世界。平等如掌無沙礫石。但有摩尼真珠琉璃虎珀硨磲金銀。三千大千世界周匝有諸寶殿。無央數宮珍寶交露。摩尼宮殿交露。遍有明月珠樹。明月珠蓋。明月珠幢幡。明月珠舍。明月珠座。具足三千大千世界。周遍八方有八交道。以金銀琉璃水精車磲馬瑙象瑙虎珀寶。赤車釭寶。吉祥福寶。月光明寶。踰日寶。阿牟勒寶。鳩彌勒寶。味寶。碧英寶。以此眾寶轉相莊挍。為樹為蓋幢幡。其樹根莖節枝葉華實熾盛。幡蓋麗妙有器樹衣樹。瓔珞莊飾被服果樹。滿無空缺。有赤栴檀紅栴檀汁勒栴檀蜜香黑妙音。有曼陀勒花大曼陀勒花。巾迦勒花大巾迦勒花。麤花大麤花。柔軟華大柔軟華。度晝花大度晝花。波羅犁花大波羅犁花。善優波羅犁花。月華大月花。周遍月華。摸花大摸花。周遍摸花。善敬摸花。蓋華大蓋花。周遍蓋花。懼生花大懼生花。周遍懼生花。周匝遍滿是三千大千世界無空缺。皆有珍寶蓮華。有九十九億那術百千殿舍。青琉璃黃金琥珀馬瑙以為殿舍。吉祥福寶摩尼寶以為車有軟妙衣垂桂車上。周匝遍是三千大千世界。三千大千世界有敷自然師子之座。一切樹下皆有自然師子座。以好綩綖錦繡綾綺上妙衣服。以為座具。有雜色網幔。其文交錯狀如綬紛。或以黃金焰光摩尼。以為莊挍。一切諸師子座。有坐菩薩三十二相嚴飾其身是三千大千世界周匝遍布赤珠青珠白珠。有赤栴檀之瓣香蜜香黑妙香。散以粟金<p>於是三千大千世界上虛空中。遍有摩尼珠網幔。出天之伎樂音聲。以珠桂諸幔上以妙貫珠寶貫珠師子賴珠[<a href='javascript:showpic("../fontimg/043812.gif")'>颱-台+犮</a>]蹉賴買珠。以金縷交錯為係。以金種種莊嚴為寶帳幔。以純金為帳幔。是三千大千世界周匝。下盡地際上至三十三天以摩尼寶。遍以紫磨金周匝為莊嚴。從黃金帳出無央數億那術百千之好音聲。空無相無願聲。非常苦空非身之聲。寂定戒三昧智慧解脫度知見聲。調損忍辱慚愧聲。慈悲喜護安詳奉行聲。布施聲布施度無極聲。持戒聲持戒度無極聲。忍辱聲忍辱度無極聲。精進聲精進度無極聲。一心聲一心度無極聲。智慧聲智慧度無極聲。神通聲神通度無極聲。菩薩行聲。懷來菩薩使至不退轉地聲。菩薩得不起法忍聲。一切諸佛法聲。如須摩提國阿彌陀佛光明。如阿[<a href='javascript:showpic("../fontimg/067883.gif")'>禾*(凶-乂+(乖-北+(乂*乂)))</a>]佛世尊。及與香王國所有為上妙。如寶香天中天。如法焰光佛國土之世雄。如摩尼王世尊。如日寶藏又若日寶藏。如音響王佛。如善覺佛。如須彌劫正覺佛國興盛安樂。釋師子國土興樂亦如是。用哀一切故示現般泥洹。人得知無疑。世尊剎貧窮。用哀是等故示現國快樂。如一切諸佛尊行佛道事。釋師子剎如是。毛髮無異無增無減。又若一切佛國土之快樂嚴淨好。釋師子剎如是。毛髮而不差異<p><b>　　<A NAME="n440"></A>			天菩薩品第八</b><p>爾時賢者阿那律啼泣悲哀。便說是偈言<p class='lg'>　好如月盛住虛空　　若日柔軟千光明<br>　譬火摩尼照一切　　世尊不復入教授<br>　誰當復護諸世間　　無央數人流生死<br>　一切世間復盲冥　　用世尊入樹間故<br>　一切三界群生類　　諸所得安及快樂<br>　悉蒙佛法及尊僧　　用荷哀傷得撫養<br>　善釋師子巧醫王　　療治憂苦度彼岸<br>　勉濟一切諸勤苦　　法王入於雙樹間<br>　一切世間當狂亂　　用不見佛釋師子<br>　除無央數婬怒癡　　人民眄眩頓躄地<br>　天中之天滅生死　　金翅龍鳥皆歸命<br>　鬼阿須倫摩[<a href='javascript:showpic("../fontimg/023523.gif")'>目*侯</a>]勒　　世尊去後皆墮冥<br>　無有婬欲離慢塵　　照四方明為已滅<br>　一切世間當大冥　　佛般泥洹當奈何　</p><p>阿那律說此偈已。應時有諸異天乘車來者。獨乘者。乘象者。乘馬車者。在交露車者。在座上者。在殿上者。在窗牖者。在父露帳者。在戶上者。在半月上者。在梯陛上者。各從所乘各從在所下。下已啼泣呼嗟。往諸力士所生地。到佛所稽首佛足。或有天散優缽青蓮黃白諸花。或有散雜栴檀。或有天自取寶冠寶珥手著之寶及以天衣。持散佛上供養於佛。於是賢者羅云啼泣悲哀。說偈言<p class='lg'>　功德特異慧無量　　為眾所奉開迷亂<br>　除一切惡勤勞憂　　入於力士所生地<br>　佛為福地眾所仰　　尊為醫王滅諸病<br>　尊相好好如蓮華　　尊今寢臥於樹間<br>　佛踰日月諸世間　　無量之曜消天光<br>　佛為法主過須彌　　度脫億人勤苦惱<br>　佛入空法寂無有　　第一無想度彼岸<br>　尊棄一切世間願　　法王已入諸樹間<br>　世尊之眼滅世冥　　三達無礙去來今<br>　佛為導師度生死　　佛用哀故寢樹間<br>　尊師子吼出妙聲　　佛所語明如月照<br>　佛軟音響眾喜樂　　佛用哀故寢樹間<br>　賢者羅云讚十力　　即便眄眩尋躄地<br>　於地婉轉自擗撲　　法王加哀莫泥洹　</p><p>尊者羅云說此偈已。應時東方不可議無央數不可稱無崖際世界。諸佛天中天。國不可計無央數不可思議。無有限諸菩薩。啟辭諸佛來至此剎。欲見如來般泥洹及諸大會菩薩。欲見如來稽首跪拜承事供養。諸菩薩來所經世界無數無量。一切天宮天伎樂不鼓自鳴。雨於天香天華。彼諸世界諸天子。有大德學大乘者。及諸天王龍王鬼神阿須倫王迦留羅王甄陀羅王摩[<a href='javascript:showpic("../fontimg/023523.gif")'>目*侯</a>]勒王。皆侍從諸菩薩來供養者。菩薩以諸寶自莊挍來者。或以天子被服來者。或以第六天子被服來者。或以梵天被服來者。或以自在天子被服來者。或以善化天子被服來者。或以兜術天子被服來者。或以天帝釋被服來者。或以日天子被服來者。或以月王被服來者。有菩薩入摩尼寶殿舍中結加趺坐來者。或入摩尼寶宮中坐來者。或入摩尼寶交露帳中坐來者。復有菩薩入香殿香宮香交露帳中。結加趺坐來者。或入紫磨金殿。或入一切寶殿。或入一切寶交露帳中。結加趺坐來者。復有菩薩入赤栴檀殿。入一切栴檀殿舍中。結加趺坐來者。復有菩薩入七寶花殿。或入月光焰明踰日月摩尼寶殿。或入如意寶珠殿。或入如意寶珠宮。或入如意摩尼寶交露帳中結加趺坐來者<p>諸菩薩以三十二相莊嚴其身。有無數光明不可思議之光曜。無數廣大光明。其光明除一切人勤苦。令一切得善想光明。除一切地獄餓鬼畜生光明。將一切詣善道光明。令身有福功德相端正姝好。見者歡喜。愛其色則無與等者。其色為一切所觀視。有梵聲柔軟音響。令諸道歡喜音。恐諸魔音。益一切人音。出諸法諸福德音。滅除一切惡出無量法明音。彼有菩薩大士。雨諸寶天花遍三千大千世界。往詣如來或雨或衣者。或雨瓔珞莊飾者。或雨蓋者或雨幡綵。或者雨雜栴檀者。或雨紫磨金者。或雨蓮華者。或雨如意珠者。或雨踰天所有諸寶者。遍三千大千世界下詣如來。或有菩薩化作諸寶莊飾蓋。如三千大千世界。踰諸天寶用供養如來。或有菩薩以諸瓔珞莊嚴。如三千大千世界。化作蓮華細根青琉璃車磲虎珀吉祥藏寶。以為車如意珠車皆悉周遍。焰光珠摩尼黃金以一切為莊飾。或有化作一宮殿如三千大千世界。或有化作踰天諸寶交露帳。如三千大千世界。以焰光珠黃金一切為莊挍。或有化作清淨處。如三千大千世界甚大。不可計無央數。不可思議無有量無崖底。所化乃如是。以供養如來無所著等正覺。八方上下來如是。不可計不可數不可思議。無有量諸菩薩來供養佛。是諸菩薩皆同時前。稽首佛足繞世尊三匝。各從其所方來。化作大蓮華師子座。諸寶焰光珠黃金為莊挍座。一一菩薩各為佛於雙樹間化作師子座。以無量清淨踰天衣敷其上。以無央數種種色無量色不可計色。不可計億那術百千色。踰天上諸所有以為莊挍。焰光珠黃金諸寶紫磨金。以為帳而莊嚴。踰天上香而為芬熏。令諸惡道為善本想。令一切歡喜怡懌。如一菩薩所作莊飾。諸菩薩皆亦如是。一一菩薩各各所化不相雜錯。所以者何。寂定無諛諂。於諸法無所著。譬如如意珠於諸塵垢無所染污。學善權方便於諸法所念清淨。得諸尊慧法。如身所行口亦如是。為大布施主住於法無所著。是諸菩薩皆歎如來本求道。不可計無央數。不可量不可稱勤苦行。以義示現<p><b>　　<A NAME="n441"></A>			如來化說法品第九</b><p>爾時賢者阿難以偈讚佛言<p class='lg'>　眼明淨好如月滿　　十力神足慧無塵<br>　為天龍王所供事　　今日世尊入樹間<br>　若佛眾摠入大城　　世雄以足蹈門閫<br>　則動天地至六返　　放其光明遍佛國<br>　琴瑟簫鼓諸樂器　　不鼓自出柔軟音<br>　師子虎鹿及野牛　　諸龍大象止雪山<br>　哮吼咆陸心歡喜　　皆有慈意向如來<br>　其聲可樂勝眾寶　　諸牛那術及百千<br>　見佛光明皆踊躍　　得安無量樂無數<br>　[<a href='javascript:showpic("../fontimg/046866.gif")'>羊*鳥</a>]鴨鸕鶿鴈拘逸　　又羅瞻無無數眾<br>　於鐵圍山鳥鸚鵡　　鳴喜欣欣至佛所<br>　人本所失諸寶藏　　皆還得之至世尊<br>　諸瞋恚者悉慈心　　以清淨意奉事佛<br>　天住虛空雨天華　　又羅蓮花有千葉<br>　諸宮采女及天子　　各為供養於世尊<br>　色淨如是當不現　　佛今泥洹當奈何<br>　譬如犢子斷母乳　　斷絕擁護為甚劇<br>　十方從本無塵垢　　已離生死為眾祐<br>　諸世雄界為自在　　其受得住不減劫<br>　誰為光王踰日月　　誰當有力踰鐵圍<br>　誰當忍辱等如地　　世尊導人使離塵<br>　當以精進及一心　　智慧示現度一切<br>　若子億世與母離　　暫得一會便復別<br>　子愁思親四方求　　世尊泥洹我亦爾<br>　愁憂勤苦無復樂　　見佛經行及坐處<br>　及見講堂以精舍　　奈何斷無吉祥得<br>　讚歎十方法施人　　無量勤苦賢釋子<br>　即便躄地蓬婉轉　　我最意見月善月　</p><p>爾時世尊以一切持句三昧。正受作安隱行現三昧。善說三昧。雷雨三昧。師子響三昧。光燿響三昧。威神光明三昧。放光明三昧。微妙句三昧。力三昧。力句三昧。無量力三昧。意持炤明三昧。起世有三昧。鼓響三昧。月三昧。大月三昧。周匝月三昧。月響三昧。上月三昧。藏三昧。諦藏三昧。琉璃藏三昧。觀視三昧。無量觀視三昧。遍照一切十方三昧。除一切疑光明三昧。至誠三昧。諦至誠三昧。至語三昧。說一切行三昧。所說諦至誠三昧。無量三昧。寂定三昧。寂定句三昧。諦寂定語三昧。布施三昧。諦布施三昧。大布施士三昧。光明三昧。善光明三昧。大光明三昧。無量光明三昧。照明句三昧。斷一切疑光明三昧。說諸善本三昧。除說諸疑結三昧。諦說見三昧。於是斷疑三昧。善施廢解三昧。作諸佛三昧。現說一切行三昧。善說一切行三昧。善說轉法輪三昧。善開度其處三昧。以是善說現在諸佛慧三昧。正受所住處。一一毛出不可計不可議。不可稱不可量。無崖底億那術百千光明。一一光端化無央數不可計議無量浴池。一一浴池化作不可計議無數無限億那術百千蓮花。一一蓮華上化作不可計議無數無限億那術百千座。一切諸座上皆有如來坐說法。一一化如來所開導人。使立不退轉地住於佛法。其數如蓮華上所坐化佛。得須陀洹斯陀含阿那含阿羅漢。一一各如是緣覺之數。及不退轉立善本者其數亦爾。生天上者數亦如是不復隨苦。諸浴池際各有四寶樹。無數莖節枝葉華實。一一莖節枝葉花實上。化作無數不可計議不可稱量如來。化出坐師子座上說法度脫一切。其數如化樹上如來之數。開度一切已。便說此偈言<p class='lg'>　眾祐人中尊　　諦覺於一切<br>　人見歡喜者　　皆棄捐惡道<br>　其久有神通　　世雄難得值<br>　如優曇缽花　　其色可意好<br>　其欲供養佛　　及奉事我身<br>　彼聞是經法　　其心當歡喜<br>　其欲見現在　　世尊人中上<br>　世光明威神　　當信樂吉祥<br>　其當來諸佛　　以光導御人<br>　欲見是世尊　　當信是吉祥<br>　其有求大乘　　彼則有大利<br>　聞是經法已　　則奉侍於佛<br>　其目得清淨　　及耳鼻之根<br>　身口意諸根　　為斷無所受<br>　三昧戒清淨　　智慧解脫淨<br>　解脫示現智　　脫現為至誠<br>　解於一切法　　於我無所起<br>　所知無所滅　　即不憂諸響　</p><p>諸化如來說此偈已。應時不可計人立於三乘。無數世界人民皆得一心。無數佛國諸地獄皆滅盡。諸畜生皆脫勤苦。餓鬼皆得安隱。爾時佛入量寶三昧正受。如來住是三昧者。隨一切人所欲。得寶則如其意。見佛國寶皆悉在前。見諸佛樹以寶莊飾。隨意所好所欲。見色則見諸郡國縣邑及國人民。即如意見滿諸佛國。盡形壽見所欲莊飾。則如意見男子女人小男小女瓔珞莊飾。亦復見諸天龍鬼神犍陀羅阿須倫迦留羅真陀羅摩[<a href='javascript:showpic("../fontimg/023523.gif")'>目*侯</a>]勒。所欲服飾。所欲食飲。所欲舍宅。如意所好皆見皆得。佛告阿難。有三昧名慧行。諸佛世尊住是三昧。隨人所欲得三昧。如意即見一切人願。阿難諸佛世尊有三昧。名無量過度三昧。吉祥威神隨人所欲。得萬物即如意在前。得萬物已供養如來。阿難。諸佛世尊有三昧名眼。住是三昧時。令一切人不復習欲。樂道德欲。於淫欲不淨想不復習也。於夢中亦不樂。阿難。諸佛世尊有三昧名意慚愧。住是三昧時。令諸佛國中人民皆有愧心無恚亂意。阿難諸佛世尊有三昧名目主。住是三昧盲者得目。阿難。諸佛世尊有三昧名無憂主。住是三昧時。若入城令一切人無復憂患。阿難。諸佛世尊有三昧名神通主。住是三昧。令無神通者飛行虛空。神足能高七樹。阿難。諸佛世尊有三昧名世光燿。住是三昧時。盲者得見世尊。阿難。諸佛世尊有三昧名受清淨。住是三昧時足蹈門閫。令諸天龍鬼神犍陀羅王阿須倫王迦留羅王真陀羅王摩[<a href='javascript:showpic("../fontimg/023523.gif")'>目*侯</a>]勒王釋梵於彼稽首禮佛。阿難。諸佛世尊有三昧名過師子英。住是三昧時。諸外異道這見如來威神。皆降伏自歸。阿難。諸佛世尊有三昧名金剛光明。住是三昧足蹈地時。三千大千諸鐵圍大鐵圍山。須彌山王及黑山。諸溝坑谿谷山林及地皆正。高者為卑丘墟為平。其地柔軟譬如好衣。阿難。諸佛世尊有三昧名伏諸魔力。住是三昧時。令諸魔恐懼怖懅不安。各各不樂其宮舍怖懅不止。至于見佛歸命如是稽首佛足。阿難。諸佛世尊有三昧名無恐懼。住是三昧時。令一切人無傷害意。相向無諸恐懼亦無憍慢。阿難。諸佛世尊有三昧名妙句。住是三昧時。令諸世界人無有食者得諸無數種種之味。阿難。諸佛世尊有三昧名顏色。住是三昧時。令一切人得好妙色不復多病。阿難。諸佛世尊有三昧名為他故令無衣者得自然衣。住是三昧時。拘閉獄者皆得解脫。諸在厄難者。令免難苦得諸安樂。慳貪者喜布施。惡戒者住淨戒。恚怒者立忍辱。懈怠者使精進。斷諸不善法習增善法。亂意者令得一心。惡智者得淨智慧。阿難。諸佛世尊有三昧。名說無意行善說句。住是三昧時。諸憂愁者悉令喜踊。阿難。諸佛世尊有三昧名二光。住是三昧時。於去來今諸法無所罣礙。無有不等示現智慧。阿難。諸佛世尊有三昧。名於諸法無諛諂便去。住是三昧時。令諸菩薩大士得不起法忍。佛說如是。賢者阿難。諸尊弟子。十方諸會菩薩。諸天龍神世間人民。為佛作禮而去<p class='juan'>
佛說方等般泥洹經卷下</p>
</body></html>
