<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p class='juan'>
菩薩處胎經卷第三</p>
<p><span class='byline'>　　　　姚秦涼洲沙門竺佛念譯</span><br><p><b>　　<A NAME="n487"></A>想無想品第六</b><p>爾時世尊告彌勒菩薩。今此座中無有異類。純一生補處。今當說識想受。無識無想無受。是時菩薩云何說識想受。於是菩薩分別說識想受。識非想非受。受非識非想。想非受非識。想非過去非未來非現在。受非過去非未來非現在。識非過去非未來非現在。非識非過去非未來非現在。非想非過去非未來非現在。非受非過去非未來非現在。云何識非過去未來現在。於是菩薩入無閡定。化受識眾生。從有住地至無住地。此識非過去非未來非現在。復次菩薩摩訶薩。化想眾生。從住地至無住地。菩薩化受眾生。從住地至無住地。爾時尊者大迦葉即從坐起偏露右臂。右膝著地前白佛言。世尊。意心識受想。有何差別。佛告迦葉。知身即知差別。為眾生故。從足至頭支節各各別名。如樹喻經說。根皮莖節枝葉故名為樹。心意識受想亦復如是。大迦葉白佛言。想是外法受是內法。云何為一。佛告大迦葉。想從外來從內出也。迦葉白佛言。想從外來。何以故知。若外無形。內想何由得生。若外物不害。內何由知痛。佛告迦葉。此事不然。何以故。此識非外非內非兩中間。識住處非識住處。外想外受。即是內法非外法也。菩薩摩訶薩信解甚深。內外中間法。乃能解了識所住處。此是眾生此非眾生。乃至有無法非此非彼。便入無礙獨步三昧。迦葉白佛言。今聞說法增益狐疑。何以故。如佛所說。想亦是受。受亦是想。識法分別識亦是想。亦是受想。想自空受。受自空識。識自空想。空非識空。識空非受空。受空非想空。如樹喻者是事不然。佛告迦葉。我當與汝說喻。智者以喻得解。往昔有王。王名特異。王有四子。一名喜悅。二名長壽。三名百歲。四名無畏。彼長壽子。不滿月數即便命終。喜悅子者。身生瘡痍見者惡賤。父母厭患常無歡心。百歲子者。不滿百日復取命終。無畏子者。唇騫鼻嵃反齒橫牙。人見恐畏。此亦如是想受識。無若干差別。佛告迦葉。吾今與汝說識想受一一分別。過去九十一劫有王名智慧。專行十善以法治化。無有煩惱察眾生意行。知彼眾生所念不同。即遣侍臣案行國界。諸有盲人盡仰來集宮庭。臣受王教。即出巡行國界。得五百盲人將詣庭內。王復以五百白象羅列殿前。一一令諸盲人自在捉象。是時盲人。或捉象鼻。或捉象耳。或捉象頭。或捉象腳。或捉象腹。或捉象尾。王問諸盲人曰。象何所像類。盲人答白。捉鼻者言如角。捉頭者言如甕。捉耳者言如簸箕。捉腹者言如簞捉腳者言如柱。捉尾者言如橛。時傍觀有目之士。笑彼盲者不得象具相。盲人屏處自共論說。各言已是而共諍競。此眾生類亦復如是。識想受法各各不同。佛告迦葉。猶如有人設百味食。粳米豆麥大小麻子。當其所得得粳米者。不知有餘豆麥之屬。迦葉此亦如是。識想受法各各不同。觀諸法性無異無別。爾時世尊即與迦葉。而說頌曰<p class='lg'>　見額知有頭　　視煙知有火<br>　睹雲知有雨　　觀行知體性<br>　空			雨				無								兩足						　　水影不可捉<br>　言議盡法師　　結使盡涅槃<br>　想盡在無想　　受滅亦無受<br>　識滅無有識　　梵行無上道<br>　吾從無數劫　　常為識所惑<br>　今世及後世　　不遇安樂處<br>　我今現在胎　　分別諸法相<br>　不見想受名　　況當有識法　</p><p>爾時世尊說此偈時。五百比丘得不起法忍。有千眾生心樂空行。於無餘涅槃界心得自在<p><b>　　<A NAME="n488"></A>						菩薩處胎經												住不住品第七</b><p>爾時座中有菩薩名曰無住法行。即從坐起偏露右臂。右膝著地叉手前白佛言。善哉善哉。此諸大會快得善利。得聞如來無量法義。昔所誓願今乃得聞。即於佛前以偈歎曰<p class='lg'>　虛空無邊界　　演出無量義<br>　有無不生滅　　惔怕無受想<br>　過去諸佛等　　修施戒忍辱<br>　入定心不亂　　慧光照世間<br>　其德不可量　　非有亦非無<br>　音響極清妙　　無等無儔匹<br>　一音報萬億　　由是得成佛<br>　法鼓聲遠聞　　聲聲各各別<br>　猶如轉輪王　　念則雨七寶<br>　佛聲極遠振　　雨七覺意寶<br>　修治佛道場　　莊嚴道樹果<br>　不住不不住　　慈悲護眾生<br>　心念身相具　　不辭劫數難<br>　十方諸如來　　發印開法藏<br>　我等今得聞　　得住無為岸<br>　善哉如來力　　曠大無崖底<br>　解縛不處有　　真際實相法<br>　欲界煩惱世　　教化諸愚癡<br>　佛秘深藏義　　布現示眾生<br>　疆界無邊際　　皆得無上道　</p><p>爾時無住菩薩說此偈讚佛已。前白佛言。過去當來現在五陰清淨。不住不不住。乃至三十七品梵行不住不不住前後中間境界究竟淨不淨空。不住不不住。我不造非不造。非梵行非不梵行。唯願世尊說住不住。佛告無住菩薩曰。色相不住不不住。受相不住不不住。想相不住不不住。行相不住不不住。識相不住不不住。內法清淨不住不不住。外法清淨不住不不住。內外法清淨不住不不住。從初發意乃至道場。斷除諸想淨一切智。不住不不住。除眾生垢清淨不住不不住。莊嚴佛土清淨不住不不住。入金剛三昧堅固其志。清淨不住不不住。碎身舍利清淨不住不不住。遊戲百千三昧。清淨不住不不住。不在凡夫地不入賢聖空清淨不住不不住。不自稱已我成道果。清淨不住不不住。三十二大人之相。放大光明遠照十方無量世界。一切眾生尋光來至。得聞如來深奧之法。隨彼所念上中下語。悉令充足分別諸法。住亦不住。不住亦不住。色受想行識。十二因緣。四無閡慧。空無想願。四禪四無量慧。清淨不住不不住。以神足力入于五道。清淨不住不不住。入解脫門戒身定身慧身解脫身解脫知見身。清淨不住不不住。佛告迦葉。今當說八清淨甘露法味池。何等為八。如我今日坐自在講堂。東視清淨浴池周匝欄楯七寶所成。當於爾時亦不與眾生說苦集滅道。飲此池水皆成道果。是謂菩薩神力所作。在南西北方亦復如是。我本成佛四方以右不從四維成佛。四維成佛者。示現成佛不實。何以故。從無數阿僧祇劫成就八味法。何謂為八。一為喜味。二為盡味。三為定味。四為到味。五為靜味。六為相味。七為不動味。八為不究竟味。是為浴池八味。若菩薩摩訶薩飲此甘露漿者。不入地獄餓鬼畜生。成無上道。從初發心乃至道樹。洗除心垢永盡無餘。何者七覺意池八解脫水。初心解脫未至中間已至。已至中間住二地。爾乃得名菩薩。若復菩薩從八池水分別氣味。此味非味。此道非道。耳不別聲。鼻不別香。舌不別味。一一分別無所有。諸法聾故。是為菩薩摩訶薩淨修清淨行<p><b>　　<A NAME="n489"></A>						菩薩處胎經八種身品第八</b><p>佛告諸來會菩薩摩訶薩。學無學及四部眾。比丘比丘尼優婆塞優婆夷。一切眾生所可供養。或有眾生。見地。薄地。淨地。如來地。辟支佛地。不退轉地。道場地。說法地。由此八地成無上等正覺。云何見地。菩薩發意趣向阿耨多羅三藐三菩提。復有菩薩摩訶薩。從初發意乃至坐道樹。自伏其心欲降伏諸魔。即於坐上入三昧定。其三昧者。去嫉妒三昧。心勝三昧。秘藏三昧。除癡三昧。威神伏三昧。如諸佛世尊無言教三昧。示現變化三昧。是時弊魔波旬來擾佛者。非自己力所能來至。皆是如來威神之所感致。所以者何。欲現世法為劣第一義勝。何以故。如弊魔波旬起怒害心聲響震地。佛以忍三昧不動不搖。使無央數弊魔眾等。顛倒墮地。猶如蛄蟥蟻子及蠅不能得動。弊魔波旬亦復如是。若魔來者不能動我一毛。爾時世尊即以威神入三昧定。感動一佛境界滿中弊魔。令此諸魔惡聲流布。拘曇沙門。執心懦弱無丈夫意。在此大畏之處欲求佛道。佛告大眾。弊魔波旬是我所作。彼魔心者。為是惡心為是善心。爾時有天子名曰拘毘。白佛言。佛降伏魔。非是魔力是佛神力。何以故。彼眾生類不解俗法及以道法。以是欲化眾生故降致魔來。其有眾生見諸魔者。心不願樂如千眼比。數千萬眾心立不退轉地<p>復次菩薩摩訶薩。從忉利天生十方剎。不因濕生卵生化生胎生。教化眾生。此菩薩等成就無記根。所化眾生亦成無記根。何者是。阿[<a href='javascript:showpic("../fontimg/041309.gif")'>門@(人/(人*人))</a>]佛境界是。或有菩薩摩訶薩。從忍世界生北方光影佛土。成就有記無記根。教化眾生皆成就有記無記根。欲樂世界妙光佛土眾生是也。或有菩薩摩訶薩。從初發意乃至成佛。執心一向無若干想無瞋無怒。願樂欲生無量壽佛國。一切眾生其生彼者。四部眾比丘比丘尼優婆塞優婆夷。皆同一金色。西方去此閻浮提十二億那由他。有懈慢界。國土快樂作倡伎樂。衣被服飾香花莊嚴七寶轉關床。舉目東視寶床隨轉。北視西視南視亦如是轉。前後發意眾生。欲生阿彌陀佛國者。皆染著懈慢國土。不能前進生阿彌陀佛國。億千萬眾。時有一人能生阿彌陀佛國。何以故。皆由懈慢執心不牢固。斯等眾生自不殺生。亦教他不殺。有此福報生無量壽國。或有菩薩摩訶薩。具足六度施戒忍精進禪定解脫智慧。生南方踊躍佛剎。去此閻浮提一億佛國。彼眾生等無有癡愛婬欲之想。何以故。皆從欲界斷三十六種婬欲行滅。種性成就所行清淨。如日光明無有塵翳。彼土眾生行十三苦行。云何十三。晝夜三時不失時節。經行坐禪。或在樹下。或在塚間。或在空地。或在巖石無人之處。或依泉源。或時一食。或不用食。法服齊整不失威儀。或時說法或不說法。周旋經行知足知滿。所可說法。少欲真道多欲非道。息心定意解空無想不願之法。是謂踊躍世界菩薩所行。彼土眾生純一乘學。無有羅漢辟支佛乘。相好具足稱譽正法。解空無我。爾時世尊即說頌曰<p class='lg'>　一切行已滅　　識為是外法<br>　生者都歸盡　　涅槃最為樂<br>　歸命踊躍佛　　法王最第一<br>　坐閻浮樹下　　最初破欲網<br>　說法度人民　　供養諸福田<br>　樹下坐思惟　　梵王來勸請<br>　願尊從禪覺　　愍念愚惑人<br>　時大梵天王　　手執琉璃琴<br>　歎說佛功德　　柔軟和雅音<br>　於億百千劫　　時有發道心<br>　道心菩薩本　　億劫時乃有<br>　願速從禪起　　轉無上法輪<br>　如優曇缽花　　時時乃一有<br>　佛出照世間　　除諸塵勞冥<br>　踊躍佛世界　　聞戒施清淨<br>　不似能忍土　　剛強難可化<br>　思惟禪定道　　滅身不受證<br>　三轉五礙法　　十二牽連縛<br>　道業三十二　　十六慈哀心<br>　古昔無量劫　　誓願金剛志<br>　演放大光明　　遍照諸佛剎　</p><p>爾時佛說偈已。告諸會者。東北方去此能忍世界五百琲e沙剎土。國名果熟。佛名花英如來應供正遍知明行足善逝世間解無上士調御丈夫天人師佛世尊。今現在說法。上語亦善中語亦善下語亦善。義味深邃等同梵行。彼土眾生無有胎生化生濕生卵生。從蓮花生。慈悲喜捨。百七難有神足定意。皆共修習三昧王三昧。所有三昧者。首楞嚴三昧。覺道三昧。威儀禁戒三昧。除眾生苦本三昧。自照光明三昧。覺味眾生三昧。如此等百七三昧。內觀身外觀身。內外觀身。內法外法內外法。內定外定內外定。思惟分別觀了無形無想無念。菩薩摩訶薩入解脫門。觀一切法空寂無形。爾時世尊。即說偈曰<p class='lg'>　虛空無邊際　　音響說妙法<br>　果熟剎土人　　花英最勝尊<br>　不由四胞胎　　自然蓮花生<br>　無我無彼想　　壽命不可量<br>　國土七寶成　　亦如閻浮提<br>　轉輪七寶王　　象馬玉女寶<br>　典藏四種兵　　摩尼金輪寶<br>　所至無罣礙　　彼界摩尼寶<br>　普照一佛剎　　彼無日月照<br>　星宿及火光　　分別四妙諦<br>　無常苦空道　　令彼眾生類<br>　無生斷滅想　</p><p>爾時佛說偈已。告諸會者。西北方去此閻浮提七萬琲e沙剎國。名寶琉璃佛。名慧成就如來應供正遍知明行足善逝世間解無上士調御丈夫天人師佛世尊。今現在說法。初語善。中語善。竟語善。彼土眾生受性柔軟。觀道無常去離三患。無婬怒癡。無三惡道地獄餓鬼畜生。爾時世尊。與諸大眾。而說偈曰<p class='lg'>　諸入煩惱道　　及與四顛倒<br>　一切永除盡　　如空無形像<br>　壽命無央數　　無有中夭者<br>　行四無畏法　　成果不動搖<br>　其生彼土者　　行慈三昧報<br>　如我釋迦文　　勇猛超劫數<br>　國財妻子施　　去想無所戀<br>　汝等諸佛子　　發願得生彼<br>　亦無聲聞法　　因緣各佛道<br>　於此百千劫　　勤苦修道德<br>　於此十六分　　未能獲其一<br>　法性觀諸法　　通達慧無礙<br>　盡滅吾我心　　即住無生地<br>　彼土諸眾生　　建志堅固法<br>　破有不住有　　補處之所學<br>　汝等諸佛子　　曉了無所行<br>　捨禪入初禪　　始知眾生苦<br>　中間九無礙　　禪相不可量<br>　眾生心清淨　　各各念不同<br>　已離五道淵　　佛日照三界<br>　善哉獲大利　　感動諸天宮<br>　童真一切智　　開化而無倦<br>　眾生得慈心　　戀慕無上道<br>　從無央數劫　　捨身復受身<br>　輪轉生死中　　於縛得離縛<br>　四諦栴檀香　　木榓細搗香<br>　三昧智慧力　　破壞魔兵眾<br>　過去一念結　　以何三昧斷<br>　未來二念結　　何定何道除<br>　現在三念結　　除盡要有本<br>　過去一念結　　九萬億塵垢<br>　以空清淨定　　得至空無岸<br>　未來無九結　　定意無想念<br>　寂然至佛道　　永處無所住<br>　現在三九結　　願法無罣閡<br>　蠲除心意識　　漸住至無礙　</p><p>佛說此偈已。告諸大眾。西南方去此能忍世界三十二琲e沙。					剎															名無想。佛名一住如來應供正遍知明行足善逝世間解無上士調御丈夫天人師佛世尊。今現在說法。初善中善竟善義味深邃。分別五陰色受想行識六情六塵。修無常想係意在前。初法思惟壞破身惑。此身非有四蛇為家。此身如毒壞人禪道。是身如烏心無滿足。是身如龍樂住深淵。佛道無為清淨無瑕。如水蓮花塵垢不染。日照天地蔽翳螢火。眾山岳峙須彌為上。眾星微光明月為最。如來出世法燈第一。爾時世尊。而說偈言<p class='lg'>　斷垢滅除想　　縛著心得離<br>　意念寂然定　　淨行得具足<br>　一意一念中　　斷滅結使跡<br>　除去永劫苦　　令盡無復生<br>　空寂無上道　　如有如不有<br>　彼我及諸識　　如夢影幻想<br>　菩薩積苦行　　劫數難可量<br>　欲說盡根本　　非一非二形<br>　若有智慧人　　口演無量義<br>　一義有億句　　句句各各異<br>　虛空可填滿　　其義不可盡<br>　吾昔從本來　　行六度無極<br>　布施除貪想　　禪定亦如是<br>　劫燒心不動　　不到餘佛剎<br>　神力之所感　　住劫而教化　</p><p>爾時世尊說此偈已。即以定意自莊嚴身。告眾會者。東南方去此能忍世界三十三琲e沙。其剎名琉璃。佛名信解如來應供正遍知明行足善逝世間解無上士調御丈夫天人師佛世尊。今現在說法。初善中善竟善。分別四道吉祥之行。七生更三不復往來。即於現法般涅槃。斷苦集滅取道成證。時有天子名曰眼淨。在彼眾中心懷狐疑。今我寧可問如來義。及我同類悉得開悟。爾時天子即從坐起。長跪叉手前白佛言。唯願世尊。與我等說平等大乘婬怒癡業。何等過去未來現在癡冥眾生。入解脫門。佛告眼淨菩薩曰。善哉善哉。乃為一切開示眼目。汝今諦聽諦聽善思念之。吾當與汝一一分別。云何眼是色耶。答曰非也。又問非色耶。對曰非也。又問是色非色耶。對曰色無住處也。佛告眼淨菩薩。如卿所說。是色非色色非色。無住處者。云何立字名曰色。眼淨菩薩白佛言。色性久敗。現滅不住過去不現。此世後世永盡無餘。故曰無餘涅槃。佛告眼淨。此識從本已來為從何生。今日四眾滅三世垢去至何處。眼淨白佛言。本從空來今還於空。佛言。前空後空復有何異也。對曰無也。當知諸法實相。前不可窮後不可盡。佛告眼淨菩薩。吾從無數阿僧祇劫積行福業。普念一切沈溺眾生。悲念哀苦欲令度脫。所以者何。吾今處胎所欲滅者。都已滅盡。果願成報今日已獲。彼土眾生。不以成佛不成佛以此為累。所以者何。彼土眾生建意勇猛。不處有胎不處無胎不處化生。功德成就非覺非不覺。何者是覺。云何非覺。一切眾生愚癡者。我悉覺之是覺。一切學人斷結使者。是非覺。爾時世尊。即說偈言<p class='lg'>　覺佛出世間　　遠放大光明<br>　苦集滅結使　　獨立無敢近<br>　正使地振動　　三界猶若塵<br>　執心入定意　　眾相各不異<br>　如來至真念　　除想不入定<br>　還入眾生中　　因造更造緣<br>　精進勇慧智　　化導愚癡人<br>　導引眾生類　　可度不度者　</p><p><b>　　<A NAME="n490"></A>菩薩處胎經全身舍利品第九</b><p>爾時世尊告諸來會者。念我古昔所行功德。捨身受身非一非二。今當為汝說一形法。云何名一形法。此大地種。厚八十四萬億里。乃有利風。厚八十四萬億里。風下有水。厚八十四萬億里。水下有火。厚八十四萬億里。火下有沙。厚八十四萬億里。沙下有金鋼剎。厚八十四萬億里。諸佛全身舍利。盡在彼金鋼剎中。金剛剎復厚八十四萬億里。下有諸佛碎身舍利。盡在彼剎。彼有佛剎名曰妙音(			丹本香						)佛名不住如來十號具足。今現在說法。初善中善竟善。淨修梵行國土成就彼佛舍利極小微細。能現佛身弟子眷屬周旋授化。如我今日處胎說法。彼諸眾生不見我。我此眾生不見彼。破有至無永寂寞性住無疑處。是謂一舍利之所感也。佛復告諸來會者。碎身舍利下。厚八十四萬億里。國土名清淨。佛名遍光十號具足。彼佛今現在說法。初中竟善淨修梵行。彼佛光明色色各異。一一光明皆成就佛。一一諸佛盡說六度無極。何謂六度。布施持戒忍辱精進禪定智慧。善權方便降伏心識。不生愚癡無婬無欲。曉了觀法如月除雲。復自觀身彼我無異。心得空定皆悉成就。端坐道場稱揚正法無怯弱心。去此下方光明佛剎。八十四萬億里。有土名曰施無盡藏。佛	號觀			(				丹鄉勸								)助如來十號具足。今現在說法初中竟善。常修梵行所施惠物。有人執持便得道果。是謂如來一未曾有施。無盡世界下有法鼓世界。厚八十四萬億里。佛名善見十號具足。今現在說法。彼土眾生。盡同一姓一字無若干名。聞法則解不重思惟。彼土乃有全身舍利。過去億千萬佛皆留舍利。彼土舍利。我亦有分非一非二。彼佛舍利不住一處非不住。周旋往來琲e沙剎土。光相具足隨眾生化無懈怠者。三十一億結使斷滅。妄想纏連二萬二千。十八持勝不共之法。示現教化受無畏證。爾時世尊。即說偈言<p class='lg'>　吾從無數劫　　往來生死道<br>　捨身復受身　　不離胞胎生<br>　計我所經歷　　記一不說餘<br>　純作白狗形　　積骨億須彌<br>　以針刺地種　　無不值我體<br>　何況餘色狗　　其數不可量<br>　吾故攝其心　　不令道放逸<br>　如人立須彌　　執不死藥執<br>　下人以瓶承　　注藥不遺落<br>　中間諸艱難　　隨嵐風所吹<br>　凡夫身如塵　　唯除入住人<br>　此二持瓶人　　何者為最妙<br>　下人執心正　　畬ㄙF西波<br>　受藥不失義　　故名神足道<br>　上有大慈心　　一說不尋究<br>　意識各各異　　成道亦如是<br>　我此苦忍界　　成佛由下人<br>　積行阿僧祇　　乃能成佛道<br>　從剎至一剎　　如是數千億<br>　如針投於海　　舒手便得之<br>　無慧抒水求　　積劫不能得<br>　世間愚惑人　　不別善惡行<br>　須彌四寶山　　謂為灰堆聚<br>　金翅飛鳥王　　謂呼蚊蚋是<br>　夏熱牛跡蟲　　不睹海廣大<br>　日光實野馬　　愚者謂火焰<br>　彼法非我造　　愚惑行自成<br>　出入識無間　　鍊精道術成　</p><p>爾時世尊即說咒曰<p>伊禰魔禰　茶譬茶離譬　淳同　翅離翅<p>爾時毘沙門大天王。即從坐起頭面禮佛足。我當擁護行法善人善男子善女人。擁護其身三光三影何等為三光三影。如我今日領羅剎眾。身影。身身影。影影。何等為身影。何等為身身影。何等為影影。爾時世尊。即以偈說曰<p class='lg'>　身為四大聚　　地水火風成<br>　來往周旋處　　住亦不見住<br>　身及身身者　　周生年蛻身<br>　影影三句義　　如佛留神光<br>　白[<a href='javascript:showpic("../fontimg/057087.gif")'>疊*毛</a>]裹魔祇　　香去處故香<br>　諸佛此要法　　清淨無瑕穢<br>　身身影教化　　度不得度脫<br>　或見身相法　　入定身身念<br>　影影無狐疑　　悉成無上道　</p><p>爾時提頭賴吒。欲得擁護諸法師。即說咒曰<p>伊醯　魔醯　閻浮　閻嵐浮突突勒翅<p>我當擁護法師。億千百萬由旬內。令無嬈亂者。毘樓勒叉天王。即從坐起前白佛言。我亦擁護真實法師。即說咒曰<p>伽梨　伽羅梨　尼稚　究槃稚<p>令億百萬由旬內無有觸嬈者。毘樓搏叉天王。即從坐起頭面禮足前白佛言。世尊。我當擁護真實法師。即說咒曰<p>舍彌　舍彌　缽婆大磨樓醯<p>令百億由旬內無有觸嬈者。爾時世尊。即說偈曰<p class='lg'>　花香色極妙　　感動諸佛國<br>　佛從無想念　　成佛一向道<br>　忍力無疆界　　破有無二乘<br>　全身舍利相　　及與微細塵<br>　拯濟琩F等　　不墮三惡趣<br>　佛出勤苦劫　　覆護行大慈<br>　眾生無邊際　　令成無上道　</p><p>爾時座中三十二億眾生。即發無上平等道意<p><b>　　<A NAME="n491"></A>菩薩處胎經常無常品第十</b><p>爾時座中有菩薩。名曰觀見無常。即從坐起偏露右臂右膝著地。叉手合掌前白佛言。善哉善哉。世尊。快說斯義。諸佛正法不可思議。非羅漢辟支佛所能及。本無真性不可窮盡。如來降形出一入一變化無方。或碎身舍利。或全身舍利。或隱沒不現。或流布世間。或現一佛境界。或現若干諸佛境界。神足變化道力自在。甚奇甚特如虛空界。常亦無常。無常亦無常。住亦無住。無住亦無住。變易非一。願從如來聞說常無常義。如我今日在於九地。為是常耶。為是無常耶。爾時世尊。告常無常菩薩曰。我今問汝。汝當以真性報我。云何族姓子。色為常耶。對曰非也。世尊。色無常耶。對曰非也。色常無常耶。對曰非也。色非常非無常耶。對曰非也。云何族姓子。色有餘耶。對曰非也。色無餘耶。對曰非也。色有餘無餘耶。對曰非也。					色非有餘非無餘耶。對曰非也															。佛告族姓子。受想行識常耶。對曰非也。受想行識無常耶。對曰非也。受想行識常無常耶。對曰非也。受想行識非常非無常耶。對曰非也。受想行識有餘耶。對曰非也。受想行識無餘耶。對曰非也。受想行識有餘無餘耶對曰非也。受想行識非有餘非無餘耶。對曰非也。佛問常無常菩薩曰。涅槃淨耶。對曰非也。涅槃不淨耶。對曰非也。涅槃淨不淨耶。對曰非也。佛告常無常菩薩曰。涅槃實性正何所立。對曰立無所立。又問。非有眾生非無眾生耶。對曰非也。緣未斷從五聚性。乃至三十七品。空無想無願。緣未斷無離無不離。無生無不生。故曰立無所立。何以故。性自然空。此空彼空內空外空涅槃空。如來出現於五濁世。不見有生滅著斷。不見有定有亂。不見持戒犯戒。不見有忍有瞋。不見精進懈怠。不見有煩惱定意。不見有愚癡智慧。不見有意識思想。不見是道是俗波羅蜜。不見佛土清淨。不見淨修道場。不見有斷垢眾生。是謂菩薩立無所立。爾時世尊。即說偈曰<p class='lg'>　梵行心清淨　　破壞魔境界<br>　忍力無上道　　寂定不思議<br>　吾從無數劫　　常處立無立<br>　一向入空慧　　眾想莊嚴身<br>　當來族姓子　　及諸現在者<br>　悉當立無立　　解常無常性<br>　塵垢諸障礙　　壞我善業行<br>　蠲除塵垢盡　　如金無瑕穢<br>　慧為世間將　　示道開無目<br>　乃令愚惑人　　深解真如法<br>　無為因緣道　　開進六神通<br>　無盡大法藏　　給施下劣人<br>　貪愛三解脫　　三世無所著<br>　現在一切法　　垢盡入佛定<br>　如來大慧光　　斷除狐疑法<br>　癡相澄然淨　　解空無常道<br>　一切計常人　　貪著在生死<br>　不離有為法　　煩惱所係著<br>　六度三慧法　　珍寶及妻子<br>　割愛無所惜　　出家道得成<br>　人有善惡念　　初中下品等<br>　輪轉五道中　　生滅無真性<br>　苦本無央數　　生生不休息<br>　法鼓振大千　　動彼魔境界<br>　汝等群生類　　依憑六神通<br>　心念身則隨　　所至無罣礙<br>　歲月修行道　　晝夜不失時<br>　積德如須彌　　成就佛果證<br>　生滅如幻化　　亦如鏡影像<br>　受入三十六　　入定乃成道<br>　如來真實法　　無染無所著<br>　行慈起七度　　眾寶自瓔珞<br>　三十二億結　　縛著難可解<br>　要以智慧劍　　割除無所有<br>　復以八解脫　　甘露法味漿<br>　令彼渴愛者　　充滿無思想<br>　昔我未行禪　　痝B愚癡聚<br>　連著四顛倒　　求解難可獲<br>　遊四無礙禪　　自在無怯弱<br>　定意心堅固　　盡生受不受　</p><p>爾時世尊說此偈已。八十四億眾生。發無上正真道意。立信行不復退轉<p class='juan'>
菩薩處胎經卷第三</p>
</body></html>
