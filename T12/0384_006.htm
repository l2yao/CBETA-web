<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p class='juan'>
菩薩處胎經							卷第六														</p>
<p><span class='byline'>　　　　姚秦涼洲沙門竺佛念譯</span><br><p><b>　　<A NAME="n504"></A>無明品第二十</b><p>爾時座中有菩薩名曰智清淨。分別空無生老病死。婬怒癡多者。婬怒癡少者。分別眾生三品差別。於等分中何病最重。所謂重者邪見是。智清淨菩薩即從坐起偏袒右肩右膝著地。長跪叉手前白佛言。如來無所著等正覺。無所不知無所不見。過去當來今現在。蚑行喘息人物之類。心所念法。口所言說。身行善惡。甚深禁法威儀戒律。知多知少知重知輕。今我所問。非空非不空。非有非不有。非有空非有有。三聚眾生。何者為輕。何者為重。何者現報。何者生報。何者後報。云何想知滅。云何涅槃。云何無餘。佛告智清淨菩薩。善哉善哉快問斯義。愍諸一切多所饒益。乃能於佛前問平等法。汝還復坐吾當與汝解說句義初中竟品。黑業受黑報。白業受白報。一一分別令汝知之。爾時世尊即說頌曰<p class='lg'>　如人種果樹　　子苦果亦苦<br>　為罪得黑報　　經歷劫數苦<br>　種甘得甘果　　還受甘果報<br>　香潔甚香美　　得受清白報<br>　如人在池水　　內外清淨徹<br>　無風無塵穢　　香美得清涼<br>　其有眾生見　　娛樂不能離<br>　佛道清淨行　　與彼無有異<br>　黑報眾生等　　墜墮三塗難<br>　高下隨駃水　　漂流厄難處<br>　當時煩惱苦　　獨受無人代<br>　破骨入髓腦　　燒煮不可量<br>　已至無救獄　　意悟求解脫<br>　無明所覆蓋　　不見慧光明<br>　如人行路迷　　舉南以為北<br>　終日心不悟　　雖聞亦不信<br>　受罪重苦惱　　毒痛加其身<br>　久後罪雖畢　　世人所惡賤<br>　形體腥臊醜　　如豬臥深溷<br>　宛轉入鑊湯　　死而復更生<br>　愚癡本所造　　受報如影響<br>　善惡二俱等　　等分眾生義<br>　無道無偏黨　　行亦有高下<br>　持戒生天人　　不施福最少<br>　				摶								食畏人見　　慚愧不露出<br>　雖有天女眾　　音樂不和雅<br>　時時出遊觀　　畏逢神妙天<br>　若戒布施具　　甘露衣食至<br>　前後伎樂繞　　如月星中明<br>　久久出遊觀　　營從自莊嚴<br>　天樂自然作　　斯由此人間<br>　持戒布施具　　福報如影隨<br>　諸天雖受福　　亦有劫數難<br>　臨欲命終時　　乃知衰耗法<br>　善念轉欲微　　當復更受身<br>　輪轉五道中　　經歷無數劫<br>　善惡受對時　　不避豪貴賤<br>　於中能獨拔　　如我釋迦文　</p><p>爾時世尊說此偈已。於大眾中諸天及人。七萬七千億那由他。皆發無上正真道心。爾時世尊告智清淨菩薩曰一生補處菩薩大士。以權方便在卑賤家生。欲得示現除無明結。十月在胎臨生之日現無手足。父母睹見謂為是鬼捐棄曠野不使人見。所以者何。菩薩權化欲令愚癡父母眷屬睹見道明。其後數月母復懷娠。具滿十月生一男兒。端正姝妙世之希有晝生夜死。父母號哭							椎胸														向天。山神樹神何不憐我。先生一子而無手足捐棄曠野。今生一子端正無比狀如天神。今復晝生夜死。心肝斷絕當復奈何。復經數月母繫懷妊。十月具滿生一男兒。三頭八腳四眼八臂。睹者毛豎。父母眷屬捨而欲去。菩薩權現令不得去。父母問曰。為是天耶。為是龍鬼神阿修羅乾闥婆伽樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽人與非人耶。爾時所生男兒。即以偈報父母曰<p class='lg'>　非天夜叉鬼　　須倫迦樓羅<br>　為母除愚闇　　權生父母家<br>　先無手足子　　亦復是我身<br>　朝生若暮死　　八住無上尊<br>　我今受形分　　三頭八手腳<br>　何為捨我去　　經向地獄門<br>　地獄眾苦備　　十八鑊湯沸<br>　一一鑊湯者　　十六隔子圍<br>　受苦無量劫　　求出甚為難<br>　父母愚惑人　　不識真法性<br>　邪見禱神祠　　謂當脫苦難<br>　如火焰熾盛　　益以乾薪草<br>　焚燒善根本　　求滅亦欲難<br>　今我還復體　　現本端正形<br>　道本心堅固　　修習三通慧<br>　從阿僧祇劫　　誓度不度者<br>　守戒不失願　　託生父母家<br>　前後捨身命　　其數如微塵<br>　所可經歷處　　靡不蒙福祐<br>　群品若干種　　行跡各不同<br>　應與歡悅度　　亦以恐畏化<br>　隨彼眾生念　　令復心所願<br>　眾生病非一　　投以甘露藥<br>　趣使入道撿　　不令入邪徑<br>　諸天受福樂　　甘露除病樂<br>　不違聖教樂　　解脫涅槃樂　</p><p>爾時菩薩說此偈時。父母宗族及諸來會者。皆發無上平等度意<p><b>　　<A NAME="n505"></A>     菩薩處胎經     苦行品第二十一</b><p>爾時諸會菩薩。天龍鬼神阿修羅乾闥婆迦留羅摩[<a href='javascript:showpic("../fontimg/023523.gif")'>目*侯</a>]羅伽緊那羅人非人。學無學及四部眾。比丘比丘尼優婆塞優婆夷。如來觀察知諸眾生心之所念。欲使如來說究竟成就苦行無量。齊何發意得成佛道。佛知彼心。即與說本勤苦之行。佛告諸來會菩薩摩訶薩。聽我所說真實法相。亦不由俗數得道。亦不離俗數得道。不從真道亦不離真道。何以故。黑中白妙俗中道妙。苦樂甘勝。所以者何。吾昔學道直信不疑作日月王。日宮殿者。縱廣五十一由旬。月宮殿者。縱廣四十九由旬。日放光明一億一千光     明     。月放光明一億光明。吾為日月天子。謂為常住不朽不敗。經歷琲e沙億千萬國土。作日天子作月天子。命盡乃知非實非真。後壽轉減。作日月大臣。名曰荷伽羅。宮殿縱廣二十五由旬。次復作毘梨呵波提。宮殿縱廣二十由旬。次復作鴦伽羅。宮殿縱廣十九由旬。次復作[<a href='javascript:showpic("../fontimg/039956.gif")'>酉*盍</a>]謀。宮殿縱廣十九由旬。次復作含尼。宮殿縱廣十五由旬。此五大臣日月左右。於無央數百千劫。作此五星壽盡墮落。亦不真實其壽轉減。吾曾為昴宿。同伴六人度數三十。吾曾作畢宿。朋黨五人度數四十五。吾曾為觜宿。朋黨三人度數三十。吾曾為參宿。單獨一己度數十五。吾曾為井宿。朋黨二人度數四十五。吾曾為鬼宿。朋黨三人度數四十。吾曾為柳宿。朋黨四人度數十五。菩薩當知此七宿者。跱立東方。吾曾為星宿。朋黨五人度數三十。吾曾為張宿。朋友二人度數三十。吾曾為翼宿。朋友二人度數三十五。吾曾為軫宿。朋友五人度數三十。吾曾為角宿。單獨一己度數三十。吾曾為亢宿。亦獨一己度數十五。吾曾為							氐														宿。朋友二人度數三十五。菩薩當知此七宿者。跱立南方。吾曾為房宿。朋友四人度數三十。吾曾為心宿。朋友三人度數十五。吾曾為尾宿。朋友三人度數三十。吾曾為箕宿。朋友四人度數三十。吾曾為斗宿。朋友四人度數三十五。吾曾為牛宿。朋友三人度數十六。吾曾為女宿。朋友三人度數三十。菩薩當知此七宿者。跱立西方。吾曾為虛宿。朋友四人度數三十。吾曾為危宿。單獨一己度數十五。吾曾為室宿。朋黨二人度數三十。吾曾為辟宿。朋友二人度數三十五。吾曾為奎宿。朋友二人度數三十。吾曾為婁宿。朋友二人度數三十。吾曾為胃宿。朋友三人度數三十。菩薩當知此七宿者。跱立北方。吾從無數阿僧祇劫。或為日月王。或為臣佐。周旋往來形骸朽敗。無真實道。後來人間或為轉輪聖王雜散小王。或為長者居士。求清淨道謂為真實。皆是虛行不合真道。吾昔一時入山求道。見諸仙學五千人俱集在一處。或翹一足叉手合掌隨日轉身。或有事月叉手合掌隨月轉身。或臥棘刺或服沙石。或持土梟牛馬鹿戒。或在山頂投身深壑。或抱石自沈入於深水。或五火自炙求生梵天。或解身支節求神所在。或發頭頂以腦燃燈持供養天。或投身沸油酥。或江右殺無量眾生。或江左燒香。令命過眾生盡得生天。或自念言。曼我今在先度父母。即以父母擲於火中唱生梵天。或食牛糞或食果蓏。或七日一食。或時不食形骸枯燥。或編樹葉以為衣服。或連髑髏以為衣服。或以髑髏以為食器。或服刺針。刺心持心令住。或時聚會一處。互相破腹洗腸去垢。唱生梵天。吾昔苦行不可稱計。於樹王下六年學道。日食一麻一米。青鴿飛雀頂上生乳			(丹本卵)						。蛇虺纏身。牧牛獵師瓦石撩擲。或時斫刺破壞形體。或時以杖柱腹乃至於臍。遭此百千萬痛不以為苦。何以故。吾當於爾時。謂為是道實非真道。於虛空有天叉手白菩薩言。忍力最大破碎結使。念垂成佛慎勿退轉。過去琲e沙諸佛世尊。不如菩薩斷食求道。天神所感使彌家女奉上乳糜。食已氣力充足。七日思惟降伏魔怨。梵天下請得成為佛闡揚大法。可謂真道無過涅槃。涅槃無生老病死。吾昔所更苦行如是。爾時眾會菩薩歎未曾有。皆發無上平等道心<p><b>　　<A NAME="n506"></A>菩薩處胎經四道和合品第二十二</b><p>爾時座中有菩薩。名曰遍光。神智通達住不退轉。弘誓之心不可沮壞。諸佛所稱非一非二。乃至琲e沙佛功德無量積行無畏。盚C行無量諸佛世界。同學八人。一名不邪見菩薩。二名直意菩薩三名眾相菩薩。四名屈伸菩薩。五名解脫菩薩。六名解縛菩薩。七名印可菩薩。八名得誓願菩薩。從無央數劫已住盡地得不退轉。爾時遍光菩薩白佛言。云何菩薩摩訶薩入四種道無有前後。得成無上等正覺道。於是菩薩晝夜思惟見欲如火。想知念盡顛倒行法。見初利法授阿那含。即彼天宮取道明證。如是不久。或時菩薩在上分地。下觀欲界猶如聚沫。斷三結使遠離三惡於有無有。或有菩薩得根得力立志自在。破有滅無無四等心。等彼此無我想。非去來今亦非等正覺。今此眾生於無上道有何差別。佛言。善哉斯問。吾當與汝具分別之。云何菩薩因緣因緣。云何名因緣因緣。兩臂釧相掁故名為因緣因緣。彼教我受承聲受化。是謂聲聞。無師無智不因彼此。故名覺佛。復次菩薩摩訶薩此道彼道共相授決。處證無證周流五道。是謂為覺。亦不見覺。亦不見不覺。不一不二是不二入。菩薩摩訶薩本行習盡解了緣覺。有餘無餘結使永盡。是不二入。等分眾生解了無常。身非我有。內外盡空。是不二入。佛恩流布廣普無邊。以苦集道得至無為。是不二入。大慈四等覆蓋一切。愚惑眾生得至真實。是不二入。爾時世尊即說頌曰<p class='lg'>　聲聞辟支佛　　假號音	響名<br>　猶彼大戰師　　騰怨乃為上<br>　佛為無等倫　　獨步三界尊<br>　服心降魔兵　　忍力至涅槃<br>　輪轉生死苦　　命如琢石火<br>　經歷億百千　　求脫無有期<br>　佛本無號字　　隨人所尊重<br>　羅漢辟支佛　　本一無有二<br>　如彼定光佛　　授我無上決<br>　卻後九十一　　於此賢劫中<br>　第四最勝尊　　號曰釋迦文<br>　五濁鼎沸世　　不孝順父母<br>　殺害阿羅漢　　不奉二尊教<br>　我所經歷處　　非一非二道<br>　六趣煩惱中　　經歷無央數<br>　初中後不寐　　經行修道德<br>　敬心自覺悟　　去離三有著<br>　昔佛所行願　　不捨取滅度<br>　一身一識神　　與己無別異<br>　勤苦數劫中　　精神腐朽敗<br>　為彼不自己　　故得成佛道<br>　我為一切智　　遍教不教者<br>　通慧無所著　　一音除狐疑<br>　三生須陀洹　　得至無為道<br>　況復第一者　　取佛無有疑<br>　我今諸弟子　　有學及無學<br>　四等拔濟苦　　無起無生滅<br>　本從思想生　　還從思想滅<br>　非我思想生　　非我思想滅<br>　行本自有根　　流馳非一端<br>　根斷無思想　　無復根本念　</p><p>爾時世尊說此頌時。十二那由他眾生。皆發無上平等道心<p><b>　　<A NAME="n507"></A>菩薩處胎經意品第二十三</b><p>爾時座上有菩薩。名曰根蓮花。惠施無礙行四等心堅固難沮。進止行來不失威儀禮節。從無數劫來常修梵行禪定不亂。分別善惡觀察眾生。有婬怒<span class='corr'>癡</span>心。無婬怒癡心。若多若少皆悉知之。遊諸佛國供養承事諸佛世尊。善權方便示現無常無我無身無命無人。可行知行可住知住慈愍一切。時根蓮花菩薩即從坐起。偏露右臂右膝著地。叉手合掌前白佛言。善哉世尊。四道所趣意何所在。為有意耶。為無意耶。意是果耶。為非果耶。意是有對無對耶。意可見不可見耶。意是過去未來現在耶。非過去未來現在耶。意是仙人法。非仙人法耶。意是有為法耶。無為法耶。意是有漏法無漏法耶。於三法					報															意何所在耶。意在黑黑報耶。意在白白報耶。意在不黑不白不白不黑報耶。意在不麤行法細行法耶。爾時世尊告根蓮花菩薩言。善哉善哉。根蓮花菩薩。汝所問義愍念一切。開化眾生心意識法。為盲冥者示現光明。汝今諦聽諦聽善思念之。爾時世尊即說頌曰<p class='lg'>　最勝無等倫　　清淨無瑕穢<br>　眼淨如蓮花　　不為塵所污<br>　處世有為法　　墜墮三有難<br>　我空彼亦無　　意寂無心識<br>　如水在器中　　規矩隨前物<br>　過去非本有　　現在善惡行<br>　未來當壞法　　此意非本意<br>　菩薩行大慈　　亦現對無對<br>　洗除垢穢病　　安處究竟道<br>　人有五蓋蔽　　令心有障礙<br>　如日照天下　　琣酗郃す<br>　須倫煙霧塵　　閉塞根門法<br>　意本無善惡　　隨行之所造<br>　寂滅空無法　　如果繁折枝<br>　譬如芭蕉樹　　葉葉空無實<br>　四大成人身　　求意無意根<br>　意在去來今　　去來今無意<br>　分別識心法　　求實無所有<br>　意法無形貌　　不可言是意<br>　心念若干事　　生滅不斷絕<br>　過念善惡事　　未來當受對<br>　現在行已滿　　意造非他為<br>　一念九十億　　有善有惡行<br>　一念之所造　　蠲除不可盡<br>　況復日月劫　　所造善惡行<br>　智者將護身　　堅固不傾動<br>　如彼犯罪人　　擎持滿缽油<br>　若棄油一渧　　罪交入大辟<br>　左右作眾伎　　懼死不顧視<br>　菩薩修淨觀　　執意如金剛<br>　毀譽及惱亂　　心意不傾動<br>　解空本求淨　　無彼此中間<br>　真如四諦法　　趣向涅槃門<br>　本我所造行　　牽連身根本<br>　非算師弟子　　所可能籌量<br>　無數億千劫　　以身償罪對<br>　象馬六畜形　　除人不在次<br>　雖得為人身　　聾盲瘖啞僂<br>　佛出照世間　　邊地不見佛<br>　苦惱五鼎沸　　純惡不聞善<br>　顛倒邪法興　　真性中道衰<br>　我於無數劫　　持行如油缽<br>　愛身自將護　　引致無畏處<br>　九十六種興　　如夜見螢火<br>　佛日照世間　　除去諸闇冥<br>　佛出世人樂　　醫出病人樂<br>　寶出貧人樂　　得佛涅槃樂<br>　苦行忍辱樂　　我不著色樂<br>　慳貪布施樂　　持戒不犯樂<br>　面受聖教樂　　思惟禪定樂<br>　有無平等樂　　難遭值遇樂<br>　地獄八難苦　　無救第一苦<br>　種子腐敗苦　　生苗不成苦<br>　生天入罪苦　　正見顛倒苦<br>　難陀拔難陀　　繞著須彌苦<br>　劫燒火熾苦　　心悔求佛苦<br>　一行向一道　　一心意不迴<br>　一身修道德　　終竟成一寶<br>　修一不離一　　端嚴一識一<br>　守一不離一　　故名獨一步　</p><p>當其世尊說此頌時。十六那由他眾生初行道跡。除去塵垢得法眼淨。於無所著入空三昧<p><b>　　<A NAME="n508"></A>菩薩處胎經定意品第二十四</b><p>爾時座中有菩薩。名曰持空。相好具足入四法門。辯才第一修持佛土。一一佛土留身教化。現生現滅隨人高下。言語音響有甜有苦。說去知來現在明了。前人問一報以萬億。義味深邃難可思量。爾時持空菩薩即從座起。偏袒右臂右膝著地。前白佛言。云何菩薩度苦眾生。佛告持空菩薩。能使眾生聞苦聲響苦行菩薩斷苦滅苦不見苦本。一道推苦由恩愛而生。集結恩愛縛著人心。以藥療治二十八行無從苦本。積行累劫滅以復生。邪見眾生稱言真道。轉入清淨三昧定意。清淨無瑕無彼無此。心識開悟暫得定意。善哉我利。安隱快樂無過此勝。意識心結當時漸解。謂是真道此非真實。何以故。虛偽誑法非佛本行。古昔諸佛所行真實。非我非過佛所行法真實。四不思議。何謂為四。持意菩薩能令佛土三千大千剎土盡為七寶。還復如故。是一不思議。如我今日處母胞胎。引及無量阿僧祇眾生。不度者度不到者到。除垢至無垢。是二不思議。我本誓願要度苦人到無苦處。一苦不度吾終不取涅槃。是三不思議。佛身無量非東西南北方之所能受。獨一無侶自性法空。觀別眾生自觀己性。此好此醜。此淨此不淨。此地水火風。此我所此非我所。此苦此非苦。此樂此非樂。此常此非常。此今世此後世。作福得福作罪得罪。爾時世尊即說頌曰<p class='lg'>　身如灰土糞　　四大和合成<br>　無風水莊嚴　　地大各自離<br>　火滅在斯須　　識無住處所<br>　多罪積苦本　　此是識所為<br>　我今知識本　　捨汝不有汝<br>　五色玄黃綵　　壞敗人心意<br>　如人出入息　　行法不久停<br>　解知非常苦　　無我彼中間<br>　一音報萬億　　興顯第一教<br>　無常苦空身　　曉了諸法相<br>　一還住六淨　　解空無相願<br>　了身非我有　　如佛教化眾<br>　留身心識離　　若佛無此神<br>　云何分身化　　隨前罪福報<br>　各令充足願　　今受後不受<br>　現在亦如是　　殺害父母罪<br>　亦現亦不現　　猶如拍鞠報<br>　神識之所染　　或逆或變悔<br>　一意向清淨　　無為大導師<br>　捨身去俗累　　本無因緣法<br>　其報如影響　　如有亦不有<br>　邪見言真實　　癡網所纏裹<br>　從黑還入黑　　不別清白法<br>　戒忍有五行　　無畏無所懼<br>　定力動大千　　降魔如使兵<br>　人求無上道　　有退有進者<br>　如河趣大海　　往多達者少<br>　遭遇大悲緣　　善權渡彼岸<br>　佛為一切智　　無染無所著<br>　我本行苦業　　捨國城妻子<br>　除父母師長　　不惜身體命<br>　如人行曠野　　渴乏須漿水<br>　遇河泉池井　　自濟無渴乏<br>　人受四大身　　有定不定處<br>　況識無善惡　　受報識明白<br>　持戒七寶堂　　天女數百萬<br>　天樂自娛樂　　念念無愁想<br>　佛力一切智　　遍潤一切人<br>　先進五神通　　甘露法自潤<br>　稱揚四句義　　無前後中間<br>　法法然熾法　　法性內外通<br>　如我本所造　　愛使之所縛<br>　展轉五道中　　以為屋舍堂<br>　天道琢石光　　尋究無有盡<br>　盲龜浮木孔　　時時猶可值<br>　人一失命根　　億劫復難是<br>　海水深廣大　　三百三十六<br>　一針投海中　　求之尚可得<br>　一失人身命　　難得過於是<br>　奉律持戒人　　處世難可值<br>　於億千萬劫　　佛如優曇花<br>　有緣眾生等　　受化於佛道<br>　斷滅除結使　　永盡無想著　</p><p>當佛說此頌時。十二那由他眾生。信根堅立無有傾邪。皆發無上正真道意<p><b>　　<A NAME="n509"></A>菩薩處胎經光影品第二十五</b><p>爾時世尊於母胎中廣說大乘不可思議。將欲滅度示現光影神德。令諸會者皆同一色。如佛金色無若干差別。諸天龍神阿修羅迦留羅緊那羅摩[<a href='javascript:showpic("../fontimg/023523.gif")'>目*侯</a>]羅伽人與非人。及四部眾比丘比丘尼優婆塞優婆夷。或有向或有得果。悉令同色。欲聞如來光影定意建立功德。解脫無礙四辯才智應對捷疾。想知滅盡所可救濟。為人重擔行來進止。不失威儀如諸佛法。常所講說苦集滅道。導引眾生入四意止。法成就斷意覺力師子無畏。賢聖八道空無想願。時會中有菩薩。名曰賢光。即從坐起偏露右臂右膝著地。叉手合掌前白佛言。如來應供正遍知明行足善逝世間解無上士調御丈夫天人師佛世尊。放此光明普照三千大千世界。此光明所化如佛化不。佛力功德非一非二。光明所接不可窮盡。此二德行有何差別。唯願世尊。解釋疑結。使未信人永無狐疑。爾時世尊告賢光菩薩曰。汝所問者。皆是如來神力。何以故。如來神光濟度眾生無所罣礙。從閻浮提上至果實天。光明遠照演說六度無極。布施持戒忍辱精進禪定智慧。如佛神口度脫眾生無彼無此。濟度無數阿僧祇眾生。皆是佛光蔭涼覆蓋。爾時光明有自然音響。而說頌曰<p class='lg'>　過去無數佛　　靡不放光明<br>　一一諸光明　　說六度無極<br>　戒忍解脫門　　樂法以自娛<br>　初說三空定　　以次成就道<br>　三毒等分人　　無縛無所著<br>　結結四十八　　無救罪門無<br>　非真行道人　　所可經歷處<br>　三活歡喜門　　神人跡可貴<br>　上勝所經過　　得至無為岸<br>　立行不退轉　　無畏神力威<br>　神光所接度　　非百億萬倍<br>　如彼一光明　　分為微塵數<br>　一塵作諸剎　　無數不可稱<br>　佛力不可盡　　非有亦非無<br>　一光演說法　　度脫阿僧祇<br>　法身自然空　　內外清淨行<br>　煩惱八萬四　　定意不起亂<br>　昔吾九十二　　劫數難可盡<br>　端坐樹王下　　行道不中退<br>　人天須倫鬼　　勸請問我義<br>　神光遠接度　　度脫無央數<br>　過去式棄佛　　留光後教化<br>　得入彼光堙@　消滅三毒患<br>　次佛惟衛尊　　神德不可量<br>　亦復留光明　　拯濟苦惱人<br>　拘那含牟尼　　特出三界尊<br>　今在仙人山　　光影炳然著<br>　句樓天中天　　無著無所染<br>　寂滅入涅槃　　留光在後化<br>　迦葉本無尊　　所度不可量<br>　亦以光明德　　令度不度者<br>　我釋迦牟尼　　處胎而說法<br>　身此光明彼　　遍滿諸佛剎<br>　此非小節人　　所可能籌量<br>　唯佛能量佛　　功德無差別<br>　當來諸佛等　　皆以光明化<br>　現可度眾生　　先光而後法　</p><p>爾時世尊說此頌已。當其座上百七十億眾生。聞佛說此光明神德。皆發無上平等度意<p class='juan'>
菩薩處胎經卷第六</p>
</body></html>
