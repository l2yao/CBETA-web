<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p class='juan'>
<span class='corr'></span>蓮華面經卷下</p>
<p><span class='byline'>　　　　隨     天竺     三藏那連提耶舍譯</span><br><p>爾時世尊離菩提樹。毘沙門王共百萬億夜叉之眾。同時舉聲悲啼雨淚以手抆淚。而說偈言<p class='lg'>　如來容色甚微妙　　超勝眾生無比者<br>　如是莊嚴殊特身　　不久之間當滅度　</p><p>爾時帝釋天王。復與百千億三十三天眾。同時舉聲悲泣雨淚以手抆淚。而說偈言<p class='lg'>　如來面相正圓滿　　形色殊勝於日月<br>　一切人天應供者　　我等不復得瞻見　</p><p>爾時須焰摩天王。與百萬億須焰摩天眾。同時舉聲悲泣雨淚以手抆淚。而說偈言<p class='lg'>　人中精進最雄猛　　威力能破諸魔軍<br>　甘蔗種中釋師子　　今為無常所食噉　</p><p>爾時刪兜率陀天。復與百萬億刪兜率陀天眾。同時舉聲悲泣雨淚以手抆淚。而說偈言<p class='lg'>　見者無厭如藥王　　出世猶如大明燈<br>　如是智眼今滅度　　世間當復皆闇冥　</p><p>是時化樂天王。復與百萬億化樂天眾。同時舉聲悲泣雨淚以手抆淚。而說偈言<p class='lg'>　安步不動勝師子　　面貌圓滿過月形<br>　更不履行於此地　　千輻相跡不復見　</p><p>是時魔王他化自在天王。心大歡喜安隱快樂。復與百萬億他化自在天眾。疾至佛所合掌向佛。而說偈言<p class='lg'>　諸惡眾生已調伏　　大麤獷盡永無餘<br>　何故猶住於世間　　唯願如來速涅槃　</p><p>是時大梵天王。瞋彼魔王作如是言。咄哉魔王大惡眾生。諸佛如來是最勝寶。汝今云何。欲令世尊速入涅槃。爾時大梵天王。復與百萬億諸梵天眾。同時舉聲悲泣雨淚以手抆淚。而說偈言<p class='lg'>　於此現在及未來　　梵天世界餘天處<br>　初未曾見如佛身　　清淨滿足端嚴面　</p><p>爾時毘摩質多阿修羅王。復與百萬億阿修羅眾。同時舉聲悲泣雨淚以手抆淚。而說偈言<p class='lg'>　佛色功德無有量　　無有能盡其邊際<br>　利益修羅及餘趣　　今若滅度世間空　</p><p>是時娑伽羅龍王。與百萬億諸龍眾等。同時舉聲悲泣雨淚以手抆淚。而說偈言<p class='lg'>　伊羅缽象數滿千　　不比如來一節力<br>　如是大力雄猛者　　今為無常所破壞　</p><p>是時毘留勒叉天王。與百萬億鳩槃荼眾。同時舉聲悲泣雨淚以手抆淚。而說偈言<p class='lg'>　南無大覺妙蓮花　　從彼清淨戒池生<br>　示現無常不久相　　今當傾墜永寂滅　</p><p>是時毘留博叉天王。與百萬億諸龍眾等。同時舉聲悲泣雨淚以手抆淚。而說偈言<p class='lg'>　如來面形如滿月　　光明照曜猶日輪<br>　如是不久住於世　　示為無常所吞食　</p><p>是時毘沙門天王。與百萬億夜叉眾。同時舉聲悲泣雨淚以手抆淚。而說偈言<p class='lg'>　佛身金色最殊妙　　三十二相自莊嚴<br>　不久當為無常力　　破壞清淨大牟尼　</p><p>爾時提頭賴吒天王。與百萬億龍眾。同時舉聲悲泣雨淚以手抆淚。而說偈言<p class='lg'>　如來身色甚希有　　於三界中無有比<br>　如是不久當滅度　　為彼無常之所罥　</p><p>爾時大夜叉將名般脂迦。與百萬億夜叉眾等。同時舉聲悲泣雨淚以手抆淚。而說偈言<p class='lg'>　佛聲殊勝踰梵天　　出過迦陵頻伽聲<br>　如來不久當涅槃　　不復更聞甘露法　</p><p>爾時夜叉大將名般遮羅。與百萬億夜叉眾等。同時舉聲悲泣雨淚以手抆淚。而說偈言<p class='lg'>　世尊金色光明身　　功德莊嚴滿月面<br>　眉間白毫殊特相　　我今最後歸命禮　</p><p>爾時大夜叉將摩尼跋陀羅。與百萬億夜叉眾等。同時舉聲悲泣雨淚以手抆淚。而說偈言<p class='lg'>　三十有二上妙相　　八十種好自莊嚴<br>　當為無常金剛主　　摧碎大聖牟尼尊　</p><p>爾時大夜叉將富那跋陀。與百萬億夜叉眾等。同時舉聲悲泣雨淚以手抆淚。而說偈言<p class='lg'>　過去世中一切佛　　及以未來諸世尊<br>　大力釋種師子王　　無常師子之所害　</p><p>是時大夜叉將摩俟利地迦。與百萬億夜叉眾等。同時舉聲悲泣雨淚以手抆淚。而說偈言<p class='lg'>　我今最後見牟尼　　於是不復更奉覲<br>　最後禮佛千輻輪　　丘墟悉平腳足者　</p><p>是時大夜叉將佉陀羅迦。與百萬億夜叉眾等。同時舉聲悲泣雨淚以手抆淚。而說偈言<p class='lg'>　咄哉大惡無常相　　破壞一切諸眾生<br>　如是眾生無上寶　　亦入寂滅不久住　</p><p>是時大夜叉將名金毘羅。與百萬億夜叉眾等。同時舉聲悲泣雨淚以手抆淚。而說偈言<p class='lg'>　我今歸依禮佛樹　　生於持戒大地中<br>　乃為無常之斧鉞　　不久斫倒大牟尼　</p><p>爾時大夜叉將娑多姞利。與百萬億夜叉眾。悲泣雨淚以手抆淚。而說偈言<p class='lg'>　眉間白毫相　　照曜如月輪<br>　目淨如青蓮　　希有不復見　</p><p>爾時地神天。與百萬億夜叉眾。悲泣雨淚以手抆淚。而說偈言<p class='lg'>　我今禮雄猛　　人中最殊勝<br>　兩足中最上　　南無大牟尼　</p><p>爾時菩提樹天。悲泣雨淚以手抆淚。而說偈言<p class='lg'>　此處破魔王　　及破魔眷屬<br>　大牟尼不久　　無常魔所滅　</p><p>爾時祇林神。悲泣雨淚以手抆淚。而說偈言<p class='lg'>　祇神林當空　　竹林亦如是<br>　無常坑極深　　如來入不現　</p><p>爾時金剛密跡。與百萬億夜叉眾。悲泣雨淚以手抆淚。而說偈言<p class='lg'>　如是最勝城　　亦是大豐地<br>　捨釋迦種姓　　當向何方所　</p><p>爾時藍毘尼林神。悲泣雨淚以手抆淚。而說偈言<p class='lg'>　淨飯國王先已滅　　摩耶夫人亦滅度<br>　如來今欲入涅槃　　如是寂滅不可見　</p><p>爾時迦毘羅城神。疾至佛所悲泣雨淚。宛轉在地作如是言。如來涅槃何其太速。世尊涅槃一何疾哉。世間眼滅。而說偈言<p class='lg'>　藍毘尼園佛生處　　長大在於迦毘城<br>　其光出過於千日　　今最後見更不見　</p><p>爾時菩提樹神。與諸天阿修羅迦樓羅緊陀羅摩[<a href='javascript:showpic("../fontimg/023523.gif")'>目*侯</a>]羅伽。於虛空中出大音聲。悲啼號哭而作是言。佛是眾生最勝之寶。不久當沒。爾時世尊出乎梵音。而告諸天阿修羅迦樓羅乾闥婆摩[<a href='javascript:showpic("../fontimg/023523.gif")'>目*侯</a>]羅伽眾言。汝等莫啼。莫作異語。莫生憂惱以手椎胸令心迷悶。何有世間而受生者因緣和合有為之法而得久住。若欲強令無常之法不滅壞者。無有是處。爾時世尊示教利喜諸天阿修羅迦樓羅乾闥婆摩[<a href='javascript:showpic("../fontimg/023523.gif")'>目*侯</a>]羅伽等。生歡喜已。是時諸天乃至摩[<a href='javascript:showpic("../fontimg/023523.gif")'>目*侯</a>]羅伽等。右繞世尊還向本處<p>佛告阿難。我昔於彼阿波羅龍王處。記罽賓國。我涅槃後其國熾盛安隱豐樂如鬱怛羅越。佛法熾盛多有羅漢而住彼國。亦有無量如來弟子。此閻浮提所有羅漢皆往彼國。猶如兜率天處。如來所有名身句身。謂修多羅　祇夜　鞞迦曷羅那　伽他　優陀那　尼陀那　阿波陀那　伊帝鼻利多劍伽闍多迦裴富略　阿浮陀達摩　優波提舍彼諸羅漢。結集如來十二部經廣造諸論。彼罽賓國猶如帝釋歡喜之園。亦如阿耨清涼之池。復有頗羅墮逝賓頭樓等。皆樂住彼罽賓國土。不退佛乘阿羅漢等。亦住彼國。復有因陀羅摩那阿羅漢白項阿羅漢等。復於如來所說法藏。有漏無漏之法。皆悉撰集廣行流布。阿難。我涅槃已最後法身。彼等建立於未來。復有金毘羅等五諸天子生罽賓國。廣令我法流布於世。大設供養。我諸弟子於閻浮提。初未曾有如是大會。佛告阿難。於未來世罽賓國土。當作如是大法之會。阿難。彼五天子滅度之後。有富蘭那外道弟子。名蓮花面。聰明智慧善解天文二十八宿五星諸度。身如金色。此大癡人。已曾供養四阿羅漢。當供養時作如是誓。願我未來破壞佛法。以其供養阿羅漢故。世世受於端正之身。於最後身生國王家。身為國王名寐吱曷羅俱邏。而滅我法。此大癡人破碎我缽。既破缽已生於阿鼻大地獄中。此大癡人命終之後。有七天子次第捨身生罽賓國。復更建立如來正法大設供養。阿難。以破缽故。我諸弟子漸污淨戒。缽初破時。諸比丘等雖污清淨戒。智如牛王能破外道。經第二時此閻浮提諸比丘等。破清淨戒樂作不善。身行偷盜耕田墾植。多貪貯畜好衣好缽。不樂讀誦修多羅毘尼阿毘曇。如是阿難。樂讀樂誦智慧之人悉皆滅度。是時多有諸比丘等。諂曲嫉妒多起非法。以諸比丘不如法故。諸國王等不依王法。以王不如王法治故。其國人民多行增上十不善業。以惡業故。此地多生荊棘毒草土沙礫石。阿難。當於爾時此閻浮提。五種精味失力失味。所謂酥油鹽石蜜蜜。如是五種失力味故。爾時眾生復更多行增上惡業。以其多行惡不善故。佛破碎缽當至北方。爾時北方諸眾生等。見佛破缽大設供養。以種種花燒香塗香燈明華鬘種種音樂。供養此缽。有發阿耨多羅三藐三菩提心者。有發聲聞心者。有發辟支佛心者。彼破碎缽當向波羅缽多國。彼國人民見佛碎缽。以種種花燒香末香塗香燈明花鬘種種音樂。供養此缽。有發阿耨多羅三藐三菩提心者。有發聲聞心者。有發辟支佛心者。阿難。此佛碎缽以佛力故。亦是眾生善根感故。我此碎缽自然還復如本不異。於後不久我缽即於閻浮提沒。現於娑伽龍王宮中。當沒之時。此閻浮提七日七夜皆大黑闇。日月威光悉不復現。地大震動。惡雷掣電於虛空中而出惡聲。黑風卒起極大怖畏。天人阿修羅迦樓羅乾闥婆摩[<a href='javascript:showpic("../fontimg/023523.gif")'>目*侯</a>]羅伽等。皆大號哭淚下如雨。如是阿難。此缽當爾初沒之時。如來法律亦沒不現。爾時魔王見法律滅。心大歡喜心大安隱。於虛空中作如是言。瞿曇法滅。我當教化諸眾生等。自作諸惡亦教他作。以魔教故。城邑聚落迭相殺害。爾時魔王以教眾生廣作惡故。生身陷入阿鼻地獄。爾時娑伽羅龍王見佛缽已。以種種寶因陀尼羅寶摩訶尼羅寶火珠寶清水寶。如是大寶。大設供養。至于七日禮拜右繞。是諸龍等。有發無上菩提心者。有發聲聞心者。有發辟支佛心者。爾時娑伽羅龍王以手捧缽。而說偈言<p class='lg'>　諸相莊嚴手　　受種種味食<br>　盛置於此缽　　如是持用食　</p><p>佛告阿難。如是我缽於娑伽羅龍王宮沒。於四天王宮出。爾時四天王。毘留勒叉毘留博叉毘沙門提頭賴吒。七日七夜大設供養。以種種花種種華鬘。種種塗香種種燒香。種種燈明種種音樂。供養禮拜已。時諸天眾有發無上菩提心者。有發聲聞心者。有發辟支佛心者。爾時毘留勒鳩槃荼王以手捧缽。而說偈言<p class='lg'>　如來最後食　　在於鐵師家<br>　缽為化眾生　　而來於此處　</p><p>佛告阿難。如是我缽過七日已。於四天宮沒。三十三天宮出。爾時佛母摩耶夫人。見佛缽已憂愁苦惱。如箭入心難可堪忍。宛轉于地猶如圓木。作如是言。如來涅槃一何疾哉。修伽陀滅何其太速。世間眼滅。佛樹傾倒。佛須彌山崩。佛燈亦滅。法泉枯竭。無常魔日萎佛蓮花。爾時佛母摩耶夫人。以手捧缽告於一切諸天。阿修羅迦樓羅乾闥婆緊那羅摩[<a href='javascript:showpic("../fontimg/023523.gif")'>目*侯</a>]羅伽等言。諸天諦聽。此是釋迦如來常受用缽。第一勇猛面貌圓滿過日月者。影現此缽。復次諸天。如是之缽復於王舍大城之中。受於尸利堀多毒食。諸天諦聽。釋迦牟尼大雄猛者。滿腹城內修摩伽陀家用此缽食。諸天諦聽。如來為化優樓頻螺迦葉及大毒龍。以彼惡龍內此缽中。諸天諦聽。以業緣故。於裴連多國。四月之中。復以此缽受馬麥食。天眾諦聽。釋迦如來以大悲故。復以此缽受於最下極貧者食。諸天諦聽。釋迦如來復以此缽。於娑伽羅龍王宮內受種種食。諸天諦聽。釋迦如來於夏四月。復以此缽受我等食。諸天諦聽。釋迦如來復以此缽。覆於訶利鬼母最小之子。名必利鹽迦羅夜叉。以其惡心常食人血故調伏之。于時佛母摩耶夫人以手捧缽。而說偈言<p class='lg'>　隨佛心欲受　　皆入於缽中<br>　佛於我腹內　　滿足於十月　</p><p>爾時帝釋天王。七日七夜以種種天花天香天栴檀香。大設供養禮拜右繞。作是供已。時諸天眾有發無上菩提心者。有發聲聞心者。有發辟支佛心者。爾時天王以手捧缽。而說偈言<p class='lg'>　今此殊勝缽　　能長眾生智<br>　佛身亦如是　　成就諸功德　</p><p>佛告阿難。如是我缽過七日已。於三十三天中沒。焰摩天中出。爾時焰摩天主見佛缽已。七日七夜種種供養。以天曼陀花天栴檀香種種花種種音樂。供養佛缽禮拜右繞。是時諸天有發無上菩提心者。有發聲聞心者。有發辟支佛心者。爾時焰摩天主以手捧缽。而說偈言<p class='lg'>　千萬億眾生　　見缽皆歡喜<br>　能生勝妙果　　牟尼使來此　</p><p>佛告阿難。如是我缽過七日已。於焰摩天沒。兜率陀天出。爾時兜率陀天王見佛缽已。七日七夜以天曼陀華摩訶曼陀華。及餘種種妙華種種香種種音樂。大設供養禮拜右繞。以手捧缽。而說偈言<p class='lg'>　上中下眾生　　佛起慈悲心<br>　此缽受食已　　佛使至於此　</p><p>佛告阿難。如是我缽過七日已。於兜率天沒。化樂天出。爾時化樂天王見佛缽已。七日七夜以種種天花種種天香種種天音樂。大設供養禮拜右繞。是時天眾。有發無上大菩提心者。有發聲聞心者。有發辟支佛心者。爾時天王以手捧缽。而說偈言<p class='lg'>　希有大道師　　悲愍於眾生<br>　為利眾生故　　使缽來於此　</p><p>佛告阿難。時諸天阿修羅迦樓羅乾闥婆緊陀羅摩[<a href='javascript:showpic("../fontimg/023523.gif")'>目*侯</a>]羅伽。以天曼陀花摩訶曼陀花。及餘種種華種種香天栴檀香末香。供養缽已。即以此缽送至娑伽羅龍王宮中。佛言阿難。此閻浮提及餘十方。所有佛缽及佛舍利。皆在娑伽羅龍王宮中。佛告阿難。如是我缽在我舍利。於未來世於此地沒。直過八萬由旬住金剛際。阿難。我今語汝。未來之世諸眾生等。壽命八萬四千歲時。彌勒如來應供正遍知。三十二相八十種好。身紫金色圓光一尋。其聲猶如大梵天鼓迦陵伽音。爾時我缽及我舍利。從金剛際出。至閻浮提彌勒佛所。缽及舍利住虛空中放五色光。所謂青黃赤白頗梨雜色。如是阿難。彼五色光復至其餘一切天處。到彼天已。於其光中。出聲說偈<p class='lg'>　一切行無常　　一切法無我<br>　及寂滅涅槃　　此三是法印　</p><p>其光復至一切地獄。而說偈言<p class='lg'>　一切行無常　　一切法無我<br>　及寂滅涅槃　　此三是法印　</p><p>佛告阿難。佛缽舍利所放光明。復更至於十方世界。於其光中。而說偈言<p class='lg'>　一切行無常　　一切法無我<br>　及寂滅涅槃　　此三是法印　</p><p>佛告阿難。如是我缽及我舍利所放光明。十方世界作佛事已。還至本處在於舍利佛缽之上。於虛空中成大光明雲蓋而住。阿難。舍利及缽現大希有如是等事。現此神通希有事時。八十百億眾生得阿羅漢果。千億眾生剃髮出家信心清淨。一萬眾生發阿耨多羅三藐三菩提心皆不退轉。阿難。此缽舍利廣行教化諸眾生已。於彌勒前虛空中住。爾時彌勒佛。以手捧缽及佛舍利。告諸天人阿修羅迦樓羅乾闥婆緊那羅摩[<a href='javascript:showpic("../fontimg/023523.gif")'>目*侯</a>]羅伽言。汝等當知。此缽舍利。乃是釋迦牟尼如來雄猛大士信戒多聞精進定智之所熏修。汝等當知釋迦牟尼雄猛大士。能令無量百千那由他億諸眾生等住涅槃城。出過優曇缽花百千億倍。缽及舍利故來至此。爾時彌勒三藐三佛陀。為我此缽及我舍利起四寶塔。以舍利缽置此塔中。爾時彌勒佛及諸天人。阿修羅迦樓羅乾闥婆緊那羅摩[<a href='javascript:showpic("../fontimg/023523.gif")'>目*侯</a>]羅伽等。大設供養恭敬禮拜缽舍利塔等<p>佛告阿難。如來應供正遍知。舍利及缽有大威德。阿難。汝以給侍如來生身。所生功德。無量無邊不可思議阿僧祇爾時佛為阿難說未來事已。復告阿難。吾當與汝往諸國土。如來不久卻後七日當入涅槃。阿難白佛言。唯然受教。爾時佛與阿難。次第至諸國土城邑。度脫無量百千萬億那由他諸眾生已。往鐵師子純陀之家。此是如來最後食處。爾時世尊受其食已。而說偈言<p class='lg'>　我今最後食　　在於純陀家<br>　如是五眾身　　不久當滅度　</p><p>爾時佛與阿難。至拘尸那城。種種方便教化拘尸那力士已。從拘尸那城出。至優波跋多那娑羅雙樹間。爾時世尊北首而臥。時須跋陀羅來至佛所。頂禮如來向佛而坐。佛為說法得阿羅漢果<p class='juan'>
<span class='corr'></span>蓮華面經卷下</p>
</body></html>
