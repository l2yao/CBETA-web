<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T12 </TITLE>
</head>
<BODY>

<p><b>　　<A NAME="n598"></A>No. 393</b><p class='juan'>
迦葉赴佛般涅槃經</p>
<p><span class='byline'>　　　　東晉西域沙門竺曇無蘭譯</span><br><p>昔佛在世時。摩訶迦葉。於諸比丘中。最長年高才明智慧。其身亦有金色相好。佛每說法。常與其對坐。人民見之或呼為佛師。於是迦葉乃辭佛到伊篩梨山中。一山名普能。周旋數千里。去舍衛國二萬六千里。多出七寶。甘果不訾。名香好藥栴檀三種。其一種芳香。一種治人百病。一種可用染五色。眾香雜藥不可稱數。亦有走翔鳥獸師子虎狼白象騏驎朱雀鳳凰。或有清淨異學道士。時有方石平正。其色如琉璃。縱廣百二十里。奇樹蔭涼華葉五色。冬夏茂盛列生石上。迦葉前後教授二千弟子。皆清淨高行得羅漢者。常坐此石上。誦經行道。又有清淨甘香泉水。周旋四十里。其水中則有優曇華。紺色華紅色華紫色華。迦葉弟子七人同夕得夢。其一比丘。夢見其所坐方石中央分破樹皆根拔。復一比丘夢見四十里泉水皆乾竭華悉零落。一比丘夢見拘羅邊坐皆傾毀。一比丘夢見閻浮利地皆傾陷。一比丘夢見須彌山崩。一比丘夢見金輪王薨。一比丘夢見日月墮地天下失明。晨起各以所夢啟迦葉。迦葉告言。我曹前見光明地時大動。卿等復得是夢。佛將般泥洹。即敕諸弟子往赴俱夷那竭國。道見一婆羅門。持文陀羅華。迦葉即問言。卿從何來。欲何所至。那得是天華。答言。我從俱夷那竭國來。時佛般泥洹已經七日諸天往赴。悉持天華天香供養佛身。此華即是。迦葉聞是語。便自投於地啼泣而言。佛今般泥洹。三界失明。將復何依恃。便帥將諸弟子進道。未到數百里。便見四天王及梵釋諸天。皆持七寶蓋名香好華。悉往供養佛。諸天作十二部音樂。亦有阿須輪王諸大鬼神側塞空中。又見俱夷那竭國王。及諸鄰國王。各從其群僚數百萬人。見迦葉將諸弟子到。是時國貴末羅弗王。則敕國人民皆令避道。使迦葉及諸弟子得進。阿那律出迎相見言。佛般泥洹已七日。耶維火不然。但待賢者到耳。阿難見迦葉。便自投地啼哭不自勝。有一老比丘名波或。即止阿難言。止止。佛在時常禁制我等不得自由。佛今般泥洹。吾等得自在。莫復啼哭。時有天聞波或語。即舉手搏之。迦葉便前接持天止之。謂波或言。佛今般泥洹。一切失所恃。汝獨愚癡而反喜快。波或聞是語意解即得阿羅漢道。迦葉便與諸弟子頭面著地。作禮繞棺三匝悲哀而言。我等今日不知佛頭足所在。						佛威神則為出足。諸天人民莫不感傷。於是摩訶迦葉乃說偈讚佛言												<p class='lg'>　佛為三界乘　　度於生死淵<br>　澹泊昇泥洹　　微妙越世間<br>　佛為無量明　　照於愚癡冥<br>　願為一切人　　顯耀現威靈<br>　佛為大慈哀　　所度無央數<br>　尊體處金棺　　清淨寂然安<br>　願用優和德　　見身色相光<br>　普令天及人　　興起無量福<br>　佛為開現法　　眾生受潤澤<br>　得止生死輪　　或者入正諦<br>　已蒙如來恩　　頭面禮佛足<br>　今但睹金棺　　心為悲感傷<br>　佛雖就無為　　聖達靡不實<br>　見後有疑諦　　出足於金棺<br>　起分是生死　　佛以不復愁<br>　法身慧常存　　莫呼永泥洹　</p><p class='juan'>
迦葉赴佛般涅槃經</p>
</body></html>
