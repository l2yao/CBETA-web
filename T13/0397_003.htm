<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
大方等大集經卷第三<p><span class='byline'>　　　　北涼天竺三藏曇無讖於姑臧譯</span><br><p><b>　　<A NAME="n9"></A>陀羅尼自在王菩薩品第二之三</b></p>
<p>善男子。如來復有三十二業。何等三十二。善男子。如來能知是處非處。云何是處。云何非處。善男子。若有造作身口意惡。得受安樂無有是處。是名非處。若有造作身口意善。受樂果者斯有是處。是名是處。若習慳貪得大富者無有是處。修行惠施得大富者斯有是處。毀破禁戒得受天身無有是處。護持淨戒得受天身斯有是處。瞋恨之人得身端正無有是處。修集忍辱得身端正斯有是處。懈怠之人得大神通無有是處。勤修精進得大神通斯有是處。放心散亂得定地者無有是處。攝心不亂得定地者斯有是處。愚癡之人斷煩惱氣無有是處。修智之人斷煩惱氣斯有是處。若作五逆得無漏者無有是處。若無五逆得無漏者斯有是處。以女人身作轉輪王無有是處。以男子身得轉輪王斯有是處。帝釋梵王佛亦如是。若轉輪王非法治國無有是處。轉輪聖王正法治化斯有是處。鬱單曰人墮三惡道無有是處。鬱單曰人壽終生天斯有是處。殺生因緣得長壽者無有是處。以是因緣壽命促短斯有是處。若有邪見得聖道者無有是處。若有正見得聖道者斯有是處。須陀洹人得第八有無有是處。須陀洹人即涅槃者亦無是處。阿那含人受欲有身亦無是處。阿羅漢人受後有者無有是處。賢聖之人諮承異師無有是處。得不退忍退菩提者無有是處。菩薩坐於菩提樹下。不得菩提而起去者無有是處。如來若有煩惱習者亦無是處。諸佛世尊。知有障礙無有是處。若有能見如來頂者亦無是處。若有眾生能知如來心境界者無有是處。如來之心不常定者亦無是處。如來世尊有二語者無有是處。如來世尊有過失者亦無是處。善男子。是名如來第一之業。爾時世尊即說頌曰<p class='lg'>　大地可說動轉相　　猛風可說停住相<br>　虛空可說有色相　　佛不說處為非處<br>　虛空可說作界像　　佛不說處為非處<br>　如來演說處非處　　下中上分悉真實<br>　不說是處非處一　　如是二處各無二<br>　如來亦說下中上　　各各無有三種相<br>　佛知是處非處已　　故能宣說無上法<br>　如來了知眾生心　　善能分別細微相<br>　沙門梵志闇處行　　不知是處非處因<br>　眾生不知處非處　　是故不能得解脫<br>　如來悉知處非處　　是故稱為無上尊<br>　若諸眾生無法器　　如來於是修捨心<br>　設大方便待時節　　為令彼得真解脫<br>　如來世尊智無上　　是則名為第一法<br>　如是清淨第一業　　為令眾生得調伏<br>　如來說是第一力　　甚深難測無能知<br>　如是妙法難可宣　　為破邪見憐愍說　</p><p>復次善男子。如來世尊。善知去來現在眾生所有諸業。知業知報。知恩知處。若過去業是不善因。如來知是未來之世得不善果。若未來業有退因緣。如來了知實是退因。若未來業能增長法。如來悉知以是因緣能增長法。若現在業若進若退。如來悉知以是因緣有進有退。若有作業是聲聞因。是緣覺因。是菩薩因。是如來因。如來悉知以是因緣。是聲聞因是緣覺因。是菩薩因是如來因。是名如來第二之業。爾時世尊復說頌曰<p class='lg'>　如來獲得無上智　　是故能知業因果<br>　智知三世非三攝　　能知眾生三世業<br>　善解眾生安樂因　　亦能了知苦惱因<br>　如來壞邪無因果　　是故修集第二業<br>　通達進退二法因　　善惡業果亦復然<br>　如來知見無障礙　　如觀掌中菴羅果<br>　知下中上真實相　　三乘所因亦復然<br>　如來善知眾生業　　亦知善惡諸業果<br>　眾生業果三世攝　　知見不謬名正覺　</p><p>復次善男子。如來世尊。知諸眾生種種欲解。若貪欲若瞋恚若愚癡。現在世貪起未來世貪恚愚癡。現在世瞋起未來世貪瞋恚癡。現在世癡起未來世貪瞋恚癡。如來悉知。現在住善欲未來惡欲。現在住惡欲未來善欲。如來悉知。現在住下欲。未來世下中上分。現在住中欲。未來世下中上分。現在住上欲。未來世下中上分。如來悉知。邪聚眾生能作正聚。不定眾生住於正定。如來悉知。欲界眾生有色無色界欲解。知聲聞人。有緣覺欲解。有佛欲解。如來真實通達知故而為說法。是名如來第三之業。爾時世尊。即說頌曰<p class='lg'>　眾生欲解有種種　　其意若干非一徒<br>　如來真實知諸欲　　故能隨意演說法<br>　貪欲瞋恚愚癡性　　隨相而知無顛倒<br>　下中上品亦如是　　善惡業因果真實<br>　通達三聚無有定　　一切三乘亦復然<br>　智知三世非三攝　　為諸眾生說三力　</p><p>復次善男子。如來悉知無量世界。若修善行。若行惡法。若無礙行。云何名知。內空外空內外空故。復次如來知眼知色及知眼識。云何而知如虛空故。復次如來知欲色界及無色界。云何而知如覺觀故。復次如來知於行界。云何而知如行性故。復次如來知煩惱界。云何而知客塵性故。復次如來知不污界。云何而知。一切諸法性本淨故。復次如來知生死界。云何而知無明緣故。復次如來知涅槃界。云何而知實思惟故。復次如來知世住界。知世愛界。知世瞋界。知世癡界。知世淨界。知世淨心界。以知界故能實說法。是名如來第四之業。爾時世尊。即說頌曰<p class='lg'>　如來人中師子王　　能真實知眾生界<br>　如來智慧無有邊　　是故能知世無邊<br>　知善惡行解脫行　　亦知眼色眼識行<br>　通達一切無量法　　其性本來常清淨<br>　內外真實無所有　　五陰諸入十八界<br>　身口意業及四大　　如是諸法悉無實<br>　知如是等眾生界　　皆悉同於虛空境<br>　三界性相無真實　　諸煩惱界亦如是<br>　煩惱性相無堅牢　　無漏解脫亦復然<br>　如來雖知真實界　　終不言知而生慢<br>　虛空無量無邊際　　一切眾生界亦然<br>　如來智慧無邊際　　遠離三種有為相<br>　佛智無上甚深奧　　一切眾生不能知<br>　如來憐愍眾生故　　宣說如是第四力　</p><p>復次善男子。如來善知一切眾生諸根利鈍。云何而知。知上中下知增知減。亦知貪欲有一億種。瞋恚愚癡各一億種。知貪欲重知貪欲輕。知瞋恚重知瞋恚輕。知愚癡重知愚癡輕。知一種根能增生死。知一種根能滅生死。了知善根知不善根。知非善非不善根。知解脫根。知六情根。男根女根命根。苦根樂根。憂根喜根。捨根信根。進根念根。定根慧根。未知欲知根。知根知已根。知眼根因乃至意根因。知耳根因作眼根緣。知鼻根因作舌根緣。知舌根因作身根緣。知戒莊嚴能修於施。知施莊嚴能修於戒。如來悉知誰可說施。誰可說戒。乃至智慧亦復如是。知誰可為說四念處。乃至八聖道分。誰可為說聲聞之乘。辟支佛乘。無上佛乘。知緣覺根學聲聞乘。知正覺根學聲聞乘辟支佛乘。知下根人能修上根。上根之人修於下根。知眾生根未可調者。則生捨心。可調伏者為說正法。如來悉知熟不熟相。不熟熟相。不熟不熟相。熟有熟相。知生死根。知解脫根。知莊嚴根。知具足根。一切根性因緣果報。悉知悉見。是名如來第五之業。爾時世尊。即說頌曰<p class='lg'>　如來知根到彼岸　　故知眾生種種解<br>　亦了知根下中上　　并及諸業亦如是<br>　亦知煩惱輕重相　　及知諸根難易調<br>　知樂生死及解脫　　了知眼根至意根<br>　知根行處及滅處　　了知一切三乘根<br>　有可轉者不可轉　　知眾生根熟不熟<br>　隨其意種為說法　　善知呵責軟語調<br>　知有不受教誨者　　則於其人修捨心<br>　如來善知諸方便　　為破煩惱莊嚴智<br>　為破眾生煩惱故　　演說如來第五業　</p><p>復次善男子。如來真實知至處道。云何而知。知正定聚。知邪定聚及不定聚。知於因力及果報力。知過去世福德因緣。知現在世莊嚴因緣難調易調。略說廣解廣說略解。知是眾生能得解脫不得解脫。知不定者遇善知識住正定聚。不得善友則無解脫。如來知已。隨其意趣而為說法。彼聞法已。繫念思惟獲得善果。如來出世惟為不定。終不為彼邪定說法。何以故。非是器故。不能獲得真解脫故。是名如來於是人所修集捨心。菩薩摩訶薩真實知已勤修莊嚴。為破如是邪定眾生。是故菩薩發阿耨多羅三藐三菩提心。如來善知貪有三種。一者因見淨故。二者受因緣故。三者本因緣故。瞋有三種。一者瞋因緣故。二者受因緣故。三者本因緣故。癡亦三種。一者無明因緣。二者我見因緣。三者疑網因緣。復次如來。知諸眾生苦遲得通。苦速得通。知苦遲者能得樂速。知樂速者能得苦遲。知樂遲者能得樂速。知有修力知有智力。又知有道具足修力不具智力。有具智力不具修力。有具修力及以智力。不具修力不具智力。又知有道能作淨心不能莊嚴。有能莊嚴不能淨心。有作淨心能具莊嚴。有不具淨心不具莊嚴。又知有道能淨其身不淨口意。有淨口意不淨其身。有身口意淨。有身口意不淨。是名如來第六之業。爾時世尊。即說頌曰<p class='lg'>　如來善知所至處　　亦知眾生諸因緣<br>　亦能了知定不定　　通達明曉調不調<br>　不為邪定演說法　　亦不調伏下根者<br>　知貪瞋癡三種說　　亦知諸結輕重相<br>　知於四道轉不轉　　是故佛知道畢竟<br>　修力智力真實知　　下中上力亦如是<br>　知身口意淨不淨　　心及莊嚴亦復然<br>　眾生諸根煩惱界　　如來知已為破壞<br>　為彼無明闇眾生　　宣說如來第六業　</p><p>復次善男子。如來知禪解脫三昧煩惱解脫。云何而知。知諸眾生以因緣故貪樂生死。以因緣故貪樂涅槃。云何名因。云何名緣。若諸眾生思惟不善。是名生死因緣。因不善思惟故生長無明。是故不善為因無明為緣。因無明故則生於行。是故無明為因諸行為緣。因諸行故則生於識。是故行則為因識則為緣。因識故則生名色。是故識則為因名色為緣。因名色故則生六入。是故名色為因六入為緣。因六入故則生於觸。是故六入為因觸則為緣。因觸生受。是故觸則為因受則為緣。因受生愛。是故受則為因愛則為緣。因愛生取。是故愛則為因取則為緣。因取生有。是故取則為因有則為緣。因有生生。是故有則為因生則為緣。因生則有老死等苦。是故生則為因老死為緣。煩惱為因諸業為緣。諸見為因愛結為緣。煩惱為因五蓋為緣。是名為因是名為緣。而諸眾生以是因緣貪樂生死。何因緣故貪樂涅槃。有二因二緣。令諸眾生樂於涅槃。一者樂喜聽法。二者樂正思惟。復有二種。一者舍摩他。二者毘婆舍那。復有二種。一者不去智。二者不來智。復有二種。一者觀生死。二者觀涅槃。復有二種。一者如法持。二者得證。復有二種。一者修解脫門。二者得解脫果。復有二種。一者盡智。二者無生智。復有二種。一者諦智。二者觀十二因緣。是名為因是名為緣。而諸眾生。以是因緣樂於涅槃。如來悉知如是等禪三昧解脫。既了知已。捨離欲惡不善之法。有觀有覺離生喜樂入於初禪。入初禪出滅定。入滅定出初禪。乃至八解脫亦復如是。一切眾生悉不能知如來世尊出入之處。如來悉知住定平等。及以上下眾生。謂佛入一三昧。而佛實入一切三昧。眾生見佛起一切定。而佛實入一定三昧。如來三昧無有次第然非不定。一切聲聞緣覺菩薩悉不能知。如來又知說法因緣。得聲聞三昧說法因緣。得緣覺三昧說法因緣。得菩薩三昧。知已隨意而為演說。是名如來第七之業。爾時世尊。即說頌曰<p class='lg'>　如來了知生死因　　亦復通達解脫因<br>　既了知已為說法　　破壞生死不善因<br>　不善思惟無明因　　無明因緣長生死<br>　煩惱因緣受業果　　諸見因緣增愛結<br>　若得親近善知識　　至心聽受無上法<br>　觀察內外空三昧　　即能越度生死海<br>　修集無上定智慧　　觀法平等無去來<br>　若能觀見無出滅　　即得了了寂靜眼<br>　修集無上三脫門　　具足盡智無生智<br>　既自獲得無礙智　　復能為諸眾生說<br>　入於初禪出滅定　　入於滅定隨意出<br>　如來三昧無次第　　是故名為常在定<br>　如來所入種種定　　與諸法界無差別<br>　二乘不知佛住處　　菩薩不知甚深定<br>　眾生常行無明闇　　不知如來入出處<br>　無上世尊憐眾生　　是故宣說第七業　</p><p>復次善男子。如來善知自身所有過去世業。若一生二生至無量生。一災二災至無量災。一劫二劫至無量劫。憶念生名種姓飲食。色貌形質苦樂壽命。是諸眾生造是業因得此有身。念他有滅生於他有。如自身他亦如是。亦知眾生所有業因。是諸眾生造是業因得他有身。知眾生心及因緣。是心滅已次第生心。如是等事琩F眾生所不能知。佛宿命智悉知三世無有始終。如是智慧不可稱量。勸諸眾生汝今當念。過去世中所更善惡。以佛力故悉得憶念。往昔所種無量善根。若佛邊種若於聲聞緣覺邊種。既憶念已。如來即為隨意說法令不退轉。是名如來第八之業。爾時世尊。即說頌曰<p class='lg'>　如來憶念無量世　　若自若他善惡業<br>　明見無量劫中事　　猶觀掌中菴羅果<br>　種姓生名悉能知　　色劫生滅亦如是<br>　亦知壽命及住處　　善惡業因亦復然<br>　知眾無量次第心　　及知心因生滅處<br>　遍知無量劫中生　　亦不盡於無礙智<br>　佛智無量不可稱　　二乘不知其境界<br>　為令眾生念過去　　隨意宣說第八業　</p><p>復次善男子。如來天眼清淨微妙。見諸眾生生滅墮落。若受善色若受惡色。若生善有若生惡有。亦能明了知諸業因。知是眾生身口意惡。誹謗聖人增長邪見。以惡業故捨此身已即墮地獄。知是眾生身口意善。不謗聖人增長正見。以是業緣捨此身已即生善有。如來天眼能見十方諸佛世界。無有邊際猶如虛空。無有限量猶如法界。悉見眾生生時滅時。見諸世界成時壞時。亦知眾生發菩提心生時滅時。見一切佛始成正覺。轉正法輪入涅槃時。見諸聲聞證得解脫。得解脫已取涅槃時。見諸緣覺以神通力。報諸眾生信施恩時。如是等事。一切五通聲聞緣覺及諸菩薩所不能見。如來天眼成就如是無量功德。以天眼故觀諸眾生。誰應為佛之所化度。誰復應為聲聞緣覺之所化度。若應從佛而得度者。如來即為示現其身。其餘眾生悉無見者。是名如來第九之業。爾時世尊。即說頌曰<p class='lg'>　無量劫中修善業　　獲得如是淨天眼<br>　能見十方諸眾生　　具足成就善惡色<br>　見上中下諸眾生　　亦見受於善惡有<br>　能知身口意善業　　業因所得諸果報<br>　亦知聲聞辟支佛　　菩薩之人善法境<br>　見十方佛破魔兵　　轉正法輪入涅槃<br>　見諸聲聞得解脫　　教化眾生取滅度<br>　見辟支佛示神通　　以報施主之恩德<br>　如來所說真實法　　聞已能度生死海<br>　聲聞緣覺及菩薩　　不能知佛所見處<br>　如來睹見細微塵　　亦見無量無邊界<br>　如來教化佛所度　　是故宣說第九業　</p><p>復次善男子。如來世尊知諸漏盡畢竟解脫。我生已盡梵行已立。所作已辦更無後有。佛漏盡智清淨微妙。言清淨者無諸習氣。聲聞之智有邊有量。何以故。有習氣故。辟支佛智亦有邊量。何以故。無大悲故。佛漏盡智無量無邊。何以故。知一切行故。具足成就一切智故。永斷一切諸習氣故。攝取大慈大悲。莊嚴四無所畏。於一切法無取相習。一切世間所不能勝。行住坐臥無諸過失。猶如虛空清淨明了不雜煙雲。佛漏盡智亦復如是。不雜一切諸煩惱習。如來成就清淨具足是漏盡智。能為眾生敷揚宣說。令彼聞者斷諸煩惱。菩薩聞已發大莊嚴為斷煩惱。是名如來第十之業。爾時世尊。即說頌曰<p class='lg'>　佛漏盡智無有邊　　清淨不雜煩惱習<br>　聲聞緣覺習結氣　　是故漏盡智不淨<br>　如來具足大慈悲　　是故其智無邊際<br>　具足成就一切行　　故知眾生漏行處<br>　所可演說無常我　　令眾生知空無樂<br>　修善思惟得淨眼　　知無眾生無士夫<br>　大悲憐愍諸眾生　　具足十力四無畏<br>　為斷煩惱智無礙　　是故宣說第十業　</p><p>復次善男子。如來具足四無所畏。成如來業。如來業者。悉已覺知一切諸法。若天若人若魔若梵若沙門若婆羅門。如實而言如來不覺不知法者。無有是處。何以故。如來世尊名為正覺覺平等法。若凡夫法若聖人法。若聲聞法若緣覺法。若菩薩法若佛法。若學法若無學法。若世法若出世法。若善法若不善法。若有漏法若無漏法。若有為法若無為法。如是等法平等覺知。故名正覺。言平等者。見空平等法真實故。無相平等壞諸相故。無願平等不著三界故。不生平等無生性故。無行平等無行性故。無出平等無出性故。無至處平等無至處性故。真實平等無三世性故。智解脫平等無無明性故。涅槃平等無生死性故。見如是法皆悉平等。是故如來名為正覺。如是觀已以大慈悲。為諸眾生稱揚宣說。若非世尊作世尊想。若非正覺作正覺想。若非漏盡作漏盡想。如來具足四無所畏。能壞如是諸惡想等。是名如來第十一業。爾時世尊。即說頌曰<p class='lg'>　佛知一切法平等　　是故得名一切智<br>　凡聖菩薩及佛業　　世與出世善惡業<br>　空無相願無生滅　　一切悉見其真實<br>　如來悉見平等故　　為眾演說十一業　</p><p>復次善男子。如來真實永盡諸漏。是故唱言我盡諸漏。我都不見人天魔梵沙門婆羅門。真實而言佛漏未盡。云何名為如來漏盡。佛於欲漏心得解脫。有漏無明漏。一切習氣一切見漏。心得解脫。是故如來名為漏盡。第一義中聖人真知。無覺無斷無證無修。為流布故說言盡漏。何以故。盡者即是無生無滅。無盡者不可宣說。不可說故名之無為。夫無為者無出滅住。佛若出世不出於世法性常住。如來不覺我及我斷。如來住於大慈大悲。為眾生故宣說我斷。是名如來第十二業。爾時世尊。即說頌曰<p class='lg'>　如來永斷諸漏結　　及以無邊諸習氣<br>　是故世法不能污　　如花處水泥不著<br>　大悲人中師子王　　為眾生故說流布<br>　真實而知無出滅　　無我我所亦復然<br>　一切諸法無增減　　隨其性相真實說<br>　如來得大自在力　　為眾故說十二業　</p><p>復次善男子。如來真實說遮道法。我都不見人天魔梵沙門婆羅門。說言是法不能遮。云何名遮。云何不遮。有一法能遮道。所謂放逸。復有二法。所謂無慚無愧。復有三法。謂身口意惡。復有四法。所謂欲瞋怖癡。復有五法。所謂殺生偷盜婬泆妄語飲酒。復有六法。所謂不敬佛法僧戒三昧不放逸。復有七法。一者慢。二者大慢。三者慢慢。四者邪慢。五者邪語。六者邪命。七者邪念。復有八法。一者邪見。二者邪思惟。三者邪語。四者邪業。五者邪命。六者邪方便。七者邪念。八者邪定。復有九法。所謂有人欲作諸惡。現作作已加於己親。有人以善加於己怨。有人以惡加於己身。亦復如是。是名為九。復有十法。所謂十惡。一者殺生。二者偷盜。三者婬泆。四者妄語。五者兩舌。六者惡口。七者無義語。八者貪嫉。九者瞋害。十者邪見。若有比丘起惡思惟。以是因緣。不知有為多諸過咎。以不知故生顛倒心。顛倒因緣增長五蓋。五蓋增故令諸煩惱遮障善法。煩惱因緣身口意業造作諸惡。如來如實知如是法能遮於道。既自知已為眾演說。為壞如是遮障道法。是名如來第十三業。爾時世尊。即說頌曰<p class='lg'>　若有修集於放逸　　真實不能得解脫<br>　身口意等諸惡業　　無慚無愧諸煩惱<br>　親近惡法能遮道　　善覺對治不對治<br>　為壞煩惱故演說　　大慈大悲十三業　</p><p>復次善男子。如來實說聖道畢竟。若有眾生親近正念必得解脫。我都不見人天魔梵沙門婆羅門。真實記言修道者不得畢竟無上解脫。云何名為真實聖道。有一種。所謂一乘。復有二種。謂舍摩他毘婆舍那。復有三種。謂空三昧無相無願。復有四種。謂四念處。復有五種。謂信等五根。復有六種。謂六念處。復有七種。謂七覺分。復有八種。謂八正道。復有九種。所謂初禪乃至滅定。復有十種。所謂十善。是名畢竟真實聖道。又畢竟道者。無有能作增減取捨無執無放。非正非邪非一非二。是名真實畢竟之道。如來世尊憐愍一切。為諸眾生說如是道。是名如來第十四業。爾時世尊。即說頌曰<p class='lg'>　如來了知寂靜法　　有親近者得解脫<br>　如來無師無教者　　自然而得甘露味<br>　有修三十七助法　　煩惱結滅得解脫<br>　思惟善知真實法　　不著法性真解脫<br>　如來見法如虛空　　猶如幻化熱時焰<br>　具足十力無邊身　　為眾故說十四業　</p><p>復次善男子。如來身業無有過失。若愚若智。無能宣說佛有過失。何以故。如來若行若坐若住。著衣持缽若受飲食。若見若聞若有所說。入出城邑村落舍宅。足不蹈地常行千葉蓮花之上。若有眾生遇觸佛影。七日安樂無飲食想。捨是身已生於善有。如來衣服離身四寸。暴猛風力所不能動。如來雖有如是等事。而其內心未嘗不定。是故如來身無過失。善男子。如來口業亦無過失。何以故。時語真語。實語。正語。期語。義語。不多語。如持而語淨語。解一切語。微妙語。無異語。一音語。是故如來無口過失。如來意業亦無過失。何以故。如來常作一切佛事。而其內心初無憍慢。不役智慮而知法盡。是名如來無罣礙智。是故如來意無過失。為壞眾生如是過失故宣說法。是名如來第十五業。爾時世尊。即說頌曰<p class='lg'>　如來身口意寂靜　　是故無能說有過<br>　實不可說為流布　　是業非業說為業　</p><p>復次善男子。如來不與天人魔梵沙門婆羅門而生諍訟。何以故離愛恚故。一切世間供養恭敬。心不生高亦不歡喜。一切世間毀呰輕慢不生愁惱。凡所造善事無不成。終不造作不善之業。如來實無世間諍事。亦常修集無諍三昧。如來無我無有我所。為壞眾生是非諍訟。說如是業。是名如來第十六業。爾時世尊。即說頌曰<p class='lg'>　如來修集無諍定　　是故其心無瞋喜<br>　如來為斷眾煩惱　　是故宣說十六業　</p><p>復次善男子。如來之心無有忘誤。於八解脫不失念心。常觀一切眾生意行。觀已復能隨宜說法。於四無礙亦無念失。於三世中憶念不忘。既自不失憶念之心。復為眾生說是念法。是名如來第十七業。爾時世尊。即說頌曰<p class='lg'>　如來修集八解脫　　故於諸法不失念<br>　知眾生心隨意說　　為令得念說是業　</p><p>復次善男子。如來真實無不定心。若行若住若坐若臥若語若默常知諸法深妙之義。一切世間若有入定若不入定。悉無能知如來心也。唯除諸佛借其道力。欲令一切無量眾生常在定故。說如是業。是名如來第十八業。爾時世尊即說頌曰<p class='lg'>　如來正覺常在定　　所作諸事無散亂<br>　常入三昧無知者　　是故宣說十八業　</p><p>復次善男子。如來真實無種種想。所謂無分別福田非福田想。亦無分別諸眾生想及以法想正覺之想及法界想。分別持戒及毀戒想。亦無分別怨想親想受不受想。分別正見邪見之想。是故如來無種種想。為壞眾生如是諸想宣說是業。是名如來第十九業。爾時世尊。即說頌曰<p class='lg'>　如來永斷一切想　　是故了知諸法界<br>　為破眾生若干想　　宣說如來十九業　</p><p>復次善男子。如來從智捨心無不知捨。何以故。修身故。修戒故。修心故。修慧故。斷癡故。如來捨心出於世間。即是聖捨。是畢竟捨。轉梵輪捨。共大悲捨。為利眾生捨。知對治捨。如是等捨。無增無減不高不下。不雜煩惱不一不二。不觀時節無礙無對。不住不動不隱不顯。真實不虛。如來成就如是大捨。而能為諸眾生說法。是名如來第二十業。爾時世尊即說頌曰<p class='lg'>　如來修身戒心慧　　從於智慧修捨心<br>　於諸眾生無愛恚　　不動不住真實捨<br>　大慈大悲無上尊　　具足如是之大捨<br>　無礙智慧調眾生　　演說清淨二十業　</p><p>復次善男子。如來欲業無增無減。何等名欲。欲於善法。所謂大慈大悲說法度人安住寂靜。勸諸菩薩學菩提道。令三乘種相繼不絕。如是諸欲。不隨欲出隨智而生。欲令一切眾生具足阿耨多羅三藐三菩提故演說正法。是名如來二十一業。爾時世尊。即說頌曰<p class='lg'>　如來欲者無增減　　大慈大悲故說法<br>　不斷三乘無邊身　　為眾演說如是業　</p><p>復次善男子。如來精進無有休息。云何不息。所謂調伏眾生說法化度。假使有一人能無量劫佛邊聽法。如來當為說不休息。若有一佛於無量劫演說法者。如來亦聽心無懈廢。若過無量琩F世界。有一眾生應受化者。如來要當隨逐。不捨。不食不息。不生疲倦悔退之心。常勸眾生令勤精進。是名如來二十二業。爾時世尊。即說頌曰<p class='lg'>　具精進人師子王　　於大眾中讚精進<br>　精進說法無休息　　是故進業二十二　</p><p>復次善男子。如來念心無有增減。何以故。如來初得阿耨多羅三藐三菩提時。遍觀一切去來現在眾生之心。後說法時不失先念。念本三聚及三種根。凡所演說無不作念。是名如來二十三業。爾時世尊。即說頌曰<p class='lg'>　如來初得菩提時　　遍觀眾生如實心<br>　凡所說法不失念　　二十三業佛所說　</p><p>復次善男子。如來三昧於一切法平等無減是故諸佛一切平等。於一億種貪欲恚癡。及一億種無貪恚癡。其心平等無有差別。有為無為生死涅槃亦復如是。具如是等平等三昧。不雜眼耳鼻舌身意。四大三界非此非彼。亦非一切非增非減。為令眾生得是三昧。宣說正法。是名如來二十四業。爾時世尊。即說頌曰<p class='lg'>　如來等觀一切法　　是故常定心無亂<br>　不為三界之所攝　　諸根四大亦如是<br>　一切諸法無差別　　平等觀察善不善<br>　如來所說如是業　　為諸眾生得是定　</p><p>復次善男子。如來智慧常無減少。以是智力知一切法。能隨眾生意趣說法得無礙智。知一切義。知一切字。知一切句。於無量劫演一句法。出無量義斷一切疑。說三乘法并及八萬四千法門。亦說八萬四千法聚。是名無量無邊智慧。為令眾生得是智故宣說正法。是名如來二十五業。爾時世尊。即說頌曰<p class='lg'>　佛智無礙無有邊　　能說無礙無邊法<br>　演一字作無量句　　演一句作無量義<br>　說八萬四千法門　　亦及爾所諸法聚<br>　為令眾得無礙智　　是故宣說如是業　</p><p>復次善男子。如來解脫無有減少。聲聞之人從他聞故而得解脫。緣覺之人從因緣故而得解脫。如來無師自然覺悟。永斷煩惱及以習氣。過去不斷。未來不著。現在不住。亦不貪著眼色二法。乃至意法亦復如是。知心性淨。是故唱言如來一念得阿耨多羅三藐三菩提。為令眾生一念得成阿耨多羅三藐三菩提故演說正法。是名如來二十六業。爾時世尊。即說頌曰<p class='lg'>　為諸聲聞聞解脫　　亦為緣覺因緣悟<br>　如來解脫不著有　　不著三世心性淨<br>　凡所演說為解脫　　勸諸眾生無上道<br>　二十六業非業故　　大慈大悲處眾說　</p><p>復次善男子。如來身業隨智慧行。智所圍遶以是業故。眾生聞見說法默然。行住坐臥飲食出入城邑聚落。三十二相八十種好悉得調伏。是故如來一切身業隨智慧行。是名如來二十七業。爾時世尊。即說頌曰<p class='lg'>　如來身業為眾生　　故示種種妙相好<br>　凡所舉動調眾生　　大悲為眾說是業　</p><p>復次善男子。如來口業隨智慧行。何以故。說法淨故。無脫失故。真正語。易解語易知語。非高語非下語。非曲語非麤語。非惡語非闇語。柔軟語非輕語。非疾語非畏語。非不解義語。非惡聲語。非緩語。甘露語可愛語。次第語莊嚴語。恭敬語樂聞語。不貪語不垢語。清淨語畢竟語。不誑語不癡語。無礙語廣語。真實語不作語。不盡語安樂語。身寂靜語心寂靜語。貪寂靜語瞋寂靜語。癡寂靜語壞魔語。破邪論語。梵聲迦陵頻伽聲。釋聲大海潮聲。拘崙闍聲。秋月孔雀聲。拘枳羅聲。命命鳥聲。鵝王聲鹿王聲琴聲鼓聲。貝聲。伎樂聲人樂聞聲耳根樂聲。增善法語。句義無盡語。合字句義語。時語略語。知足語。調諸根語。施莊嚴語。清淨戒語。共忍行語。精進神通語。遠離欲界語。具足智慧語。慈語悲語。喜語捨語。說三乘語。不斷三寶語。解三聚語。解三世語。解三解脫語。分別四諦語。修集語讚歎語。佛語聖語。無邊語無行語。善男子。如來成就如是等語。是故如來所有口業隨智慧行。是名如來二十八業。爾時世尊。即說頌曰<p class='lg'>　如來所說如淨珠　　成就無量諸功德<br>　其聲遍滿十方界　　一音能令種種解<br>　凡所演說不作念　　更不觀眾心境界<br>　如來音聲如響相　　無說無聞亦如是<br>　大慈大悲清淨語　　為眾生解種種法<br>　是故宣說如來業　　二十八業如先佛　</p><p>復次善男子。如來意業隨智慧行。何以故。如來了知一切眾生心意識等。亦不隨意隨緣隨貪隨恚隨癡。遠離誑惑及我我所無明闇翳。平等清淨無有邊際猶如虛空。是故如來所修意業隨智慧行。是名如來二十九業。爾時世尊。即說頌曰<p class='lg'>　如來之心不可量　　如以毫毛舉須彌<br>　常觀眾生心所緣　　遠離說魔煩惱界<br>　人中象王說善業　　為壞眾生種種惡<br>　為淨眾生身口意　　二十九業今已說　</p><p>復次善男子。如來智慧知過去世。其智無礙亦無障者。云何為智。知過去佛無量無數。及其世界所有草木眾生之數。其心所緣種種音聲。亦知其佛說幾所法。有幾眾生得聲聞乘辟支佛乘及菩薩乘。亦知彼佛所有世界壽命脩短。眾數多少名字種種喘息飲食。眾生根界意界法界心界行界。其心次第生滅出沒。如實了知知其數量非比智知。是名如來第三十業。爾時世尊。即說頌曰<p class='lg'>　佛智無礙無障者　　故能悉知無量土<br>　了知一切諸佛事　　眾生諸根及法界<br>　人師子王知過去　　如觀掌中阿摩勒<br>　無邊身說三十業　　為令眾生知過世　</p><p>復次善男子。如來智慧知未來世。其智無礙亦無障者。云何為智。知未來世若出若滅。一切世界幾劫水災。幾劫火災幾劫風災。成壞之數。幾佛世界幾佛出世。世界之中有幾微塵。有幾聲聞緣覺菩薩。亦知彼佛幾食幾息。幾行幾住幾坐幾臥。幾人獲得聲聞解脫。幾人獲得緣覺解脫。幾人獲得正覺解脫。幾人修集慈悲喜捨。亦復了知幾所眾生次第心生次第心滅。了了能知如是等事。亦非比智。是名如來三十一業。爾時世尊。即說頌曰<p class='lg'>　如來了知未來世　　一切諸法之出沒<br>　知佛世界及以佛　　眾心次第生滅等<br>　既得知已無憍慢　　名三十一如來業　</p><p>復次善男子。如來智慧知現在世。其智無礙亦無障者。云何為智。如來悉知十方現在世界。諸佛聲聞緣覺菩薩眾數日月星宿草木微塵。地水火風四大海渧。眾生毛髮種種形色。心意次第生滅出沒。亦知地獄畜生餓鬼現業果報。幾時住世幾時解脫。亦知人天業果因緣。幾時住世幾時解脫。知煩惱界及諸根界意界法界。如來雖復種種知已。不生高心口亦不出二種之言。是名如來三十二業。爾時世尊。即說頌曰<p class='lg'>　無上如來叵思議　　無有知佛所緣境<br>　如來所知如虛空　　無量無稱無邊界<br>　所說微妙第一義　　為令眾生得是業<br>　總持自在能問佛　　無上世尊隨意答　</p><p>善男子。如來世尊具足如是三十二業。則能調伏無量眾生。善男子。如來世尊雖為眾生說是諸業。而如來業真實無量不可稱計。善男子。如來業者。一切世間所有眾生。不能思惟不能了知不能宣說。如是業者。悉能等知一切國土猶如虛空。何以故。十方諸佛悉平等故。善男子。諸佛所說。觀察眾生及佛世界。解脫涅槃等無差別。佛觀法界皆一味已。轉不可轉正法之輪。善男子。譬如善識真寶之匠。於寶山中獲得一珠。得以水漬從漬出已。置酢漿中從酢漿出已。置之豆汁意猶不已復置苦酒。苦酒出已置眾藥中。從藥出已以[<a href='javascript:showpic("../fontimg/021220.gif")'>王*婁</a>]褐磨。是名真正青琉璃珠。善男子。如來亦爾。知眾生界不明淨故。說無常苦及以不淨。為壞貪樂生死之心。如來精進無有休息。復為演說空無相願。為令了知佛之正法。如來精進猶不休息。復為說法令其不退菩提之心。知三世法成菩提道。名大珍寶良祐福田。是故當知。如來諸業不可思惟。不可稱量不可宣說。如來具足三十二業。雖知己身猶如虛空。而於世界示現其身。亦復宣說不可說法。永斷一切心之因緣。悉知一切眾生心界。亦知一切菩薩境界。善男子。如來世尊真實業者。終不斷絕菩薩授記。是名如來真實之業。爾時世尊說是業時。十方世界六種震動。大光普照雨於無量無邊香花。諸在此坊天人大眾。阿修羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽人及非人。聞如來業心大歡喜。復以種種香花伎樂寶幢幡蓋供養之具而供養佛。其中或以周羅寶頂寶髮手玔雜寶瓔珞。日珠月珠指環珠帶寶珮髮飾。或以耳環以奉如來。謂青琉璃。及蓮花珠金翅鳥珠。閻浮寶珠帝釋寶珠。火珠光珠無量光珠。無量色珠柔軟淨珠。金剛寶珠及白真珠。復以雜香。所謂末香。金沙和雜栴檀之香。多伽羅香沈水。彌佉多摩羅跋香。復散諸花。所謂曼陀羅花摩訶曼陀羅花曼殊沙花摩訶曼殊沙花。拘毘陀羅花波利質多羅花。樂花。娑羅花大娑羅花。百葉花千葉花。饒葉花大光花。香葉花樂香花樂見花。無量色花無定色花。水生花。優波羅花波頭摩花。拘物頭花分陀利花。陸生花。婆利師花摩梨花。須曼那花育坻花。檀內伽梨花。阿提目多伽花。瞻婆花阿叔迦花。種種伎樂種種幢幡蓋。十方界諸來菩薩。各昇虛空寶坊之上。放身投下供養於佛。投身散已其身不現。化七寶網遍覆其上。復現其身在珠網中。爾時十方一切諸佛。各各遣一波利之樹。以用供養釋迦如來。以佛力故一一諸樹各至寶坊莊嚴其處。爾時會中無量眾生。發阿耨多羅三藐三菩提心。無量眾生。得無生法忍<p class='juan'>
大方等大集經卷第三</p>
</body></html>
