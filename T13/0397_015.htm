<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
大方等大集經卷第十五<p><span class='byline'>　　　　北涼天竺三藏曇無讖譯</span><br><p><b>　　<A NAME="n33"></A>虛空藏菩薩品第八之二</b></p>
<p>佛復告虛空藏言。善男子。何謂菩薩行功德與虛空等者。若菩薩聞佛無量法廣大如虛空故。發薩婆若心彼作是念。如薩婆若無量。佛無量。自在覺無量。於如是無量中。生無量欲精進不放逸行。為佛道故當行無量菩薩所行之法。所以者何。如諸佛無量功德莊嚴身故。我亦為莊嚴其身。應成就無量善根。如諸佛無量功德。莊嚴口莊嚴意。莊嚴道場莊嚴佛土故。我亦當莊嚴口意道場佛土。應成就無量善根。我當教化無量眾生。為成就善根。我於無量生死中。為成就善根故不生厭惓。諸佛世尊。有無量國土。無量智慧。無量神通。彼諸眾生。無量行。無量心。無量諸根差別。於生死中受無量苦惱聚。起諸煩惱。我為入無量諸佛法。為捨無量眾生所行諸根生死苦惱聚故。成就無量善根。菩薩以如是正觀之心。所作功德與諸波羅蜜相應。與四攝法相應。與四無量心相應。與助菩提法相應。成就眾生受持正法。恭敬供養諸佛世尊。及淨菩薩所行相應法。如是等所作無量功德與虛空等。以眾生性無量故。佛智慧無量故。法界無量故。所修亦無量。如虛空眾生性。佛智慧法界無處不至。一切眾生皆得蒙益。菩薩所作功德亦復如是。至一切處利益眾生。以無依著故。以願方便力故。善男子。菩薩能如是行功德與虛空等<p>善男子。云何菩薩行智與虛空等者。若菩薩從善知識得聞法已。善順思惟所作諸行終不放逸。修少境界想已受無量想。受無量想已得如是智明。得是智明已得陰方便智。得界方便智。得入方便智。得諦方便智。得十二因緣方便智。知眾生垢亦知垢性。知眾生淨亦知淨性。所謂眾生有染心。如實知有染心無染心。如實知無染心有恚心。如實知有恚心無恚心。如實知無恚心有癡心。如實知有癡心無癡心。如實知無癡心有諸煩惱心。如實知有諸煩惱心無諸煩惱心。如實知無諸煩惱心。彼菩薩不見有垢心為卑無垢心為勝。所以者何。以菩薩入不二性清淨法門智故。如法性我性亦爾。如我性無我性亦爾。如無我性諸法亦爾。性清淨故。若入一切諸法性清淨者。則不求諸法有垢有淨。亦不見諸法文字相貌。不受不著故。亦不見諸法障礙蓋纏及不障礙蓋纏。菩薩思惟無量境界。離心識二法。名之為智不名為識。喻如虛空無心意識。菩薩亦復如是。離心意識。知諸法性與虛空等。智行無礙過諸礙故。善男子。是為菩薩行智與虛空等<p>善男子。云何菩薩成就不離如如來所許念佛者。菩薩若在阿練若處。或在樹下。或在曠野。或在露處。以得定力故能攝心不著諸緣。以不散亂心善攝所念。以行相觀如來。成就三十二相八十隨形好。莊嚴其身取一一相貌。為成就己身故。心向一切智地於如來身。憶念放鬘網光明。菩薩以得解悕望觀如來身。滿一由旬二由旬。三四五十由旬。乃至百由旬。若過百由旬。以得解悕望。觀坐道場。或見轉法輪。或見現種種威儀說法調伏眾生。或見於一佛世界施作佛事。或五佛世界。或十二十三十四十五十。或百佛世界施作佛事。乃至百千無量世界施作佛事。得解悕望觀自見隨意。若聽法若供養給侍諸佛世尊。於餘威儀隨意自在。菩薩如是觀如來色身已憶念佛功德。或觀戒。或觀定。或觀慧。或觀解脫。或觀解脫知見。或觀力無所畏。或觀佛不共法。或觀菩薩本行。或觀成就佛地。普憶念如來成就功德已。憶念如來業。何等相貌云何造業。身造耶。口造耶。意造耶。威儀造耶。可見耶。不可見耶。可說耶。不可說耶。何國造耶。幾種身造耶。如是種種憶念勝業。成就不可思議諸善根已。觀如來法。諸佛世尊以法身故名為如來。不以色身。彼菩薩不見色是如來。不見相是如來。不見種性是如來。不見陰界諸入是如來。不見威儀是如來。不見過去未來現在世是如來。不見因是如來。不見緣是如來。不見所以是如來。不見和合是如來。不見有是如來。不見無是如來。不見成就是如來。不見敗壞是如來。不見彼有如來。不見此有如來。不見如來在何所。不見如來。不恃如來。不分別如來。不得如來。喻如虛空無有陰界入名。非不利益眾生。諸佛世尊。無有陰界入名。亦非不利益眾生。善男子。是為菩薩不離如如來所許念佛。善男子。云何菩薩不離如如來所許念法者。若菩薩念法。所謂四念處。四正勤。四如意足。五根。五力。七覺分。八聖道分。三脫門。四聖諦。甚深十二因緣。六波羅蜜。菩薩所應學藏。不退轉輪淨三境。是為菩薩所應念法。云何應念。念捨念欲。離念滅念。無來無去念。無樔窟念。無自性念。出世間念。解達念。盡念無生念。無取念。無漏念。無為念。涅槃無自性。作如是念。於諸法中猶有法想。所以者何。以有想故則有動念。有動念故則住顛倒。住顛倒者無有念法。若離念法非法二想。知一切法是無生已。斷法想故得無生忍。得無所得無所有故。善男子。是為不離如如來所許念法<p>善男子。云何菩薩不離如如來所許念僧者。僧謂四雙八輩。僧中或是阿羅漢向。阿羅漢果。或是阿那含向。阿那含果。或是斯陀含向。斯陀含果。或是須陀洹向。須陀洹果。是為聲聞僧。復次有僧。所謂不退轉菩薩得決定忍。上聖正位已離諸相恃著戲論。次得如來功德無間。彼菩薩念如是等大菩薩眾。應供養讚歎。合掌給侍右遶禮敬。是良祐福田。是第一僧入聖眾數。是僧所應作事皆已成辦。是菩薩念僧。親近菩薩僧。不親近聲聞僧。彼菩薩雖憶念僧。不取僧數不取有數。知僧是無為。憶念無行無變異無生無滅。作如是憶念。不生心行境界。善男子。是為菩薩不離如如來所許念僧<p>善男子。云何菩薩不離如如來所許念捨者。所謂捨財捨法。復次有捨身及命。捨一切邪道。復次有捨不取一切法。所以者何。有取者則無捨。若不取者。名為究竟捨。究竟捨中則無有求。無求者則不望報。不望報故謂為真實捨者。若菩薩行如是堅固捨。隨捨發願。若捨時及發願時。不見菩提及佛法而專念捨。念過去諸菩薩行道時。云何行捨。我今云何行捨。將無不及為智者所譏耶。即能一切捨。捨已分別所捨。誰是捨者捨何等物誰作憶念。如是分別已都無所得。不見捨者所施物及所憶念。是為菩薩不離如如來所許念捨。善男子。云何菩薩。不離如如來所許念戒者。若菩薩持戒至解脫處威儀行成就。乃至微戒畏如金剛。恆修淨命善護持戒。菩薩自念戒攝身口。是無作相而謹慎奉行。修勝正命於薩婆若心終不廢捨。純至不動亦終不捨大慈大悲。攝取教誨破戒眾生。寧捨身命不求餘乘。是名為戒。菩薩念勝戒。不瑕缺戒。不荒穢戒。不求戒。不染戒。無濁戒。智者所歎戒。菩薩念如是等戒。不恃持戒。不毀破戒。不稱己德不譏彼過。終不捨戒亦不依戒亦不住戒。雖捨一切諸所恃著而行色行。是為菩薩不離如如來所許念戒<p>善男子。云何菩薩不離如如來所許念天者。若菩薩念天。所謂念欲界天。或色界。或無色界天。念欲界天持戒果報故。受適意色聲香味觸。以天五欲遊戲娛樂。天衣飲食自恣滿足。一向受愛喜適意樂。菩薩作是念。此一切興盛皆當衰滅。是諸天等亦當無常變異。由放逸故不造善根。先有善業今悉當盡。此諸天等雖生天上。猶未脫地獄畜生餓鬼之分。菩薩作是念已。不悕望生欲界天處。唯除兜率天宮。兜率宮中有一生補處菩薩。於一切菩薩行以到彼岸。一切諸地。一切神通。一切諸定。一切陀羅尼。一切辯才。一切菩薩事。於一切方便等以度彼岸。但憶念如是功德。於此天中心生欣仰。若欲生天者當願生如是天中。菩薩發心言。我何時當得如是天身。菩薩復念色界諸天。此諸天等。由諸禪四無量心果報故生彼天處。已過欲界欲患一心處定。以喜為食一向知受第一樂報。菩薩作如是念。彼色界諸天。受少味故用為歡喜。無常有常想。苦有樂想。無我有我想。無涅槃有涅槃想。此色界諸天。亦有無常變。異未脫地獄餓鬼畜生之分。是菩薩不願生色界諸天處。唯除淨居天即彼入涅槃不還此間者。菩薩作是念。此是清淨諸天。已脫五道流轉生死。是菩薩以如是故。生敬重之心。亦不願樂求生彼處。菩薩復念無色界諸天。受無色定果報。已過欲界色界心處定寂靜。菩薩作是念。此無色界諸天。離見佛聞法及供養僧此諸天等。不知求出無色界法。假令久住會當變滅。未脫地獄餓鬼畜生之分。是故於彼天處亦不願生。但作是念。我當作天中天如來應供正遍知。是菩薩雖念諸天。不依欲界色界無色界天處。而於三界眾生起大悲心。是為菩薩不離如如來所許念天<p>善男子。云何菩薩。行諸法平等如涅槃者。若菩薩知入諸法平等如涅槃。見一切眾生性同涅槃。知已入涅槃者。無陰界諸入。如是菩薩見眾生性同涅槃。過諸陰界入見如影如夢。無有生死而現生死。凡夫眾生所因結使造煩惱業。造煩惱業已受無量苦報。菩薩以般若波羅蜜力故。善觀結使斷令不生。亦不因彼作業而受苦報。得至涅槃平等之處。名之無為。過一切算數智道。不捨本願故。遊戲大慈。已到慧方便彼岸。已入佛神通力。已能善知分別諸想。自已得度度未度者。自已得解解未解者。自已得安安未安者。自已得涅槃使未得者得。於涅槃生死無有二想。是為菩薩行諸法平等如涅槃<p>善男子。云何菩薩善分別行相者。若菩薩翹勤精進求勝善法。於甚深法門心入籌量。清淨通利分布慧明。得大智明門。以此大智明門力故。知一切眾生心行所趣。總說一一眾生。有八萬四千諸行皆能了知。所謂貪欲行二萬一千。瞋恚行二萬一千。愚癡行二萬一千。等分行二萬一千。是為八萬四千諸行。一一眾生皆有是行。若廣說者則有無量行。一一行相門中。知有八萬四千諸根。一一根門中。知有八萬四千種差別解。盡知諸行諸根諸解差別相。知所應修習相。云何知差別相。知此諸行諸根諸解。是貪欲相。是瞋恚相。是愚癡相。是等分相。是減相。是增相。是住相。是達相。是名知差別相。云何知所應修習相。知諸行諸根諸解無常相。苦相。無我相。空相。寂滅相。離相。如實相。涅槃相。相自空相。相自離相。若能知如是等諸行諸根諸解。如如來成就諸行無障礙智。知一切眾生諸行諸根諸解差別相。菩薩亦次如來智知。而不捨菩薩所行。教化眾生無有疲惓。是名善分別行相<p>善男子。云何菩薩持諸佛法寶藏者。善男子。如來藏無盡亦無量。至一切處。悅可一切眾生。如眾生諸行諸根諸解。無量阿僧祇。不可思議。不可稱不可量。諸佛法寶藏。無量阿僧祇。不可思議。不可稱不可量。亦復如是。佛法寶藏文字。假令一切眾生如阿難等。一劫乃至百劫。不能受持讀誦。能令通利除義。所以者何。如來一切法寶藏唯有一義。所謂離欲義。寂滅義。涅槃義。若菩薩聞如來法寶藏已。隨力所受。受持讀誦通利。善順正觀如所受行。菩薩入法藏門。堅持思惟。不依一切相行。則得陀羅尼門三昧門。得陀羅尼門三昧門已。能持一如來法寶藏文字及義。若二若三若四若五。若十二十三十四十五十。若百若千若百千。乃至無量無邊阿僧祇。不可思議不可稱不可量。無有量過諸量。於一切諸佛法寶藏心不散亂。受持讀誦通利文字及義。廣為人說。依義不依文。淨意成就所聞說法。乃至一句文義不失。能淨辯門。善能巧說悅可眾心。為諸佛所歎。亦能降伏諸魔外道。及供養三寶。乃至不見一法異於法性。不壞本際。不動於如。如來所覺了性法。以知一切法性如如來所覺故。乃至不見一法不入佛法者。所以者何。如來知一切法性如幻無成就故。知一切法性如野馬無所取故。知一切法性如鏡中像不彼此故。知一切法性如夢不真實故。知一切法性如響從緣起故。知一切法性空虛無實故。知一切法性無相無分別故。知一切法性無願無發動故。如來如實知一切法性如是相。菩薩如是知一切法性無生。能持諸佛法寶藏。乃至一切非念非不念。是為菩薩持諸佛法寶藏<p>善男子。云何菩薩分別眾生從始以來清淨而教化眾生者。若菩薩為教化一切眾生故。修於大慈大悲時。作如是思惟。何等是眾生。作是念言。此諸眾生但假名字。顛倒虛假謂為眾生。一切眾生本際清淨。畢竟無生無起。但因虛妄愚癡故造種種業。造種種業已受無量憂悲苦惱。喻如有人夢中劫盜他物。為王者所捉種種苦治。夢作賊人虛妄憶想受諸苦惱。作是念言。我何時當得脫此苦惱。是人夢中實無成就無所覺知。一切凡夫及一切諸法。皆亦如夢無有覺知。為顛倒所覆。受無量妄想憂悲苦惱。亦復如是。菩薩作是念言。是諸眾生我應令如實覺知諸法。使脫妄想苦惱。於諸眾生中。亦不見眾生性。而不捨大悲教化眾生。是為菩薩分別眾生從始以來清淨而教化眾生。善男子。云何菩薩善順發行成就佛法者。若菩薩聞甚深微妙。於諸世間最勝佛法。發大欲精進。我應成就此甚深微妙。於諸世間最勝佛法。如是善思惟分別。是何等法與何法相應。是何等法知何法。菩薩作是念言。無有法與法相應者。無有法與法不相應者。無有法知法者。無有法不知法者。此諸法性鈍性無性故。是一切法從因緣生。無有定主。而能隨意莊嚴。有種種果報相諸法無性故。布施是莊嚴寶藏大富相。布施得大富不離因故。布施不知大富。大富不能知施。持戒是莊嚴生天相。持戒得生天不離因故。多聞是莊嚴智慧相。多聞得智慧不離因故。思惟是莊嚴斷結相。思惟得斷結不離因故。思惟不能知斷結。斷結不能知思惟。菩薩如是憶念諸法無生能莊嚴相。是故布施已迴向薩婆若。成就檀波羅蜜。行是菩薩檀波羅蜜。則能具足佛法。持戒迴向薩婆若。成就尸波羅蜜。行是菩薩尸波羅蜜。則能具足佛法。修羼提波羅蜜迴向薩婆若。成就羼提波羅蜜。行是菩薩羼提波羅蜜。則能具足佛法。發毘梨耶迴向薩婆若。成就毘梨耶波羅蜜。行是菩薩毘梨耶波羅蜜。則能具足佛法。入禪定迴向薩婆若。成就禪波羅蜜。行是菩薩禪波羅蜜。則能具足佛法。淨般若迴向薩婆若。成就般若波羅蜜。行是菩薩般若波羅蜜。則能具足佛法。菩薩如是善順行時。不見一法無因無緣而生者。亦不著因緣。自善順入一切法。如我無生無起。一切法無生無起。亦復如是。如我空一切法空。亦復如是。如我離一切法離亦復如是。知一切法入平等如性非作非不作。是為菩薩善順發行成就佛法<p>善男子。云何菩薩不退諸通。於諸佛法悉得自在者。若菩薩戒身真淨。心定不動。得大智光明。已成就福德智慧資糧。已到諸波羅蜜彼岸。已成就四攝。已修四梵行。已修欲進念慧定。以善修四神足故得五神通。諸菩薩本業淨故。勤進不廢捨故。常不散亂行故。善伏結使故。離念聲聞辟支佛心故。受持方便故。攀緣上地諸法故。無我無依行故。是以菩薩不退諸通。是故諸菩薩。究竟知諸法無退。知諸法與法性等無有變異如虛空無變。是為菩薩不退諸通。於諸佛法悉得自在<p>善男子。云何菩薩入甚深法門。諸聲聞辟支佛所不能入者。若菩薩入甚深因緣法。知逆順因緣法。善知出知離。知生知滅。知集知盡。善知眾生。以何因緣故。受垢離垢。捨淨得淨。乃至不見一法有垢有淨。知一切法性相清淨。亦不得清淨法相。以我甚深故知一切法甚深。以我離故知一切法離。以我無二故知一切法無二。以眼色二俱離故乃至意法亦離。則入第一義。以世諦故假名諸法。亦不執著真諦世諦。是為菩薩入甚深法門。諸聲聞辟支佛所不能入。善男子。云何菩薩於十二因緣善得勝智方便。離二邊諸見者。若菩薩知一切緣生法。屬他所攝。屬因屬緣。屬和合。屬所由。所謂諸法皆從境界緣生。各有所因各有所依。諸法各各九相分別。譬如外諸藥草叢林及諸樹木等。皆無諸根。無記無知。依諸大故便得增長。各各無相分別。內有諸法亦復如是。依造業增長一切諸法。無我人眾生壽命。亦無作者受者。諸法生時無能生者。滅時無能滅者。菩薩作是念言。是諸緣生法各無自性。無自性者他不能生。所因亦無性。所緣亦無性。無自性者則無他性。若法無自性他性者則無生。無能生未生。不可生已。生亦不生。若未生非未生。不生者則究竟無生無能生。是故一切諸法皆無生無起。但以名字故。假名從因緣生。而實無生。亦無斷無常。所以者何。若法有生性者。則當有滅則是斷見。若無滅者即有常見。離斷常見故。當知一切諸法皆無有生。是為菩薩於十二因緣。善得勝智方便。離二邊諸見。善男子。云何菩薩為如來印所印。如如不分別智方便者。若菩薩於甚深法。得現前知見力。離一切倚著。過諸戲論。得無終無始無生法忍。如來盡知諸菩薩所成就根已。以如來印印之。所謂受決定三菩提記。是如來印無錯無謬。無諸障礙無諍競不可沮壞。無能非者無能發印者得。如來印願行成就。智水所灌菩薩為如是印所印。所謂究竟無生無起印。空印。無相印。無願印。離染印。寂滅印。涅槃印。菩薩智行成就。不壞如性。不變法界。不離本際。於諸法中。不見上中下黑白等差別。菩薩亦見一切眾生。為此印之所印。無憶想分別。不捨本大誓願。是為菩薩為如來印所印。如如不分別智方便<p>善男子。云何菩薩入法界性門。見一切法平等性。若菩薩見諸法界。無處不至。無來無去。無生無滅。無相無起。無戲無行。菩薩作如是思惟。此諸法等皆同法界。如法界是離欲界。離塵垢界故。是無生界不可作故。是無滅界無滅盡故。是無來界不入根門故。是無去界無所至故。是不可安界無形質故。是無樔窟界無依止故。是真實界三境分斷故。此法界中無眼界。無色界。無眼識界。如法界。一切法界亦如是。是故名一切法入於法界。乃至無意界法界意識界。如法界。一切法亦如是。是故名一切法入於法界。是菩薩知一切法入於法界。知地界法界無二無別。水界火界風界法界亦無二無別。欲界法界亦平等無二無別。色界無色界有為界無為界法界。亦平等無二無別。如是知無心境界及覺。是為菩薩入法界性門。見一切法平等性<p>善男子。云何菩薩淳至堅固。喻如金剛心住不動於此大乘者。若菩薩以直心行。成就淨淳至以不退。畢竟不減。勤進以無礙。大慈以無惓。大悲以普至。方便得成就真實觀慧。無礙等法皆悉成就。菩薩見一切眾生有垢有濁。凡愚麤獷拒逆不順。是故菩薩為教化一切群生故不廢精進。見此生死有無量過患憂悲苦惱等。不退於來際莊嚴。亦解無量無邊阿僧祇諸佛法。為成就難集難持難滿諸佛法故。種諸善根而能入如來無量法寶藏。眾生性無量故。法性無量故。虛空性無量故。為受持一切如來法寶藏故。不捨精進。聞一切法空無相無願。無作無生無起。解了分別觀行身證。成就未具足佛法。終不中道證於實際。善入諸禪解脫三昧。亦不厭離欲界而現受生。已離陰界諸入。無形無色無行。而隨眾生性。隨意示現種種形色而為說法。轉菩薩輪示大涅槃。亦不捨菩薩行。入如是不思議法門。知一切法無性相。不動不壞不散。於此大乘不退轉。如金剛寶珠能鑑餘寶。餘寶無能鑑此珠者。諸菩薩亦復如是。能以聲聞辟支佛乘。度無量無邊眾生。令入涅槃。而自不滅度。亦不退究竟大乘。是為菩薩淳至堅固。猶如金剛心住不動於此大乘。善男子。云何菩薩自淨其界。如諸佛界者。若菩薩知一切法無界無非界。至一切處無至無不至。若菩薩見法發六情皆知是佛法。亦不見凡夫法佛法有異。作是念此一切法皆是佛法。佛法至一切處故。一切諸法及佛法但假名字。亦非是法亦非非法。是故我等不應取著。以自界淨故知諸佛界淨。此法與平等等。眼界是佛界。耳鼻舌身意法界是佛界。我不應分別有尊有卑。菩薩如是至一切法平等界。是為菩薩自淨其界如諸佛界<p>善男子。云何菩薩得陀羅尼終不失念者。若菩薩已得成就陀羅尼行。云何陀羅尼行。善男子。陀羅尼行有三十二。何等三十二。修於得法為陀羅尼故。修於欲法。修於尊法。修於向法。修敬仰法。修於樂法。修求法無厭。修親近供養多聞智慧者。修於和上阿闍梨所。無憍慢心尊重給侍。修如來教誨無所拒逆。修於說法人所生世尊想不求其短。修於受持正法開示解說。修所得法無所吝惜。修無悕望而行法施。修求智慧根栽。修如所聞法善順思惟。修於諸法堅固受持。修於梵行無有休息。修樂遠離行阿練若行。修心常寂靜。修勤行諸念。修順行六和敬。修於諸長宿無調慢行。修於一切眾生中生無礙心。修緣生法得。修順忍。修三脫門正觀心無驚怖。修四聖種順行不驚疑。修勤受持諸佛正法。修為眾生行於大慈。修受持正法不惜身命。修大智行不生憍慢。修常教化眾生而無厭惓。善男子。是為三十二種修陀羅尼行。菩薩修已得如是陀羅尼門。以得是陀羅尼門故。能總持一切諸佛所說。不忘不失陀羅尼者。所謂於如所聞法不忘不失。以念而念。以意分別。以進能覺。於諸文字入無邊崖。於諸言音隨類善解。言辭辯說無有滯礙。於不了義經善能進入。於了義經進入微覺。於世諦有分別智。於第一義諦知無言說。於諸諦有分別智。於四念處有不忘智。於四正勤等無壞智。於四神足有遊戲智。於諸根門有差別智。於諸力中得無勝智。於七覺分覺一切法如性智。於八聖道無退沒智。於定法中得善住心。於慧法中得遍至智。於明解脫得隨順智。於諸辯中得深入智。於諸神通得生起智。於諸波羅蜜得分別智。於四攝法得方便智。於講法處授不及智。於諸經義得無分別智。於諸文字得無盡智。於一切眾生得稱足智。隨所受解得說法智。於一切文字得所因辯智。於一切垢淨得如實覺智。於一切法得無障翳明智。是為陀羅尼。得陀羅尼平等心者去離憎愛能堪受法雨。斷一切結使熱惱。順諸助道法。是為陀羅尼菩薩。住此陀羅尼故常行無失。是為菩薩得陀羅尼終不失念。善男子。云何菩薩得無障礙。如來加持辯者。若菩薩善淨淳至。善護戒眾。拔諸慢根。離彼我想諸佛世尊知如是菩薩是大法器令持正法。以佛神力及自善根力故。得捷辯。得疾辯。得無礙辯。得無滯辯。得巧說辯。得甚深辯。得眾音具足辯。得善莊嚴辯。得無減辯。得無畏辯。得妙偈讚辯。得快說修多羅辯。得善說譬喻本緣辯。得無壞勝辯。得分別句無盡辯。得圓足辯。得威德無違辯。得說法不唐捐辯。得斷眾疑辯。得利應辯。得分別文字不錯謬辯。得悅可眾辯。得問答方便辯。得以法降伏一切外道辯。已成就如是等二十四辯。此諸辯修行二十四種因故。能得成就。何等二十四。善男子。若菩薩不違逆師長教故。能得捷辯。不諂曲故能得疾辯。捨離煩惱故得無礙辯。無我行故得無滯辯。離兩舌故得巧說辯。入因緣法無際故得甚深辯。行種種施故得眾音具足辯。嚴飾如來塔廟故得善莊嚴辯。不捨菩提心故得無減辯。善護誡眾故得無畏辯。施種種幢幡華蓋寶鈴故。得妙偈讚辯。恭敬供養給侍諸尊及師長故。得快說修多羅辯。昔殖修習無量善根故。得善說譬喻本緣辯。不輕賤惡趣眾生故。得無壞勝辯。施無量寶藏故。得分別句無盡辯。真實言說無麤獷故。得圓足辯。講說法時無諍競故。得威儀無違辯。以德淳淨順法律行故。得說法不唐捐辯。不吝於法不恃己德故。得斷眾疑辯。求法之時不威逼他生恭敬心故。得利應辯。常省己過不譏彼缺故。得分別文字不錯謬辯。等潤眾生不望報故。得悅可眾辯。受持大乘不求小乘故。得問答方便辯。不著我見入平等性故。得以法降伏一切外道辯。是名二十四種成就諸辯因。善能隨彼眾生所應受解說法無有錯謬。所受法者亦不退失。是為菩薩得無障礙如來加持辯<p>善男子。云何菩薩得自在示現受生死者。若菩薩成就十二法。得自在示現受生死。何等十二。親近真善知識故。消除我見故。成就戒身故。善知入出定故。並修智慧方便故。善知深入諸通遊戲故。如實親知諸法無生無起故。淨本願種故。常不捨大慈大悲故。知一切法如幻化故。知一切法如夢想故。一切諸佛加威神故。是為菩薩成就十二法。無生現生無起現起。而現一切生死。於一切諸佛大會示現其身。在在佛國皆現受生。而常不動於真法身。是為菩薩得自在示現受生死也。善男子。云何菩薩破諸怨敵去離四魔者。若菩薩翹勤修習。觀五陰如幻。得離陰魔。觀諸法性淨故。得離煩惱魔。觀一切法從緣生性不成就故。得離死魔。觀一切法緣所莊嚴是無常敗壞相故。得離天魔。菩薩如是觀故得離四魔。發趣菩提終不懈息。所有障菩提魔業。菩薩皆能遠離。何謂魔業。所謂心向小乘是為魔業。不護菩提心是為魔業。於眾生生異想是為魔業。行施望報是為魔業。為受生故持戒是為魔業。有色想行忍是為魔業。為世事精進是為魔業。於禪生著味想是為魔業。於慧生戲論是為魔業。厭惓生死是為魔業。作諸善根而不迴向是為魔業。厭惡煩惱是為魔業。犯罪覆藏是為魔業。憎嫉菩薩是為魔業。誹謗正法是為魔業。不受正法是為魔業。不知報恩是為魔業。不進求諸波羅蜜是為魔業。不敬順法是為魔業。吝惜於法是為魔業。為利養說法是為魔業。不知方便而化眾生是為魔業。捨四攝法是為魔業。輕毀禁者是為魔業。嫉持戒者是為魔業。學二乘行是為魔業。悕望正位是為魔業。捨離大慈而觀無生是為魔業。欲證無為法是為魔業。厭離有為功德是為魔業。不愍眾生是為魔業。不謙下尊長是為魔業。習行兩舌是為魔業。諛諂多姦是為魔業。顯己淨行是為魔業。作惡不恥是為魔業。不流布法是為魔業。以少德為足是為魔業。不遮結使是為魔業。不捨心垢是為魔業。忍沙門垢是為魔業。善男子。若親近行一切不善法。遠離一切善法盡是魔業。善男子。是謂諸魔業。行是業者障菩提道。彼諸菩薩已過捨離能正受行故。云何為正受行。若菩薩成就四法能正受行。何等為四。一者於諸波羅蜜法無懈退行。二者不捨欲進及不放逸。三者正住方便大慈法中。四者入甚深無愛無樔窟法門。善男子。菩薩成就此四法。正受行故能破諸怨敵。是為菩薩能破諸怨去離四敵<p>善男子。云何菩薩莊嚴功德資糧利益眾生者。若菩薩善根迴向向無等等。若有所種善根。若布施。若愛語。若利益若同事。盡以施與一切眾生。以淨戒眾故得自在力。用此自在力故。隨諸眾生所應受樂而度化之。以種功德無厭故得無盡寶手。用此無盡寶手能施眾生無量富樂。以求無邊智慧資糧故。得無礙陀羅尼辯。用此無礙陀羅尼辯能總持一切諸佛所說。能說妙法悅可眾心。以善調身心故。不退於諸通。用此不退諸通力故。能過無量佛剎。以無數方便度多眾生。以常勤求法無疲惓故。得一一毛孔出無量法門。用出無量法門力故。能常以法施利益眾生。以並修慧方便波羅蜜故得分身智。用此分身智力故。能於諸趣中在在現身。度化群生。常以無相敬侍諸佛故。得無厭見聞。以此無厭見聞力故。其有眾生得見聞者。彼諸眾生乃至為作大涅槃因。是為菩薩莊嚴功德資糧利益眾生。善男子。云何菩薩世無佛時能作佛事化度眾生者。若菩薩已成就菩薩十力。已於菩薩四無畏中而得自在。已於菩薩十八不共法中不從他受。已修如來力無所畏不共法等。已得遊戲首楞嚴三昧。已於四辯。得智力自在。已於諸佛法得灌頂正位。於一切諸菩薩行得次佛神力。若有菩薩成就如是等法者。若諸佛土眾生應見佛身而受化者。然彼土世無佛時即於彼國而現入胎。現初生時。現出家時。現坐道場轉法輪時。現捨壽命未入涅槃時。亦能示現大涅槃。亦現法住時節久近。亦復不捨菩薩行法。亦不用所化以為滿足。是為菩薩世無佛時能作佛事化度群生。善男子。云何菩薩得海印三昧能知一切眾生心行者。若菩薩多聞如海。成就慧眾常勤求法。菩薩為聞法故。盡能施與珍寶庫藏。為聞法故盡能施與僕從給使妻子眷屬。為聞法故捨家飾好嚴身之具。為聞法故謙下給事。為聞法故捨國土榮位及己身命。菩薩以如是等無數方便。勤求法門而不恃所行。菩薩為聞法故。去至一由旬乃至百由旬。為聞一四句偈受持讀誦廣為人說。不捨是精進。是菩薩自成就多聞。於一切眾生生大悲心。無憂心。不望報心。乃至一眾生不生輕賤而為說法。從一日乃至七日而無食想。乃至命終不捨說法。以說法善根迴向海印三昧。隨所聞法受持讀誦通利。善知義趣不依文字。真實堅持終身不捨。菩薩發大欲精進。以此大欲精進力故。不久便得海印三昧。得此三昧已。即得自然無量阿僧祇百千萬法門。得無量阿僧祇百千萬億修多羅。不從他聞自然能說一切諸佛所說悉能受持。能了一切眾生心行。善男子。喻如閻浮提一切眾生身及餘外色。如是等色海中皆有印像。以是故名大海印。菩薩亦復如是。得大海印三昧已。能分別見一切眾生心行。於一切法門皆得慧明。是為菩薩得海印三昧。見一切眾生心行所趣<p>善男子。云何菩薩得知諸塵界無礙者。若菩薩以眼空故知色亦空。以色離故知眼亦離。耳鼻舌身亦如是。意空故知法亦空。以法離故知意亦離。菩薩如實知空性離性。於內外法無有障礙。知諸結本性淨故則不起使。於一切法無所有著。以不見諸法著處著法著者。是為菩薩能得知諸塵界無礙<p>善男子。云何菩薩威儀行成就。離諸闇冥得勝光明。於諸法中得自然智。速得成就一切智行者。若菩薩發起所作修習正行。諸業盡是如來所許智者所讚。所謂身口意業。以行此業故。悅可諸佛及餘賢聖善知識等。所造諸業無能譏嫌。最勝無上無與等者無能毀損。所作諸業終不悔退。所作諸業不離愚癡。所作諸業皆能觀知。所作諸業終不動轉。所作諸業究竟吉祥。是菩薩知所作業非憍慢。所造慧所作業非愚癡所造。如是所作善業已。一切三昧諸陀羅尼門。悉現在前不從他聞。菩薩若見諸佛。若不見諸佛。終不退轉助菩提道諸善根。若遇適意善知識不適意善知識。不退菩提法。是菩薩過一切障礙地。離一切諸魔結使修三解脫。般若波羅蜜力故。疾得佛道自然道一切智道如來道。是為菩薩威儀行成就。離諸闇冥得勝光明。於諸法中得自然智。速得成就一切智行。爾時世尊欲重宣此義而說偈言<p class='lg'>　已離邊無礙　　慧功德莊嚴<br>　彼離諸著相　　迴向無上道<br>　捨我慢憍慢　　慧者莊嚴智<br>　無障礙解脫　　具足一切智<br>　非色非種性　　念佛非功德<br>　不憶念法身　　是念佛所許<br>　離欲性寂靜　　非相非明闇<br>　無心無意行　　如是名念法<br>　聖無為無愛　　無諸煩惱染<br>　以解脫得稱　　名念僧無礙<br>　已捨一切受　　無陰界入行<br>　解脫諸動念　　名究竟念捨<br>　不依無漏戒　　不行身口意<br>　不生過三有　　名念無漏戒<br>　如天淨無垢　　兜率灌頂天<br>　憶念自業報　　當作天中天<br>　持世尊正法　　捨離諸煩惱<br>　解脫法非法　　是持世尊法<br>　如佛得道相　　受持法亦然<br>　善思惟真際　　無法可攝持<br>　如我性淨故　　諸法性亦淨<br>　知眾生如相　　而教化眾生<br>　不見眾生增　　亦復不見減<br>　說斷顛倒想　　教化無量眾<br>　說諸陰界入　　不異於佛界<br>　知如虛空性　　則入於佛界<br>　言語諸文字　　猶如呼聲響<br>　知非內非外　　即得陀羅尼<br>　受持讀誦利　　進求說諸法<br>　無我無法想　　安住陀羅尼<br>　持諸佛所說　　善說悅眾心<br>　不失諸禪定　　是陀羅尼力<br>　不持不誦文　　不積集諸法<br>　常說法無礙　　如龍降大雨<br>　無住無障礙　　說無量契經<br>　不生眾生想　　慧者得是辯<br>　以佛力說法　　莊嚴自威儀<br>　悅眾隨所樂　　是辯佛所許<br>　知法實性者　　知與虛空等<br>　無我人壽命　　如是持佛法<br>　眾生同涅槃　　究竟不生滅<br>　得是不動忍　　是為不放逸<br>　見諸陰如幻　　諸界如法性<br>　六入如空聚　　得離於陰魔<br>　知使如浮雲　　究竟無和合<br>　於法無妄想　　則離煩惱魔<br>　知眾生不生　　無生則無死<br>　諸法無去來　　如是過死魔<br>　無愛無動者　　行道無道想<br>　無我人行悲　　則能降眾魔<br>　知智識平等　　不住為無為<br>　知眾心如幻　　心健無能壞<br>　此彼無障礙　　成就勝法船<br>　渡眾無眾想　　是謂大船師<br>　知空無有我　　淨生死渴愛<br>　將導渡眾生　　是謂大導師<br>　善知進退相　　隨法而依止<br>　方便示涅槃　　佛說善導師<br>　知心心相續　　二心不共俱<br>　是名知心性　　佛讚能護眾<br>　知諸法性淨　　如空水中月<br>　知者離煩惱　　是謂淨眾生<br>　知一餘亦然　　入諸法如夢<br>　虛空不可取　　得道無染污　</p><p>說此分別諸法門時。七十二那由他眾生。發阿耨多羅三藐三菩提心。三萬二千菩薩得無生法忍。時大寶莊嚴堂。六種震動大光普照。諸天於虛空中作百千種伎樂。雨種種天華。說如是言。此諸眾生為如來印所印已入如來法中。聞此法門心得信解。受持通利能為他說如法修行。白佛言。世尊。我等一切向此佛土。深心供養恭敬禮拜。以如來應供正遍知出世故。聞說此方便法門。及見此土菩薩。爾時虛空藏菩薩聞佛解說已。心淨歡喜。心淨歡喜已。以無價寶網供養於佛。寶網中放大光明。照十方諸佛國土。供養已白佛言。世尊。未曾有也。如來無礙智如是甚深難解。如來應供正遍知。如所聞法門。佛以無礙智如實解說。一切大眾皆得歡喜<p class='juan'>
大方等大集經卷第十五</p>
</body></html>
