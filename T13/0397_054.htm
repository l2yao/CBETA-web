<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
大方等大集經卷第五十四<p><span class='byline'>　　　　高齊天竺三藏那連提耶舍譯</span><br><p><b>　　<A NAME="n146"></A>月藏分第十二忍辱品第十六之二</b></p>
<p>爾時世尊告諸龍眾阿修羅言。汝等莫鬥應修忍辱。仁者。若能離於瞋怒成就忍辱。速得十處。何等為十。一者得作王王四天下自在輪王。二者毘樓博叉天王。三者毘樓勒叉天王。四者提頭賴吒天王。五者毘沙門天王。六者釋天王。七者須夜摩天王。八者兜率陀天王。九者化樂天王。十者他化自在天王。諸仁者。若具足忍。是人速得如是十處忍辱近果。復次諸仁者。若能深忍轉增具足。當知是人復得五處。何等為五。一者梵眾。二者大梵天王。三者聲聞道果。四者緣覺。五者如來應正遍知。諸仁者。若能深忍轉增具足。是人速得如是五處。又若具足修行忍者。自然近得一切世間勝妙五欲。資生所須皆悉具足。是人若復至到修行忍功德者得聖安樂。若有非聖凡下之人。獷戾自高性常瞋怒。於多人所現大瞋恚。當知是人身壞命終墮於地獄。若復儻得出彼地獄。生於下劣畜生道中。作下劣龍身阿修羅身。若得生人極下卑賤諸根殘缺。或長諸根或復無根或復二根或復大根。形容醜陋跛[<a href='javascript:showpic("../fontimg/037912.gif")'>跳-兆+辟</a>]背僂身體臭穢。生旃陀羅妓作邪媚。如是等餘下賤之家。若生邊地少衣乏食下賤家。生及無福田喜作種種不善之處。以是因緣。是人展轉復趣地獄畜生餓鬼。諸仁者。我今略說如是不忍瞋怒果報。諸仁者。以瞋恚故於生死中增長無量惡不善法。以是因緣。是人轉復墮於地獄畜生餓鬼。諸仁者。是故我今如是告汝一切諸龍阿修羅等。汝已長夜各各迭相違反而住。汝等一切今悉於我及與諸來大眾之前。各各迭相應生至到忍辱之心。當息久積心心瞋怒。若不能忍。必令汝得所不喜果。是故汝等各相容忍。若能不瞋。鬥諍譏調言訟嫉妒自守而住。汝等如是必定當得勝妙之事無諸過惡<p>爾時諸來一切大眾咸皆歎言。善哉善哉。汝能如是受佛教誡。各各如是迭相忍辱。便得於此四天下中常得勝報無諸惡事<p>爾時月藏菩薩摩訶薩復告娑伽羅龍王。羅[<a href='javascript:showpic("../fontimg/023523.gif")'>目*侯</a>]羅阿修羅王。阿那婆沓多龍王。毘摩質多羅阿修羅王。婆樓那龍王。牟真鄰陀阿修羅王。善住龍王。跋持毘盧遮那阿修羅王。以偈教言<p class='lg'>　汝等得授記　　最勝非餘乘<br>　何故於導師　　而無羞慚恥<br>　執持筏而溺　　多眾隨駛流<br>　如是棄最勝　　一切所厭賤<br>　凡龍阿修羅　　瞋故被厭賤<br>　汝等妙丈夫　　悉應捨恚怒<br>　慈能趣善道　　具受諸欲樂<br>　慈能離諸難　　及作善知友<br>　慈能得大智　　及依大明師<br>　慈能離諸惡　　亦令人樂觀<br>　慈得具大富　　常能施一切<br>　慈能樂戒定　　復得最勝慧<br>　慈能得工巧　　善學一切事<br>　慈於最勝處　　端坐化眾生<br>　慈得勝妙身　　備相端正容<br>　慈能具妙音　　眾人悉樂聞<br>　慈得善眷屬　　梵行無嫉妒<br>　樂法具慚愧　　明人常隨喜<br>　慈能得官位　　坐於勝座處<br>　能息眾生惡　　安置菩提道<br>　慈能得十地　　及忍陀羅尼<br>　慈能成就悲　　捨離於諸著<br>　慈能得神足　　值遇明導師<br>　慈能得淨土　　清淨離煩惱<br>　慈能降眾魔　　到大菩提岸<br>　慈於天人中　　能轉正法輪<br>　慈能化眾生　　置於三乘處<br>　慈能善說法　　降伏諸外道<br>　慈以八聖道　　度脫天人等<br>　安置不死處　　汝等皆能入<br>　我今與汝等　　慈心陀羅尼<br>　我於億佛所　　專心得聽聞<br>　汝以己眷屬　　安置慈忍處<br>　相於起慈心　　長夜得安樂　</p><p>爾時月藏菩薩摩訶薩說此偈已。即說咒曰<p>多地夜他　迷帝[<a href='javascript:showpic("../fontimg/004225.gif")'>口*梨</a>]　摩訶迷帝　[<a href='javascript:showpic("../fontimg/004225.gif")'>口*梨</a>]迷哆囉[<a href='javascript:showpic("../fontimg/060797.gif")'>少/兔</a>]跋帝　迷哆囉囉匙　迷哆囉憩　迷哆羅侯系　迷哆囉隸　迷帝[<a href='javascript:showpic("../fontimg/004225.gif")'>口*梨</a>]　迷帝[<a href='javascript:showpic("../fontimg/004225.gif")'>口*梨</a>]　迷嘍娑鞞訖唎帝　娑呵囉匙　閉邏風伽蓰　藪囉耶呵泥　婆邏浮常耆　初羅叉鞞　那耶那嘍系　俱嚧他車掣　阿摸伽囉泥　囉闍頞寄　吉隸奢藪囉　三摩囉泥　浮闍伽　鞞[<a href='javascript:showpic("../fontimg/004225.gif")'>口*梨</a>]系　奴膩多鞞[<a href='javascript:showpic("../fontimg/004225.gif")'>口*梨</a>]系　阿囉尼企　剎哆囉豆嘍咩　阿求隸耆　唎哆囉匙阿囉悉那鞞　阿俱卑易鴦鳩匙摸叉毘缽囉易　俱嚧他叉易(以世反)蘇婆呵<p>諸仁者。此大慈心陀羅尼。我曾往昔於億佛所從彼得聞。汝等應當於己眷屬及他眷屬息怒惡心而教授之。月藏菩薩摩訶薩說是慈心陀羅尼時如來歎言。善哉善哉。一切所有諸來大眾。諸天乾闥婆阿修羅人非人等。亦皆歎言。善哉善哉<p>爾時諸天各得住於慈心忍心無怨心無言訟心。迭相謝過。天向諸龍龍向諸天。慈心忍心無怨心無鬥諍心無言訟心迭相謝過。諸天向阿修羅阿修羅向諸天。乃至謝過。諸龍向阿修羅阿修羅向諸龍。乃至謝過。諸天向夜叉夜叉向諸天。乃至謝過悉如上說。如是如是。天向．羅剎．乾闥婆．緊那羅．伽樓羅．摩[<a href='javascript:showpic("../fontimg/023523.gif")'>目*侯</a>]羅伽．鳩槃茶．餓鬼．毘舍遮富單那．迦吒富單那。住於慈心忍心無怨心無鬥諍心無言訟心。乃至迦吒富單那向彼諸天。住於慈心乃至謝過亦如上說。龍向夜叉乃至迦吒富單那住於慈心。乃至謝過。夜叉乃至迦吒富單那向於諸龍。乃至謝過亦皆如是。乃至迦吒富單那向迦吒富單那。住於慈心。乃至謝過亦復如是。彼等皆以大慈心陀羅尼力因緣故。一切天龍阿修羅夜叉羅剎乾闥婆緊那羅伽樓羅摩[<a href='javascript:showpic("../fontimg/023523.gif")'>目*侯</a>]羅伽鳩槃茶餓鬼毘舍遮富單那迦吒富單那等。迭相住於慈心忍心無怨心無言訟心無鬥諍心離瞋怒心離嫉妒心。是大慈心陀羅尼力因緣故。一切人類迭相住於慈心忍心憐愍心無怨心無言訟心無鬥諍心。一切畜生若禽若獸乃至極下微小諸蟲迭相住於慈心忍心憐愍心無怨心無鬥諍心無違反心<p>爾時諸天乃至一切迦吒富單那人非人等所來大眾。合掌向佛恭敬禮拜。同時一音作如是言。我等皆已承佛威神。迭相謝過。迭相住於慈心忍心憐愍心無怨心無諍訟心。我等一切今當亦復謝過。如來應正遍知。我等昔來於世尊所。若身口意所作罪過。及於法僧若身口意所作罪過。乃至世尊一聲聞弟子所。若身口意所作罪過。乃至若有為佛剃髮著袈裟片作違反行非法器者。若身口意所作罪過。是等諸罪悉於佛前誠心懺悔。修戒威儀。願佛容恕受我等懺。當令我得住戒威儀。又復我等從今以往。乃至剃髮著袈裟片作違反行者。及佛聲聞弟子所。悉當發心作導師想。護持養育具足供給一切所須不令乏少。佛言。善哉善哉。諸妙丈夫成就忍辱。乃至汝等於我佛所。若身口意所作罪過。若於法僧所作罪過。乃至於我一聲聞弟子。若身口意所作罪過。乃至為我剃除鬚髮著袈裟片者。若身口意所作罪過。各自深觀如是罪業誠心懺悔。皆得除滅不受惡報。如是汝等皆當護持養育我法。乃至為我出家剃髮不持禁戒著袈裟片者。汝等皆應護持養育。若能護持養育此者深可讚歎。若我所有聲聞弟子持戒具足多聞捨慧解脫知見悉具足者。汝等皆應護持養育。彼等自以過去善根福德因緣善得供養。若有眾生於未來世無智慧福德。為我剃髮著袈裟片。不受禁戒或受毀犯。於諸善法不得相應。若復護持養育此者得無量福。我與彼等作善導師憐愍利益。何以故。當來之世有惡眾生。於三寶中少作善業。若行布施若復持戒修諸禪定。以其如是少許善根作諸國王。愚癡無智無羞慚愧憍慢熾盛。無有慈愍不觀後世可怖畏事。彼等惱亂我諸所有聲聞弟子。打縛罵辱。或復驅使令其供給。奪其飲食衣缽湯藥所須之物寺舍園田。繫閉牢獄擯徙[<a href='javascript:showpic("../fontimg/036091.gif")'>言*適</a>]罰。乃至剃髮著袈裟片者亦復如是。及以群臣諸斷事者。愚癡無智離諸羞慚。無有慈愍不觀後世可怖畏事。彼等惱亂我諸聲聞。乃至繫獄擯徙[<a href='javascript:showpic("../fontimg/036091.gif")'>言*適</a>]罰。乃至為我剃除鬚髮著袈裟片者亦復如是。我今以此諸出家者悉付於汝。勿令彼等飢渴孤獨致於命終<p>爾時上座阿若憍陳如。從座而起作如是言。大德婆伽婆。彼等剎利若婆羅門毘舍首陀。如是等人惱亂世尊聲聞弟子得幾許罪。且置持戒。若復為佛剃除鬚髮著袈裟片。不受禁戒受而毀犯。惱亂此者得幾許罪。佛言。止止。憍陳如。莫問此事<p>爾時娑婆世界主大梵天王。即從座起而白佛言。大德婆伽婆。唯願說之。大德修伽陀。唯願說之。若有為佛剃除鬚髮被服袈裟不受禁戒受已毀犯。其剎利王與作惱亂罵辱打縛者得幾許罪。佛言。大梵。我今為汝且略說之。若有人於萬億佛所出其身血。於意云何。是人得罪寧為多不。大梵王言。若人但出一佛身血得無間罪。尚多無量不可算數。墮於阿鼻大地獄中。何況具出萬億諸佛身血者也。終無有能廣說彼人罪業果報。唯除如來。佛言。大梵若有惱亂罵辱打縛為我剃髮著袈裟片不受禁戒受而犯者。得罪多彼。何以故。如是為我出家剃髮著袈裟片離不受戒或受毀犯。是人猶能為諸天人示涅槃道。是人便已於三寶中心得敬信。勝於一切九十五道。其人必速能入涅槃。勝於一切在家俗人。唯除在家得忍辱者。是故天人應當供養。何況具能受持禁戒三業相應。諸仁者。其有一切剎利國王及以群臣諸斷事者。如其見有於我法中而出家者作大罪業大殺生大偷盜大非梵行大妄語及餘不善。如是等類但當如法擯出國土城邑村落不聽在寺。亦復不得同僧事業。利養之物悉不共同。不得鞭打。若鞭打者理所不應。又亦不應口業罵辱。一切不應加其身罪。若故違法而[<a href='javascript:showpic("../fontimg/036091.gif")'>言*適</a>]罰者。是人便於解脫退落受於下類。遠離一切人天善道。必定歸趣阿鼻地獄。何況鞭打為佛出家具持戒者<p>爾時復有一切諸天一切諸龍。乃至一切迦吒富單那諸來大眾。於三寶中得增上信尊重敬仰及希有心。復作是言。我等一切從今以往。護持養育世尊正法。及與比丘比丘尼。優婆塞優婆夷。乃至毀犯佛禁戒者。我等亦當攝受護持乃至為佛剃除鬚髮著袈裟片不受禁戒無所積聚。我亦於彼作導師想。護持養育供給所須。皆令具足。若諸國王見有如是為佛出家受持禁戒。乃至為佛剃除鬚髮著袈裟片不受禁戒受而毀犯無所積聚。如其事緣治其身罪鞭打之者。我等不復護持養育。如是國王捨離彼國。以捨離故令其國土而有種種諂詐鬥諍疫病飢饉刀兵俱起。非時風雨亢旱毒熱傷害苗稼。又若我等捨離彼國。當勤方便令其國土所有世尊聲聞弟子悉向他國。使其國土空無福田。若有世尊聲聞弟子。乃至但著袈裟片者。若有宰官鞭打彼等。其剎利王不遮護者。我等亦當出其國土。復作是言。我等今者一切相與隨所堪能。勤作種種供養世尊。爾時諸天及與諸龍。乃至一切迦吒富單那等。俱時發心因緣力故。即時於此四天下中。所有諸山皆悉變成七寶之山。為欲供養世尊故耳。所有樹林枝葉花果。一切亦皆變成七寶。於其花果復出種種勝妙供具。及五音作樂而為供養。四天下中所有依地眾藥草苗。一切亦皆變成七寶而為供養。此四天下所有地界一切變成青琉璃地而為供養。彼諸天龍乃至迦吒富單那。四天下中上盡欲界一切所有各隨力能而作供養。有雨種種寶種種花種種衣服種種瓔珞種種天妙花蓋幢幡而為供養。有持種種天妙幢幡寶蓋金縷真珠瓔珞摩尼寶器而為供養。有以種種琴瑟箜篌簫笛齊鼓奩鼓雷鼓以為音樂供養世尊。有以種種歌樂音聲而為供養。有雨種種音樂之器而為供養。復以種種莊嚴國土而為供養。諸四天下所依住者。人非人等。乃至一切大小諸蟲皆悉見聞。彼等一切苦受休息皆生樂受。隨有種種身觸覺知得樂充足。及得希奇未曾有心。於三寶中深得敬信<p>爾時世尊大悲憐愍。一切眾生為成熟故。彼等一切音聲語言。皆是賢聖之所加被。如是一切人非人等所有語言。及從寶中所出音聲。枝葉花果琴瑟箜篌簫笛齊鼓奩鼓雷鼓所出音聲。一切皆是聖力所加。彼等一切皆得希奇未曾有聲建立所加。所謂色色空受受空想想空行行空識識空。如是眼入眼入空耳鼻舌身入耳鼻舌身入空意入意入空。如是色入色入空聲香味觸入聲香味觸入空法入法入空。如是眼界眼界空乃至意識界意識界空。如是知身離欲淨。知一切法離欲淨。知一切法界離欲相。知一切法如如。如是知者。是人則為於空不動。是人堪能拔濟一切眾生想。於一切行令得解脫。於眾生想色想受想行識想。眼入想乃至意識界想。是人如是堪能安置一切眾生於三乘無為界。行者云何能開示簡擇彼等諸法。所謂修內空外空內外空空空大空第一義空有為空無為空畢竟空無始空散空性空自相空一切法空不可得空無法空有法空無法有法空。復有法法相空。無法無法相空。自法自法相空。他法他法相空。若能如是修習簡擇此諸法空彼人堪能乃至安置一切眾生於三乘無為界。彼等行者以何法門得知內空乃至無法有法空。所謂還以空解脫門。能修簡擇內外等法。何者名為內外法。內法者。所謂眼耳鼻舌身意。行者如實知眼眼空非積聚不可壞不可取。何以故此諸法性爾。乃至知意意空非積聚不可壞不可取。何以故諸法性爾。是名內空。如是行者應如實知。外法者。所謂色聲香味觸法。行者如實知色色空乃至法法空非積聚不可壞不可取。何以故諸法性爾。是名外空。如是行者應如實知。何者名為內外空。內外法者。謂內六入外六入。行者如實知內外入空非積聚不可壞不可取。何以故諸法性爾是名內外空。如是行者應如實知。何者名為空空。空者。一切諸法空。以彼空故空非積聚不可壞不可取。何以故諸法性爾。是名空空。如是行者應如實知。何者名為大空。東方東方空乃至四維空非積聚不可壞不可取。何以故諸法性爾。是名大空。如是行者應如實知。何者名為第一義空。第一義者所謂涅槃。如是涅槃以涅槃故空。非積聚不可壞不可取。何以故諸法性爾。是名第一義空。如是行者應如實知。何者名為有為空。有為法名欲界色界無色界。欲界色界無色界空。非積聚不可壞不可取。何以故諸法性爾。是名有為空。如是行者應如實知。何者名為無為空。無生無滅不住不異。是名無為。無為以無為故空。非積聚不可壞不可取。何以故諸法性爾。是名無為空。如是行者應如實知。何者名為畢竟空。畢竟名諸法至竟不可得。非積聚不可壞不可取。何以故諸法性爾。是名畢竟空。如是行者應如實知。何者名為無始空。來去不可得。非積聚不可壞不可取。何以故諸法性爾。是名無始空。如是行者應如實知。何者名為散空。無所取捨。非積聚不可壞不可取。何以故諸法性爾。是名散空。如是行者應如實知。何者名為性空。一切有為無為法性。非聲聞作非緣覺作非如來作此法性空。非積聚不可壞不可取。何以故諸法性爾。是名性空。如是行者應如實知。何者名為自相空。惱壞是色相。能受是受相。取相是想相。造作是行相。了知是識相。如是等有為無為一切法自相自相空。非積聚不可壞不可取。何以故諸法性爾。是名自相空。如是行者應如實知。何者名為一切法空。一切法者。所謂色受想行識。眼乃至意。色乃至法。眼色因緣生識乃至意法因緣生識。此有為無為諸法。是名一切法。彼諸法空。非積聚不可壞不可取。何以故諸法性爾。是名一切法空。如是行者應如實知。何者名為不可得空。一切法不可得。非積聚不可壞不可取。何以故諸法性爾。是名不可得空。如是行者應如實知。何者名為無法空。一切無物不可得。非積聚不可壞不可取。何以故諸法性爾。是名無法空。如是行者應如實知。何者名為有法空。於和合中無物。非積聚不可壞不可取。何以故諸法性爾。是名有法空。如是行者應如實知。何者名為無法有法空。無物無物空有物有來空。非積聚不可壞不可取。何以故諸法性爾。是名無法有法空。如是行者應如實知。何者名為法法相空。法名五陰。五陰空。非積聚不可壞不可取。何以故諸法性爾。是名法法相空。如是行者應如實知。何者名為無法無法相空。無法名無為法。是無為法空。非積聚不可壞不可取。何以故諸法性爾。是名無法無法相空。如是行者應如實知。何者名為自法自法相空。諸法自法空。是空非智作非見作。非積聚不可壞不可取。何以故諸法性爾。是名自法自法相空。如是行者應如實知。何者名為他法他法相空。若佛出世若不出世。法住法相法位法界如實際。性相常住無有變異過。此諸法空。非積聚不可壞不可取。何以故諸法性爾。是名他法他法相空。如是行者應如實知。知已能令眾生離眾生想。離一切行想受想色想識想。離眼想乃至意想。離色想乃至法想。然後安置一切眾生於三乘無為界。若有行者。於此諸法如實現前知。得名善修。彼諸眾生昔於此法已修習者。如是第一甚深法聲入於耳根。或有眾生不種善根。如是法聲亦入於耳。或有見佛專心瞻仰。彼人一切無盡善根皆來現前。乃至逮得不退轉地。十力無畏成大法器。或有眾生有無常聲入於耳根。或有苦聲。空聲。無我聲。三律儀聲。四念處聲。四正勤聲。四如意足聲。五根聲。五力聲。七覺分聲。八道分聲。實論聲。因緣法聲。梵住聲。四攝聲。無礙辯聲。禪聲。解脫聲。無色定聲。六波羅蜜聲。巧方便聲。三昧陀羅尼忍聲。聲聞乘聲。緣覺乘聲。大乘聲。不退轉地聲。業障盡聲。煩惱障盡聲。眾生障盡聲。法聲盡聲。有為國土功德莊嚴聲。無為心清淨聲。大慈聲。大悲聲。三不護聲。四無畏聲。十力聲。十八不共法聲。一生補處聲。十地聲。最後身聲。降魔聲。無上智聲。轉法輪聲。隨應度者現神變聲。棄諸命行聲。於諸眾生示現無上大涅槃聲。如是諸聲各各差別入於耳根。是諸眾生乃至畜生餓鬼趣等。如是無量百千法門入於耳根。彼諸眾生得第一希有歡喜踊躍。於三寶中極得信敬。彼諸眾生煩惱障業障眾生障法障。於三分中二分已盡。彼諸眾生聞是聲已。無量阿僧祇眾生昔有惡心者。彼等悉得柔軟之心憐愍心善業心。得觀後世可怖畏事。得種具足天人善根。以彼諸聲令於無量阿僧祇眾生歸依三寶。所有受持禁戒淨者。彼等有得須陀洹果。乃至有得阿羅漢果。復有無量阿僧祇眾生。於緣覺乘種諸善根。復有無量阿僧祇眾生。發阿耨多羅三藐三菩提心。即得住於不退轉地。復有無量阿僧祇眾生。得無生法忍。爾時世尊。欲重明此義。而說偈言<p class='lg'>　火味阿修羅　　指示羅[<a href='javascript:showpic("../fontimg/023523.gif")'>目*侯</a>]羅<br>　是我最勝師　　福慧莊嚴具<br>　佛告於彼等　　當息妒瞋怒<br>　付囑是法眼　　護持故當受<br>　彼諸修羅喜　　敬答尊導師<br>　我當護法眼　　乃至法久住<br>　我等說最勝　　不隱法神咒<br>　令彼一切龍　　皆失憍慢力<br>　爾時諸龍輩　　各各皆瞋怒<br>　欲以憍慢力　　共諸修羅鬥<br>　佛告諸龍王　　及以修羅主<br>　汝等於長夜　　各各常獷戾<br>　若不除瞋怒　　於諸樂非器<br>　常為苦所觸　　下劣臭穢身<br>　身分支不具　　琤F於資生<br>　聞說此諸苦　　皆以瞋為本<br>　惡罰諸枷鎖　　牢獄飢渴等<br>　地獄鬼畜生　　由瞋受此苦<br>　一切應忍辱　　能忍者則無<br>　丈夫得最勝　　富貴具諸欲<br>　汝等二朋眾　　諸龍阿修羅<br>　各自修忍辱　　忍故無諸惡<br>　大眾皆喜悅　　一切咸讚歎<br>　汝今聞是語　　皆悉得於忍<br>　天龍阿修羅　　夜叉及諸鬼<br>　一切皆得忍　　慈心共相視<br>　人與畜生等　　得忍皆和順<br>　禽獸及小蟲　　慈悲相憐愍<br>　大眾皆合掌　　瞻仰導師言<br>　我等迭相蔭　　皆得慈心住<br>　又我諸大眾　　於佛尊導師<br>　所作諸罪業　　若身口意犯<br>　於法眾僧所　　一人邊有過<br>　人中堅固士　　唯願見容恕<br>　我於世尊法　　一切所作惡<br>　今悉至到懺　　願佛慈納受<br>　于時兩足尊　　告彼大眾言<br>　汝懺惡業盡　　終無有苦報<br>　剃髮不受戒　　被服袈裟片<br>　而作導師想　　於彼人中上<br>　惡王障法眼　　貪癡打比丘<br>　如出導師血　　當墮阿鼻獄<br>　大眾作是言　　我等護比丘<br>　若有諸惡王　　惱諸聲聞眾<br>　我等於諸事　　皆捨於彼國<br>　其土有沙門　　令向於餘處<br>　毀壞彼諸國　　飢饉兵疫起<br>　沙門所詣國　　我等亦詣彼<br>　悉令得勝樂　　具足衣飲食<br>　於彼熾法眼　　供養人中上<br>　無餘四天下　　悉變成七寶<br>　復雨諸香華　　珍寶及衣服<br>　歌舞妓樂等　　供養於導師<br>　眾生所見聞　　皆得充足樂<br>　聖加令諸音　　盡變作佛聲<br>　說諸有為苦　　無常空無我<br>　三世一切法　　悉空無所有<br>　集散二俱空　　眼識二亦然<br>　乃至心法界　　陰身等法空<br>　如是知諸法　　則能救眾生<br>　若知三界空　　能解眾生縛<br>　諸有十二支　　一切皆性空<br>　若昔於此法　　如是修習者<br>　彼等聞諸聲　　悉皆得於忍<br>　智力無所畏　　得住菩提道<br>　薄福諸眾生　　得聞有為聲<br>　無量眾精勤　　得入菩提行<br>　檀戒忍精進　　禪定及智慧<br>　佛土福莊嚴　　精進故令淨<br>　汝等當作佛　　到彼諸法岸<br>　降魔及軍眾　　而降正法雨<br>　無量眾生界　　能與正法眼<br>　汝等一切眾　　速入安隱城<br>　無量眾聞聲　　得趣大菩提<br>　及得二乘道　　有得人天樂<br>　有得至於果　　羅漢三摩提<br>　如是惡眾生　　得於柔軟意<br>　怖畏諸惡業　　安住慈善心　</p><p class='juan'>
大集經卷第五十四</p>
</body></html>
