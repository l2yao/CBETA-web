<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p><b>　　<A NAME="n163"></A>No. 398 [No. 397(1-2)]</b><p class='juan'>
大哀經卷第一</p>
<p><span class='byline'>　　　　西晉月氏三藏竺法護譯</span><br><p><b>　　<A NAME="n165"></A>諸菩薩所生莊嚴大會法典品第一</b><p>聞如是。一時佛在王舍城靈鷲山。古昔諸佛之所遊居。如來威神之所建立。其地道場。諸菩薩眾所共咨嗟。無極法座。天龍鬼神揵沓和等。咸俱歸命稽首為禮。而於佛土宣暢德本。如來威光。慕樂法門菩薩神明等。入無量無限功德如來所行。成等正覺轉妙法輪。為極元首善宣開化。於一切法而得自在。所度無極。明曉眾生志性所趣。睹其諸根。便度彼岸曉了一切。蠲除罣礙。諸所止處為作佛事而無俗業。堅住於行莫能當者。大比丘眾六百萬人。一切人民。滅除塵欲無眾蔽礙。則為如來法王之子。行深妙法。其所由生不從顛倒。柔軟和雅威儀禮節而皆備悉。為大眾祐如來之道。而得親近。諸菩薩眾不可稱計。行無罣礙。決了普智諸通敏慧。又諸大菩薩大慈大哀。興布法雲而演電明。為雨甘露滿飽眾生諸久飢渴。等心一切執志如地。諸所妄想倚著結縛皆已除棄。熙降弘恩。道品之法三十有七。猶如日殿聖慧之宮。明智光曜靡所不照。滅大幽冥顯示世間。指其道路宣其德本。若如蓮華開[<a href='javascript:showpic("../fontimg/041481.gif")'>門@為</a>]之時。枯竭恩愛。志深淵池。興立正業具大神通。遊於虛空。譬如月宮照乎夜闇。所可遊行等心眾生。得其志性靡不忻悅。善權方便有益無損。至於道誼亦無增減。普現所行。志若須彌堅住不動。常修梵行供養三寶。於諸境界無能移轉。過諸世間之所有法毀呰誹謗。現於一切諸佛國土。而現親厚。神曜遠照志如大海。其器廣大盛滿法水。修菩薩行。一切眾生之所宗戴。猶如師子君主最尊。奉四聖諦懷於大悲心慕慈愍。寂然觀察。所察普顯。於深妙法而無所畏。壞諸外道。於無央數百千諸劫。究竟無抵。其若菩薩行不以懈惓。一切諸德悉已具足<p>其名曰普觀見無盡菩薩。皆睹諸國莊嚴遍現菩薩。如來種性成就無退菩薩。威儀化眾示無瞋恚菩薩。無量辯才幢英變音菩薩。積累清淨金光威神王菩薩。分別光明辯解散句菩薩。生無量福積累親業菩薩。如是等類無數菩薩<p>於是世尊班宣法門。名曰生諸菩薩。佛成正覺時十六年。見諸梵行普皆興盛。睹諸菩薩咸來集會。欲演如來諸持法藏。而眾開士皆悉雲至。佛自念言。吾寧重增諸菩薩行。使得將護興立道行。曾有經典講無蓋門。如來所為無極變化。為諸菩薩大士之眾。當令進入如來境界。於時世尊以佛境界。變現如來三昧正受。佛適以此佛境。變現定意正受眾祐聖旨。上虛空中自然高座。如三千大千佛土。廣大高遠。上至欲界及無色界。悉佛正行如來功德之所興化。諸菩薩眾性行清淨。照於十方諸佛世界。悅可無量眾生意行。一切諸天龍神宮殿靡不蒙曜。請召十方諸菩薩等。咨嗟無量名德之稱。悉坐無數重閣交露。或有紫金以為牆壁。吉祥藏寶以為軒窗。以瑪瑙寶而作戶牖。明月藏寶以為欄楯。離垢光寶以為戶扇。以普明寶而為重閣。一切眾寶而為垣障。垂諸貫珠豎眾幢幡。而然錠鐐。懸諸繒蓋。上好栴檀而用堊塗。異妙栴檀可意眾香。懷來越度。海中名香而用然之。龍所出寶若干種華。而散其上。眾寶之樹羅列而行。諸寶香鑪巍巍微妙。其所光飾。普周十方諸佛世界。清淨奇妙歡悅人心。普悉現於高座之中。其師子座不可稱數。億百千垓而自然現。高座粲麗廣長而峻。眾所欽樂莫不忻慶。此四大域所有部界。則自然生四萬宮殿而甚高大。又其欄楯高四丈九廣二十里。以夜光珠離穢寶珠梵英寶珠。懸在幡蓋。而以紫金莊飾交露。出自然音。從地以上乃至高座。又既崇妙自然化成無有作者。如是此四域所興變化。三千大千世界亦復如是。諸有四域悉等無異。皆自然生無極宮殿。於時世尊安隱寂然從三昧起。應時三千大千世界六反震動。其大光明靡所不照。佛與菩薩諸弟子眾眷屬圍遶。諸天在上歌詠功德。而雨眾華散諸天衣覆蓋虛空。燒眾名香。空集樂器而自然鳴。十方佛國皆自然動。光照無量諸佛國已。佛大神足無極變化。境界無限威神無際。聖光無邊感動無底。於靈鷲山忽然不現。與大眾俱。諸天龍神揵沓和阿須倫迦留羅真陀羅摩[<a href='javascript:showpic("../fontimg/023523.gif")'>目*侯</a>]勒。侍從世尊欲聽經法。又四天王與諸天俱。見佛世尊欲詣講經。於上叉手雨諸天華。供養大聖以偈讚曰<p class='lg'>　日月之威曜　　明珠天然暉<br>　佛光悉蔽之　　消滅三惡趣<br>　其明遍佛土　　越須彌鐵圍<br>　悉歸命最勝　　咸各懷踊躍　</p><p>時四天王從諸天人。各以此偈讚世尊已。忻戴無量。時天帝釋與忉利天。見於大聖欲詣大殿。至高座所則施供養。雨諸天香散于佛上。叉手以偈而歎頌曰<p class='lg'>　神足度無極　　顯變化無等<br>　現乎億佛土　　最勝日以出<br>　降伏諸魔界　　普德淨莊嚴<br>　其神足自在　　稽首無等倫　</p><p>忉利諸天偈讚佛已。侍從世尊<p>時須深天王。見佛欲詣宮殿高座。雨於天衣叉手讚佛<p class='lg'>　安住慧無量　　普知眾生性<br>　無著如虛空　　皆遠三世事<br>　一心入諸行　　悉曉群生性<br>　是故可奉敬　　三世悉戴仰　</p><p>時炎天王偈讚佛已。侍從世尊<p>兜率天王與諸天俱。見於世尊欲詣宮殿大高座所。雨天珍寶而供養佛。叉手讚曰<p class='lg'>　宜暢於經誼　　觀如幻野馬<br>　彼則無文字　　何有意心像<br>　興愍哀眾生　　故佛讚尊法<br>　歸知法自然　　勝曉無吾我　</p><p>時兜率天王偈讚佛已。侍從世尊<p>無憍樂天王與諸天俱。見於世尊欲詣宮殿大高座所。雨寶瓔珞供養佛上。叉手讚曰<p class='lg'>　顯示乎法身　　十方如虛空<br>　最勝現色像　　愍哀而開化<br>　宣法無有色　　最勝行普平<br>　禮法自然慧　　明識一切誼　</p><p>無憍樂天以偈歎佛。侍從世尊<p>化自在天與諸天人。見於世尊欲詣宮殿講堂高座。雨天寶珠而供養佛。叉手讚曰<p class='lg'>　禁戒離諸垢　　則立於清淨<br>　勸化其高尊　　定意不可動<br>　智慧無等倫　　如海無瞋恨<br>　已度於終始　　稽首得自在<br>　神聖之足底　　自然立相輪<br>　顯修乎慈哀　　從本此為先<br>　解脫三逕跡　　稽首佛德行<br>　則以悲哀故　　增加以平等<br>　以寂然為華　　解脫成其實<br>　猶如蜂之王　　勸化諸眷屬<br>　安住如蓮華　　以頭腦稽首<br>　善建立禁戒　　住於安諦地<br>　精進之勢力　　超殊無能逮<br>　稽首正品類　　甚尊不可動<br>　愍哀為清淨　　道場成光曜<br>　智慧離垢穢　　威明消闇冥<br>　無數百眾生　　咸共歸稽首<br>　則為無極覺　　頭面禮大聖<br>　其脫門之跡　　音暢於虛空<br>　智慧馳懸遠　　光明照十方<br>　眾生華百千　　令得解開彼<br>　覺了離垢穢　　稽首無所著<br>　察之無等倫　　何能有踰者<br>　求之於十方　　導師不可逮<br>　功勳甚眾多　　一切德備悉<br>　吾今而咨嗟　　其志無飽滿<br>　阿須倫諸龍　　帝主所歸禮<br>　無數諸天人　　僉共歎其德<br>　其所讚名稱　　眾多難思議<br>　舉譽禮世尊　　功勳皆流布　</p><p>化自在天偈讚佛已。侍從世尊<p>於時世尊則以無量佛之境界。感動變化。為百千天人所共咨嗟。詣寶高座。時佛世尊適昇高座。四域宮殿悉知見之。一切三千大千世界。諸在四域皆復如是。悉知見之。於時大聖坐於三千寶護高座師子之床。諸菩薩眾及大弟子亦復次坐。於是大聖有三昧名無蓋法門娛樂。以此定意正受。佛適三昧。聖體諸毛一一毛孔。各出江河沙等光明。威曜盡照東方諸佛世界。靡不周至。南西北方四隅上下。亦復如是。盡照諸界遍無遺漏。所照十方諸佛國土。應時諸土一切地獄。懃苦拷掠悉為休息。畜生解脫。餓鬼得安。時諸眾生諸患消除。不為婬怒愚癡所惑。而無瑕穢苦勞之難。慈心相向共相瞻視。如父如母。如兄如弟。如子如身無異。如來光明照諸菩薩諸菩薩眾承佛威神。光曜之中說此頌曰<p class='lg'>　精進力無量　　廣普無所住<br>　又以精懃力　　越度億載劫<br>　十力功流布　　普達於十方<br>　釋迦文威光　　廣照於一切<br>　其欲求法誼　　故往百千土<br>　禮佛聽尊法　　而至忍世界<br>　其在兜率天　　十方諸菩薩<br>　斯等察此光　　佛演安眾生<br>　魔塵異學眾　　降以精進力<br>　如蓮華出日　　須彌照十方<br>　其身曜無底　　暉普於一切<br>　詣彼聽尊法　　最勝轉法輪<br>　今日無等倫　　班宣無比經<br>　十力愍眾生　　故轉尊法輪<br>　今日眾集會　　廣普難可遇<br>　篤信欲見佛　　今當詣忍土　</p><p>爾時光明普告十方諸佛國土。說斯頌已。動諸佛國安於眾生。燿諸法界淨除一切塵勞之境。滅眾幽冥蔽魔宮殿。與諸菩薩無數眷屬。還迴忍土。在佛頭上忽然不現<p>于時東方無量功德寶福普辭世界。其佛號離垢淨光海華無斷光言王如來。佛土有菩薩。名首藏華諸法自在。彼光所請。與十江河沙等諸菩薩眾會眷屬圍遶。忽沒彼土。須臾之頃至此忍界。詣寶高座住世尊前。稽首足下遶佛萬匝。雨夜光珠眾寶瓔珞供養散佛。以頌讚曰<p class='lg'>　十力功勳髮　　皆達於十方<br>　嗟嘆無等倫　　德祚度彼岸<br>　我等所詣土　　欲聽經法故<br>　一切聞名稱　　釋師子之號<br>　世尊為平等　　離垢光普曜<br>　如諸法無本　　亦無有瞋恨<br>　見危懼眾生　　輒令得解脫<br>　為諸法之王　　如幻師善學　</p><p>時諸菩薩無央數眾。嗟嘆佛已。各神足力悉化作座而坐其上<p>南方佛辯世界。無量德寶辯如來佛土。有菩薩名寶柱。與十江河沙等諸菩薩俱眷屬圍遶。在於彼土忽然不見。須臾之頃至此忍界。詣寶高座住於佛前。以白珠交露覆蓋佛上。稽首足下遶佛萬匝。以頌讚曰<p class='lg'>　世尊悉周匝　　愍雨於眾生<br>　開[<a href='javascript:showpic("../fontimg/041481.gif")'>門@為</a>]光明焰　　以空無吾我<br>　以八平正路　　消竭塵欲淵<br>　寂秘諸樹王　　長育清白林<br>　則以智慧光　　化滅陰冥母<br>　悟久夢眾生　　溺沒終始流<br>　為顯示正路　　消竭恩愛池<br>　令逮清淨眼　　使度如前勝　</p><p>時無數菩薩頌讚佛已。各神足化變作其座皆自處上。於時西方照燿世界。普明如來至真佛土。彼有菩薩名顯音契王。與十江河沙等諸菩薩俱眷屬圍遶。在於彼土忽然不現。須臾之頃至此忍界。詣寶高座住於佛前。雨瑛真珠供養世尊。稽首足下繞佛萬匝。以讚頌曰<p class='lg'>　其聖體之行　　猶如虛空界<br>　所願悉清淨　　劫數無有量<br>　其身淨無垢　　永無有眾漏<br>　能周於十方　　無思議佛土<br>　所講如時雨　　雷震梵妙音<br>　悅可群萌類　　應如志所慕<br>　其心無所行　　亦無有不行<br>　所演暢諸音　　出應眾生心　</p><p>時無數菩薩頌讚佛已。各神足化變作其座皆自處上<p>於時北方眾寶錦界。無量德寶光如來佛土。彼有菩薩號曰海覺。與十江河沙等諸菩薩俱眷屬圍遶。在於彼土忽然不現。須臾之頃至此忍界。詣寶高座住於佛前。稽首足下繞佛萬匝。以頌讚曰<p class='lg'>　體色紫磨金　　覺施以寂然<br>　善照於十方　　快普現其身<br>　其體無儔匹　　眾人若觀察<br>　則滅諸欲塵　　忻豫長安隱<br>　最勝諸學子　　瞻戴世光明<br>　其志咸忻仰　　如須彌頂王<br>　皆諸神足力　　若干種變化<br>　不能見最勝　　頂上之威相　</p><p>時無數菩薩頌讚佛已。各各神足變作其座皆自處其上<p>於時東南方無憂世界。除眾戚冥如來佛土。有菩薩名普曜。與十江河沙等諸菩薩俱眷屬圍遶。在於彼土忽然不現。須臾之頃至此忍界。詣寶高座住於佛前。稽首足下遶佛萬匝。以寶交露供養上佛。以頌讚曰<p class='lg'>　於一毛孔堙@　懷無限佛土<br>　眾生不以患　　國土不迫迮<br>　最勝救濟行　　為諸無眼目<br>　諸佛為最妙　　識勝之光明<br>　以一之剎土　　暢無數佛國<br>　其諸所顯現　　剎土不增減<br>　隨如應方便　　大稱隨時入<br>　普入一切變　　神足所感動　</p><p>時無數菩薩頌讚佛已。各神足變化作其座皆自處上<p>於時西南方善觀世界。大哀觀眾生如來佛土。有菩薩名思於大哀。與十江河沙等諸菩薩俱眷屬圍遶。在於彼土忽然不現。須臾之頃至此忍界。詣寶高座住於佛前。雨妙衣服供養覆佛。稽首足下遶百千匝。以頌讚曰<p class='lg'>　禁戒甚清淨　　人尊如寶珠<br>　長夜自將護　　如犛牛愛尾<br>　見於毀禁者　　加之以愍哀<br>　不自嘆己身　　不呰毀他人<br>　住如須彌山　　意定不可動<br>　智慧如江海　　尊超於神靈<br>　已度一切有　　有為縛刑獄<br>　化億載眾生　　療其塵勞病　</p><p>時無數菩薩頌讚佛已。各神足化變作其座皆自處上<p>於時西北方離暗冥世界。光淨王如來佛土。有菩薩名光曜網。與十江河沙等諸菩薩俱眷屬圍遶。在於彼土忽然不現。須臾之頃至此忍界。詣寶高座住於佛前。以寶瓔珞之具用覆佛上。稽首足下遶百千匝。以頌讚曰<p class='lg'>　身覺了生死　　猶如幻師化<br>　示現所感動　　如幻無所有<br>　假如師幻化　　眾生皆如茲<br>　其界不可動　　眾生無自然<br>　如人臥寐夢　　睹見若干形<br>　寤則無所見　　諸色想無為<br>　聖說法如夢　　有為從念生<br>　見有所退轉　　不退不迴還　</p><p>時無數菩薩頌讚佛已。各神足化變作其座皆自處上<p>於時東北方住淨離垢世界。空城離垢心如來佛土。有菩薩名覺無底離垢。與十江河沙等諸菩薩俱眷屬圍遶。在於彼土忽然不現。須臾之頃至此忍界。詣寶高座住於佛前。以常鼓音交露覆蓋佛上。稽首足下遶百千匝。以頌讚曰。<p class='lg'>　明識深妙法　　等解指自然<br>　省察諸空相　　一切諸所法<br>　普知一切世　　眾生心所趣<br>　其心如虛空　　清淨慧無底<br>　群黎之所行　　三世諸馳逸<br>　一心一時行　　悉知諸所有<br>　無有眾生想　　其心諦離念<br>　已除眾妄想　　善權普平等　</p><p>時無數菩薩頌讚佛已。各神足化變作其座皆自處上<p>於時下方照明世界。深青蓮首如來佛土。有菩薩名曰辯嚴。與十江河沙等諸菩薩俱眷屬圍遶。在於彼土忽然不現。須臾之頃至此忍界。詣寶高座住於佛前。以明珠交露共覆佛上。稽首足下遶百千匝。以頌讚曰<p class='lg'>　如億載佛土　　其中所有塵<br>　安住諸子孫　　來詣於最勝<br>　各欲自啟問　　無數億千劫<br>　則以一文字　　意化於一切<br>　聖慧不可喻　　權智無等倫<br>　總持定無量　　功德無崖底<br>　洪勳無能限　　斑宣無數劫<br>　毛孔所咨嗟　　不可盡究竟　</p><p>時無數菩薩頌讚佛已。各神足化變作其座皆自處上<p>於時上方莊嚴世界。名稱如來佛土。有菩薩名諸法變王。與十江河沙等諸菩薩俱。眷屬圍遶在於彼土忽然不現。須臾之頃至此忍界。詣寶高座住於佛前。一切莊嚴眾寶紫金交露之帳覆蓋佛上。稽首足下繞百千匝。以頌讚曰<p class='lg'>　一切安住業　　今顯無崖底<br>　於心得自在　　導師行亦然<br>　獨諸佛所知　　非眾生所行<br>　如空無邊際　　群庶本如此<br>　其行無儔匹　　今日顯無底<br>　成佛轉法輪　　導師滅度如<br>　猶若有所種　　法不失果實<br>　十方諸最勝　　不可稱限量　</p><p>時無數菩薩頌讚佛已。於佛空中。各神足化變作其座皆自處上<p><b>　　<A NAME="n166"></A>大哀經嘆會品第二</b><p>彼時須臾之間。十方菩薩悉會面現。其菩薩眾不可稱限無能計會。億百千數莫能稱載。光明所勸集於忍界。詣寶高座住世尊前。時佛[<a href='javascript:showpic("../fontimg/049027.gif")'>宴-女+安</a>]然從定意興。其明晃照自然音出。其自然音。普告於三千大千世界。令聞其教。于時佛土信不信者。已為應器比丘比丘尼。童男童女人與非人。天龍鬼神揵沓和阿須倫迦留羅真陀羅摩[<a href='javascript:showpic("../fontimg/023523.gif")'>目*侯</a>]勒。聞佛音詔身心坦然。加敬悚息。承佛威神。自然而有妙寶宮殿。悉共趣之。須臾之間至寶高座。稽首佛足遶聖三匝。各就床榻。又此光音告敕梵天。梵忍天王。梵身天王。梵滿天王。梵度著天王。大梵天王。光曜天。少光天。無量光天。光音天。淨嚴天。少淨天。無量淨天。難還天。淨身天。用果天。無揵天。於是天善施天。善所施天。一善天如眴之頃集寶高座。稽首足下遶佛七匝。不處地上自處其座。於時世尊睹見大眾僉然來會。有神光曜名曰顯現。諸菩薩力眉間演出於此光明。遶諸菩薩七匝竟已。於諸菩薩頂上而沒。時有菩薩名首藏華諸法自在。遇此光曜。應時逮得一切莊嚴定意適三昧已。其寶高座自然為佛。有師子座。高八十億垓百千之尋。妙寶為足眾珍欄楯。妙衣敷上。一切諸華以散其上。悅意諸寶以為嚴飾。一切菩薩睹此緣變斷絕所慕。皆令眾會自睹其明。可悅一切眾生。現其心意所欲求願。尋時皆了無可猶豫。時首藏華諸法自在菩薩。復以劫嘆施諸惡趣三昧正受。別化如來大師子座。庠序安隱。從三昧起恭恪欽敬。叉其十指以頌讚佛<p class='lg'>　其日光明者　　但照世俗耳<br>　天帝威神德　　營從樂忉利<br>　其梵天尊王　　慕戀梵天上<br>　佛之聖威化　　變動界若此<br>　觀察法自由　　自然如虛空<br>　若幻野馬比　　亦如水中月<br>　諸所作所造　　悉為無有主<br>　曉了如誑詐　　見眾生清淨<br>　其心慕於色　　斯色何所在<br>　其心為自然　　所由皆不實<br>　一切雖清淨　　此亦如幻化<br>　其於自然者　　虛偽何有處<br>　能分別本淨　　執御心鮮潔<br>　其境從容來　　彼無有塵欲<br>　思想念諸念　　其心已脫此<br>　則見若干種　　幻化之所為<br>　虛空無所有　　從地而出生<br>　顯示國土地　　若干明珠寶<br>　向者為法王　　建立師子座<br>　當處於此座　　開化億眾生<br>　跱立繒幡蓋　　大幢諸嚴飾<br>　此無所從來　　亦無所越至<br>　若能曉諸法　　無所從來者<br>　便能為眾生　　現諸勝變化<br>　大聖梵音聲　　所演善哉快<br>　為世巨錠燎　　威神德無極<br>　愍傷吾之故　　當昇處高座<br>　講說於經典　　斷生老病死<br>　其清淨眾生　　十方來會此<br>　各各次第坐　　欲聽愍法誼<br>　本所因發舉　　願解於此慧<br>　聖在師子座　　安詳頒宣法　</p><p>於是世尊見首藏華諸法自在菩薩志性清淨。即便處於大清淨法師子之座。尋時講說諸菩薩行。當所立趣。又有經典名無蓋門。淨菩薩道諸佛法力。成就寶身聖明屋宅。於一切法而得自在。入總持中分別解說。剖判入門大神通慧。入於微妙不退轉輪。無能迴還。導御一切諸定意乘。入於一乘無毀法界。說眾生性根原所趣。為之唱導解發諸法。毀壞諸魔入應順法。去諸塵勞六十二見。開化當入柔順之法。令諸愛欲邪見亂律入無礙慧。勸眾德本普無不接。頒宣權慧。皆入一切佛平等聖。悉無陰蔽無處所門。所宣諸法分別如誼。入於諸法。無念不念無應不應覺了深妙十二緣起。聖慧功德乃達魔天。佛身口意皆令莊嚴。所念志趣智慧明達而不可蓋。入乎聖諦開化聲聞。曉心所歸緣覺之律。普得一切諸慧境界諸菩薩律。一切所入於法自在。頒宣如來功勳名稱<p>時佛講說如是比像無極法典。說是語時。教化告敕諸菩薩德。所願至誠悉已具足。示現如來變化感動。解諸眾會狐疑結網。降攝一切諸魔之場。光顯如來訓誨之誼。備佛本業欲使具足。是故世尊。處師子座宣無蓋門。於時寶幢菩薩承佛聖旨用佛莊嚴三昧正受。令普眾會致佛莊嚴。建立威神<p>時名聞力菩薩承佛聖旨用紅蓮華三昧正受建立眾會。一切諸華令成法華。以此眾華散於世尊一切菩薩。三昧時海覺菩薩承佛聖旨以眾香定三昧正受。使諸毛孔建立演出妙味栴檀。四明網菩薩承佛聖旨以光明定三昧正受。令一切光建立眾會。靡不蒙安。五大哀念菩薩承佛聖旨以無眴定三昧正受建立眾會。瞻戴如來目不敢眴。六離垢察無底菩薩承佛聖旨以法悅定三昧正受建立眾會。慕樂正法好法志法樂以法樂。七辯嚴菩薩承佛聖旨以願跡定三昧正受建立眾會。皆令蠲除五蓋之患。八變諸法王菩薩承佛聖旨以無忽忘三昧正受建立眾會。志在佛道慕如來行。九心勇菩薩承佛聖旨建立眾會。使伏諸魔及外怨害。靡不從化。十降諸魔菩薩承佛聖旨以毀魔場三昧正受。適三昧已。應時三千大千世界所有眾魔其數百億及諸魔兵。速疾速疾。各從宮殿忽然不現。詣寶高座住於佛前。稽首足下遶於世尊。無央數匝不可稱計。奇異妙物供養大聖。恭敬悚息一心叉手。勸助天師頒宣經典。唯願以時開化說教。吾身今日降魔菩薩威神所建。故來勸助。唯天中天。吾當放捨所作魔事不亂眾生。今以法故來至於斯。由是大聖當察吾身志操所趣。於時世尊察魔心念讚曰。善哉善哉。諸仁者等。汝黨乃能放捨魔事。勸助如來令說經法。緣是之故。汝等之身因此獲報皆當越度一切魔業。所以者何。猶百千歲屋室闇冥一燈入中尋即消昧。如是諸人於百千劫興發塵勞闇冥之欲。一善本心力之所變。消滅眾患令無有餘。譬如諸人一日之宮一月之殿。一大寶珠。一一各出光明之曜消除眾冥。如是諸人一心善本觀其修行。而念應順。皆除一切無明眾冥六十二見九十六逕眾患之難。以是之故。今日諸仁來覲如來加復勸助。因此德本。稍漸蠲除一切無慧愚癡之冥。當獲無極導法之門<p class='juan'>
大哀經卷第一</p>
</body></html>
