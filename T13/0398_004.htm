<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
大哀經卷第四</p>
<p><span class='byline'>　　　　西晉月氏三藏竺法護譯</span><br><p><b>　　<A NAME="n178"></A>了三世品第十一</b><p>佛復告族姓子。如來別知當來過去今現在諸所行業所在因緣處所報應。云何別知。於是如來悉解過去所可作者。諸善報應若不善事。當來所作善不善事。報應之方。現在所作亦復如是。當來之世。兩當所作殃舋功德。當悉分野如來悉知。當來所作與眾殊特。當來所作方損耗者。當來所作有增益者。如來悉知。假使現在所立造業而有增益。於當來世而復損耗。如來悉知。設於現業如有損耗。復於當來亦復折減。如來悉知。若於現在有所增益。於當來事亦復增益。如來悉知。若於過去修習瑕疵卑賤之業。於當來世又習微妙正士之業。如來悉知。其所行者。因薄少功報以大德。或行大業殊異之德。致超異功不可稱載。或以聲聞之故而有施與。或緣覺故。或佛道故。因其施與。如來悉知。若於現在所遭苦痛若過安隱。若現作安或現得苦。或現在作惡。尋遭惱患。或現作惡未來致樂。或現作善輒獲安報。如來悉知。一切眾生過去當來今現在。罪福因緣所致報應。此皆如審而無有異。罪福之應亦無殊別。如來悉知。以知之故。則為如本而為說法。是為如來第二之業。佛於是頌曰<p class='lg'>　如來曉因緣　　明眼別報應<br>　三世無罣礙　　知眾生所行<br>　因當報安樂　　福趣天世人<br>　緣其致苦患　　安住悉知之<br>　善惡所造業　　因獲其果實<br>　安住亦了此　　如明珠在掌<br>　或為少事業　　所獲無限量<br>　是廣若薄淺　　佛悉知本末<br>　或為聲聞施　　若住緣覺乘<br>　立於最勝業　　安住悉知之<br>　所因造苦行　　或復成安樂<br>　從樂而獲苦　　因復住於業<br>　或復苦惡行　　反成住於樂<br>　或有行善惡　　報以苦勝患<br>　或從苦致苦　　從樂而作樂<br>　罪福為自然　　佛悉知報應<br>　三世所展轉　　眾生因緣報<br>　佛了以聖慧　　不虛無有異　</p><p><b>　　<A NAME="n179"></A>大哀經了眾生所品第十二</b><p>佛告族姓子。如來曉於眾生他人異種所好不同志學各異。於脫未了悉知如審。云何知之。或時有人住於貪欲志好恚脫。或復有人住於瞋恚因貪欲脫。或復有人住於愚戇信欲恚脫。如來悉知。或復有人住於善德好不善脫。或復有人住於不善志信善道。如來悉知。或復有人。專精下劣信微妙脫。如來悉知或復有人。專精微妙志好解脫。或復志好專精下劣。住於殊特超異之誼。或復住在殊特專精。墮在下劣所可好信。永在邪業不決了界。或復信樂在不決定成於正業。或有好樂向正定門而得解脫。如來悉知。或有信樂當度欲界。或因信樂得度色界。或有好信超于三界。或從信喜耗減緣致殊特。或好殊特致於損耗。如來悉知。所可生處其色若干。財業各異所受不同。所信樂致頂相。或得住限。如來悉知。如其心所知輒為說法令斯得解。是為如來第三之業。佛於是頌曰<p class='lg'>　世間志不同　　意所好各異<br>　志操不可限　　佛悉知無際<br>　佛知志所趣　　或之於信樂<br>　住欲瞋恚貪　　或住怒愚戇<br>　或住癡而欲　　住於善不善<br>　所行特不特　　安住悉知之<br>　因下劣微妙　　志性好幽玄<br>　或從殊異業　　專精信解脫<br>　或從信下劣　　因致上微妙<br>　或從超殊行　　便獲下勝智<br>　猶邪不決了　　從不了正受<br>　好信度三界　　佛知志所樂<br>　所生色若干　　其在中各異<br>　從頂異發相　　因信得解脫<br>　三界諸眾生　　佛悉知說法<br>　隨其應得受　　是為十力業　</p><p><b>　　<A NAME="n180"></A>大哀經號眾種類品第十三</b><p>佛告族姓子。如來悉知世間眾類若干種形不可計身。云何知之。其身所為積於罪舋。如來悉知。若以其身積累功德。如來悉知。若以其身種于穢惡。致無擁護不獲濟界。如來悉知。又如來者悉知境界眼界色界眼色識界。了其本末根源所起。云何知之。其內則空於外亦空。內外亦空。耳鼻口身意亦復如是。意法識一切諸界。了其本末所從出也。云何知之。內空外空內外皆空。地種水種火種風種亦復悉空。云何知之。了如虛空是故知之。亦知欲界色界及無色界。云何知之。知從想念而致注此有為界無為界。知有為界無行為想。知無為界不以非行而造想矣。知塵勞界因從客塵致欲之相。知瞋恨界其本清淨鮮潔為相。知於行界從不順念無明為相。知泥洹界因從順念顯明為相。世間眾人身所猗界。為如是也。所可住界所催迫。因界現儀。專精其界。從志性界。因界而住。由界而生。如來悉知。隨其所知而應說法。是為第四之業。佛於是頌曰<p class='lg'>　其人中師子　　皆曉了諸界<br>　於斯世間人　　從身之所行<br>　其界所興起　　廣普不可限<br>　安住一切智　　根源所從出<br>　罪福所從生　　諸身所因出<br>　由緣所可歸　　及身之所生<br>　由是界所立　　因得脫諸種<br>　咸知如是身　　最勝為大聖<br>　眼種亦如是　　色種并意種<br>　最勝悉知空　　本淨無憂慼<br>　耳鼻亦如斯　　舌種及身界<br>　其意法諸種　　當知悉為空<br>　地水火風種　　此諸界適等<br>　其人中師子　　等解如虛空<br>　欲界亦如此　　色無色界然<br>　別知是諸界　　因思想成立<br>　佛知因客相　　起欲為自然<br>　安住解瞋恚　　亦復為本淨<br>　分別覺於此　　諸行及無行<br>　又復計泥洹　　則無有三想<br>　所因界出相　　猶從不解明<br>　一切所因出　　如巧師合散<br>　是世身無數　　其形為若干<br>　佛僉曉了知　　不自念我知<br>　猶如於虛空　　十方無邊際<br>　其人中師子　　普知諸境界<br>　彼最勝聖慧　　極上無崖底<br>　眾人所不及　　不能知涯際<br>　是為第四誼　　聖人離垢穢<br>　善明識諸界　　因開化眾生<br>　以律啟悟意　　所作罪福業<br>　不復起瞋恚　　其志悉有別　</p><p><b>　　<A NAME="n181"></A>大哀經曉眾生根本品第十四</b><p>佛告族姓子。如來悉能曉了他人眾生諸根精進。云何曉了。知於眾生軟劣根者若中間。亦復有人諸根通利。若殊特根若下劣根。所因其根緣猗思想。其根本際而興情故。從瞋恚際起愚癡原。如來皆知諸根想念為何等類。雜碎之穢起婬怒癡。如來至真。亦悉知此諸根想念為何等類。其婬怒癡因緣諸根。而有所為。從不善緣而有此根。或從無智而有此根。或從諸念而有此根。如來悉知。又復如來知眼諸根。耳鼻身口意亦復如是。男根女根。命根樂根。苦根歡根。恐根觀根。信根進根。意根定根。慧根無異根。所當知根悉知此根。其根所由眼根因緣。耳根所住。鼻口身諸所根本。有所立處如來悉知。因耳之緣而有鼻根之所立處。從鼻因緣有立舌根。從舌因緣而立身根。從身因緣立於眼根。如來悉知。何所眾生因從施根而致應戒。如來悉知。此等諸根增減進退。各為分別演布施事。或有眾生因從戒根而行布施應戒。如來則為演戒本末。或有眾生從忍辱根而應精進。如來即為演忍本末。或有眾生從精進根而應忍辱。如來則為演其精進之本末也。或有眾生因一心根而應智慧。如來則為分別禪思。或有眾生從智慧根而應一心。如來則為分別解說諸根增減進退之原。宣暢智慧根力覺意。八由正路三十七品。亦復如是。具足周審演其本末靡不究暢。各為一切而令判了。或有眾生從聲聞根學緣覺乘。如來知根演聲聞乘。或復有人從緣覺根學聲聞乘。佛知此等諸根所趣。則為解說緣覺之乘。或有眾生從大乘根學於聲聞緣覺之乘。如來悉知此等諸根之所歸趣。而為斑宣大乘之業。或有眾生各緣異根而學大乘。如來悉知此等諸根各各別異。則為解說。無修行根眾生之徒。不能修根不應法器。如來見此不應器者。因令學觀。或人修學根順應器。如來睹之懷來應器。則以慇懃為說經道。如是族姓子。如來悉知。一切眾生他人身根及其異身。諸根所趣所念不同識其本末。若不念者。曉知諸根從其比類。知諸人根志操所應因緣所為而可化者。方便從誼坐起經行進退之誼。咸達其根。如來悉暢靡所不通而為宣經。是為如來第五之業。佛於是頌曰<p class='lg'>　知根廣無極　　了眾生志性<br>　其根為何類　　最勝悉知行<br>　下劣中上妙　　諸根佛所知<br>　無等倫如是　　從所應解意<br>　其際欲惡塵　　其根若薄尟<br>　若復性卒暴　　假使懷麤獷<br>　勝知之何因　　曉了其本末<br>　其不善無別　　所依當解脫<br>　從眼意男女　　亦復曉眼根<br>　苦樂及歡悅　　何從致憂惱<br>　所因觀義道　　精進意慧定<br>　及知他餘事　　意勇復如是<br>　眼因緣耳處　　成致鼻耳舌<br>　因身至因緣　　得興立眼耳<br>　施根志戒禁　　為說布施事<br>　戒根學布施　　為說戒法誼<br>　忍根現精進　　為演忍辱事<br>　精進現忍辱　　為宣精進事<br>　從智根致禪　　為人說智慧<br>　從精進致忍　　為人說勤力<br>　從禪根致慧　　為人說禪思<br>　從慧根致禪　　為人說聖智<br>　其聲聞乘根　　而至於緣覺<br>　最勝演聲聞　　為捨緣覺義<br>　若志緣覺行　　學習聲聞行<br>　佛便捨聲聞　　為講緣覺事<br>　其根在尊業　　斯人學下劣<br>　佛說度無極　　分別捨緣覺<br>　見處處有行　　勝觀為分別<br>　降以純熟根　　十力為解說<br>　眾人以何緣　　諸根所應行<br>　知其志性趣　　報應之所為<br>　從其盡諸根　　如坐成實本<br>　自以智慧明　　是世尊分別　</p><p><b>　　<A NAME="n182"></A>大哀經普遊品第十五</b><p>佛復告族姓子。如來皆知。普由一切靡所不達。密如有知。云何知之。眾生必救於真諦界。知眾生界或在邪業矣。悉復分別此群生界。必定不定處於邪事報應之力。彼亦如是。其眾生界必在決定。前世宿命報應之果致此功勳。明識精勤諸根通利應當被訓。如來則為廣說經典。此等之類。於賢聖說當為應器。如來則觀宿本緣跡。尋為如應為演經道。眾生之界在不決定。存因緣力為教授相。宜以戒度尋為訓誨。如應禁戒不得解脫。不致濟度。如來則為誘入無本。因緣報應病與藥。若從如來聽聞經典。奉順道教便致德果。諸佛世尊由此等故興出世間。眾生沒溺永在邪業未立德本。意劣弱顏不為應器。如來至真為講經道。其不應器令得解脫如來睹此不應器者觀察護之。以是之故菩薩大士被弘誓鎧而救濟之。又復如來則以三事了貪欲者。世尊。或以貪欲人故而興出矣。又以貪欲而見繫縛。欲令出家故興出矣。或以宿命貪吝緣故。而為興出。又知瞋恚復有三事。或以瞋恚而見繫縛。思想之故。故興出世。或有所願不具足故。故興出世。或有宿世陰蓋所纏故。故興出世知其愚戇當有三事。或有愚戇行無明事。或有貪見身故。或有沈吟之故。如來悉知。又如來知則以苦行了本神通。諸根明者因從苦行加痛致神通。懦劣根者。以安隱行速成神通。根通利者。以勤苦行成神通定。懦劣根者。亦因加痛而致神通。以捨因緣行於調和。了別神通。不信於道而不休息。當本加杖令成神通。佛悉知之。心性不和其行促暴。知疾可化令致神通。使無暗冥而歡喜悅。或有行者。因集道力使具足成。如來所知不復勤學。或有所行從修道力而具足成。不因集力。或有所行。不因集力不行道力。而具足成。或有所行從合集力。亦行道力而具足成。如來悉知。或有所行志性和雅其行不應。如來悉知。或有所行應機成就性不和雅。或有所行性不和雅所行不成。或有所行志性和雅所應成就。如來悉知。或有所行其身清淨心口不淨。或有所行口言清淨身心不淨。或有所行身口心淨。或有所行其身口心俱不清淨。如來悉知。如是之類所可行者。因緣報應所可依倚所從出生一切眾生之所行者。如來悉知。慧無損耗普達悉見是為如來第六之業。佛於是頌曰<p class='lg'>　其有因行者　　如往悉知之<br>　決定之種類　　識別眾生界<br>　其不決定者　　所行動虛偽<br>　不應器如是　　隨邪見之業<br>　其貪欲行者　　則有三因緣<br>　瞋恚行復三　　愚戇亦如是<br>　斯塵欲之界　　無量雜種類<br>　世尊悉知之　　所行因緣應<br>　所行勤苦事　　謂意聰達者<br>　其懦劣之根　　亦復當如是<br>　諸根通利者　　因行安隱來<br>　世吼悉護知　　如是等無異<br>　而行調和者　　而住寂清淨<br>　則以因此故　　速得致清淨<br>　亦疾成其行　　究竟道調和<br>　亦復加疾使　　寂然尋歡悅<br>　合集諸所行　　積累其功德<br>　或不以行道　　而達於道慧<br>　或有從行道　　而獲於成就<br>　俱知其二事　　從殊特行成<br>　或有修行者　　志性而和調<br>　或有應所行　　而不順應行<br>　有大人之行　　兩事俱清淨<br>　佛普見一切　　無所不曉了<br>　或有人作行　　其身修清淨<br>　其所言心念　　而不能清淨<br>　或復有修己　　身口行清淨<br>　其心之所為　　未曾行清淨<br>　或有在世間　　身口心清淨<br>　眾生之所行　　佛皆見普達<br>　或有能成就　　或不能究竟<br>　是為安住佛　　第六所了業　</p><p><b>　　<A NAME="n183"></A>大哀經一心定意品第十六</b><p>佛復告族姓子。如來至真。知其一心脫門定意正受之業。塵勞瞋恚之所從發。審如有知。云何知之。眾生塵欲之所繫縛。所因報應而致此緣。當復何緣而致清淨。如來悉知。何謂緣報。何謂事業。從不慎念而致緣報。從無明事眾生之類而致欲塵。從無明事而致行矣。從行致識。從識致名色。從名色致六入。從六入致所更。從更致痛。從痛致愛。從愛致受。從受致有。從有致生。從生致老。從老致塵欲。為報應因致事業。因見致愛。從結愛處。是為緣報。是為事業。緣致愛欲塵勞之縛。彼復何謂緣報。云何事業令其眾生致於清淨。有二報應及十二事。眾生因此而致清淨。何謂為二。一曰因從他人聞柔順誼。二曰內自己身如應念法。復有二事而致清淨。一曰而一其心專志學問心不憒亂。二曰曉了方便寂然之誼觀察其源。復有二事而致清淨。一曰知無所來發動所起。二曰知無有來亦無所至。復有二事而致清淨。一曰觀無所生本無處所。二曰致於滅度[<a href='javascript:showpic("../fontimg/000262.gif")'>一/旦</a>]然寂靜。復有二事而致清淨。一曰其行成就無有不辦。二曰明慧之事造其正證。復有二事而致清淨。一曰志修道法順入脫門。二曰其本清淨至度知見。復有二事而致清淨。一曰至滅盡慧而無所著。二曰無所生慧常無所猗。復有二事而致清淨。一曰則以至誠而致道德。二曰常以審實獲於成就。是二報應及二業清淨眾生。如來悉知。又塵勞結方便無量。清淨方便亦復無限。又其塵勞而致清淨。便近成就因審觀故。又淨方便。隨塵勞行而漸近法。攝其慢者。如來聖慧悉達知此拔其因緣。此族姓子。如來之慧寂然於欲澹泊。諸惡不善之法。興行俱念忽靜安隱。行第一禪以能一心。住寂滅界靜然正受。從第一禪起修八解門反覆逆順而修正受。所見皆知三昧正受。顯示平等又現定意。如來三昧無所畏難無能壞者。如來三昧無有因緣不從方便。如來常定一心不忘。於諸三昧最為上尊。常住一定普見一切三昧正受。其心不退未嘗增減。其所顯現無有不定。如來三昧初無所生。無能觀察。聲聞緣覺所不能及。過諸菩薩及正真覺。如來三昧無能越者。卓然殊絕巍巍無量。一切眾生所不能知。如來之慧[<a href='javascript:showpic("../fontimg/000262.gif")'>一/旦</a>]然無際。無窮無極無可為喻。以權方便開化聲聞令得定意。如來悉知。了諸緣覺菩薩行事。隨其應時而教誨之。是為如來第七之業。佛於是頌曰<p class='lg'>　眾生因緣事　　其塵勞愛欲<br>　自在悉知之　　其慧無崖底<br>　如其行清淨　　及復不清淨<br>　佛大慧自在　　悉能曉了此<br>　不慎念報應　　因緣生明慧<br>　事業無明行　　及其所造作<br>　識名色如是　　其本情六根<br>　世尊悉達之　　因緣所事業<br>　其緣勞塵欲　　所貪諸所作<br>　睹見其因緣　　事業於欲行<br>　思想所縛結　　因是為緣起<br>　眾人所住處　　從是致因緣<br>　眾人所誓願　　則有二因緣<br>　因從人聽者　　慎省受其言<br>　內已如應念　　觀諸法悉空<br>　彼人致解脫　　生死之江海<br>　寂然而觀察　　精勤蠲除二<br>　思惟而睹之　　無來無有去<br>　稱量省其源　　無生亦無終<br>　彼寂滅入道　　爾乃為清淨<br>　常住於正行　　慧者修行三<br>　其無放逸者　　遵崇三脫門<br>　成於滅盡慧　　至誠逮無生<br>　是緣報事業　　清淨興上願<br>　最勝一心知　　常三昧正受<br>　逮成於寂滅　　意勇復起立<br>　觀察而思惟　　一切諸逆順<br>　其佛大法王　　八解門正受<br>　則以一定意　　致無量億定<br>　無等倫悉見　　其行而普平<br>　其心定所行　　道法無窮極<br>　由是之行故　　勝心無所定<br>　若聲聞緣覺　　定意亦如是<br>　諸菩薩若茲　　若干種定意<br>　安住之意定　　皆超越其上<br>　如來所修業　　隨時慧教化　</p><p class='juan'>
大哀經卷第四</p>
</body></html>
