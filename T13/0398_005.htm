<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
大哀經卷第五</p>
<p><span class='byline'>　　　　西晉月氏三藏竺法護譯</span><br><p><b>　　<A NAME="n185"></A>知眾生本行品第十七</b><p>佛告族姓子。如來見已及他眾生。知於往古不可稱計本所行業。一世十世百世千世百千世無數世不可計載。百千億世天地成敗劫立劫盡。亦不可計無能限量天地及劫之反數也。而悉知之靡不徹了。本於某處名字種姓。居止飲食顏色形容壽命長短。所更苦樂善惡之事。於某處沒生於某處。於某處沒復生彼處。言語學問音辭章句。而悉說之。己身本末一切眾生。皆以了了為眾生講。如來咸知。眾生因所從來本末根源。所更苦樂隨其應時。察其本末而為說法。識其過去心所執懷心所抱緣使其罣礙。或無朽廢所因興緣。本為何從而有是心。如來皆知。其一人心所行如是。因其行而起陰蔽。如來能悉頒宣無數琲e沙劫所行本末。亦復觀察一切十方眾生心之本末等無差特。說其本際當來亦然。心之所緣如來所睹。而演本無有過於此而無窮極。是為如來知其往古過去眾生之心不可思議不可稱量。佛之聖智不可稱計。如來察於眾生之行。心懷恐懼擾擾不安。周旋生死。某在某處。某從某來。本殖德本志在佛道。或為聲聞緣覺之乘。緣其種德承佛聖慧。悉識念之。是為如來而知眾人所殖德本因緣之報。應其根源而為說法。而令聽者立不退轉。各從本行心所信樂。使得其所。是為如來第八之業。佛於是頌曰<p class='lg'>　其劫之數　　無底億垓　　世之錠燎<br>　悉識往古　　又察己身　　及知眾生<br>　所觀了了　　如掌中珠　　名字種姓<br>　顏像亦然　　住此終沒　　所周旋處<br>　因何所緣　　而受其身　　其平等乘<br>　演說彼法　　其有過去　　無量無底<br>　眾人之心　　所想念法　　所可由從<br>　而其發心　　最勝大慧　　而皆知之<br>　其中間心　　從古過去　　因人所行<br>　安住悉知　　琲e沙劫　　稱量本末<br>　諮嗟講說　　不得涯底　　當來無底<br>　本際之源　　而為頒宣　　往古所行<br>　其無儔疋　　慧不可盡　　世尊如是<br>　聖慧如海　　若有眾生　　立德求佛<br>　設於過去　　奉敬最勝　　住佛神足<br>　力無所畏　　悉念於此　　前世所作<br>　世尊皆知　　眾生所念　　如其往本<br>　所種眾德　　悉識於此　　住三乘者<br>　成不退轉　　解脫淨道　　安住別識<br>　過世善行　　一切眾生　　無能思議<br>　是為大聖　　第八之業　　以化眾生<br>　所度無底　</p><p><b>　　<A NAME="n186"></A>徹視品第十八</b><p>佛告族姓子。如來至真。以淨天眼過於凡俗。皆見眾生生者死者微妙瑕穢善惡禍福好顏醜姿趣安趣苦。如其眾生所興禍福報應之果。如其本末悉知斯實。其人如是。身行惡口言惡心念毒害。謗毀賢聖墜于邪見。以此邪見所行事業。壽盡身壞墮於惡趣危害地獄苦惱之中。於是民人其身行善。發口言善。心所念善。不謗賢聖隨其正見。則因正見所行快事。壽盡身散。便趣安處快樂世生。如來於彼則以天眼。如其方面觀諸佛土。等如空界無邊無際。思其法界而不可得。亦無所著。超過一切諸所句跡。其有眾生受形類者。敢有現世皆見終沒而復生者。其諸佛土今現在者。皆見有外散壞合成。又復所現諸菩薩眾。悉復睹此盡終沒。來就其生而復出家。或復所現坐於樹下。成最正覺轉于法輪。捨其壽命而取滅度。聲聞解脫滅度。皆復見此緣覺之法。顯示神足而為眾生作祐。或有眾生形不現者。外道異學五通仙人明所不睹。聲聞緣覺及諸菩薩所不能逮。如來至真。則以天眼悉睹此類。如來見於眾生所有微神。根如車輪多於三千大千世界。其不現者不可稱載。眾生之界如是無量。浩浩昊昊無有崖底。如來天眼巍巍如茲。悉睹一切諸佛國土眾生種類本末源界。何許眾生。佛所應化而隨律者。從其人本修行佛戒。尋立其前便化其人。餘人在邊猶不見知。是為如來第九之業。佛於是頌曰<p class='lg'>　如來之天眼　　清淨無垢穢<br>　嚴治無量劫　　功德威神聖<br>　睹見於十方　　諸佛土眾相<br>　所有及與無　　諸所可興衰<br>　彼所有眾生　　有色并無色<br>　歸於善惡趣　　生上下中間<br>　退沒來受胎　　行惡墮苦惱<br>　積德則安樂　　最勝悉知此<br>　其諸菩薩眾　　一切諸佛土<br>　遊步所作行　　出生棄家去<br>　若在佛樹下　　降伏魔官屬<br>　諸佛皆知此　　天眼悉睹之<br>　若佛為法王　　逮上最正覺<br>　所可轉法輪　　度脫諸天人<br>　為作尊佛事　　或復放壽命<br>　若復現滅度　　佛亦悉睹彼<br>　其聽導師法　　思惟而修行<br>　致尊清淨業　　興立無惱熱<br>　自聞於經道　　毀呰於生死<br>　已度至彼岸　　最勝悉見之<br>　其外道聲聞　　緣覺及菩薩<br>　天眼之所睹　　不究見生界<br>　如來之天眼　　清淨無垢穢<br>　普見於眾生　　微妙身神處<br>　所現如車輪　　眾生細妙身<br>　多於三千界　　諸天人民形<br>　生死若干種　　眾生界如此<br>　悉知天人想　　普為現佛道<br>　如來所開化　　眾生根通利<br>　世雄在前住　　為說尊上法<br>　餘人在其邊　　不見如來化<br>　是為導師業　　天眼之勢力　</p><p><b>　　<A NAME="n187"></A>大哀經諸漏盡品第十九</b><p>佛復告族姓子。如來至真。皆盡諸漏以無漏心而修解脫。以智慧度已證神通而尊其行。生死已斷建立梵行。所作已辦知名色源。如來於彼以無漏慧。清淨無垢鮮潔顯曜。蠲除一切諸所止處罣礙之蔽。諸聲聞眾諸漏所盡。而有限礙未至止處。其緣覺者所盡諸漏。若有限礙於大哀行而無辯才。如來至真。所盡諸漏眾行普會而悉備足。皆除一切諸所止處執懷大哀辯才勇猛而無所畏。威神巍巍無能諦察。一切世人所不能逮。一心一時而僉平等。如來至真。亦無罪業罣礙止處。威儀禮節亦無缺漏。猶如虛空而本清淨。一切諸魔及諸外道所不能當。功德名稱。是為如來諸漏盡慧。不與一切塵欲罣礙而俱合同。是無漏慧住於堅固。為諸塵漏眾生之類。講無漏法。除諸所著而說經典。從不誠思而出生矣。眾生由此而成眾漏則受陰入。以故汝等觀察而審。如來則為興喻示本。而現其前如應說法。令知塵欲虛偽無實。使知如審以了真諦無受法者。是族姓子。如來至真第十之業。佛於是頌曰<p class='lg'>　其導師者　　為無漏慧　　明闡廣普<br>　清淨無量　　所以十方　　以勢超殊<br>　堪任於此　　篤信遵道　　諸漏盡慧<br>　謂聲聞眾　　不除止處　　縛在罣礙<br>　人中之上　　為眾導師　　已除止處<br>　獨無限礙　　其得緣覺　　亦復如是<br>　無有大哀　　及與辯才　　有佛世尊<br>　諸漏已盡　　以無盡慈　　辯才無量<br>　清淨尊人　　住無盡慧　　知其眾人<br>　諸漏所因　　緣其好此　　而與眾生<br>　不能曉了　　其應真跡　　最勝則為<br>　愍哀此三　　講無常法　　苦空非身<br>　今此諸法　　本從無出　　了是若干<br>　致尊佛道　　亦無有人　　及與壽命<br>　號名為人　　所作亦然　　一切眾生<br>　猗此若干　　世尊興愍　　故說解脫<br>　又其安住　　不以懈惓　　亦復未曾<br>　減損佛智　　以故最勝　　常懷慇懃<br>　心睄朱芊@　頒宣經道　　佛業如是<br>　倫匹若茲　　是為十方　　降伏外道<br>　十力所住　　建立勢強　　轉無稱量<br>　殊勝法輪　</p><p><b>　　<A NAME="n188"></A>大哀經四無畏品第二十</b><p>佛告族姓子。如來至真。有四無畏諦住勇猛所作業者。吾為至真平等之覺。自了如此。諸天世人沙門梵志魔王釋梵。不能障塞如來之法。言不曉了。成最正覺未之有也。何故如來名等正覺。了一切法悉為平等無有偏黨。其凡夫法及與佛法。則悉平等故成正覺。其所學法及不學法緣覺之法。與菩薩法。至諸佛法悉亦等之。故曰正覺。其計世俗及於度世。有罪無罪有漏無漏。有為無為。有數無數。此二諸法亦悉等之。故成正覺。彼何故等以空故等。故曰為等。諸見自然以無想等。想自然故。以無願等。三界自然故。以無想等。所想自然故。以無行等。行自然故。以無起等。所起自然故。以無依等。所依自然故。能如審等。三世自然故。以慧等。無明恩愛自然之故。以泥洹等。生死自然故。又族姓子。如來至真。於一切法如是平等。故成正覺。是故名曰平等正覺。如其如來曉了諸法成最正覺。如是建立住於大哀。便為眾生。若干方便種種因緣。各為如應而分別說。則歸命法因法而生。尋時滅盡苦惱之源。其此非師自稱為師。不尊稱尊。未成正覺自謂正覺。是故如來於此儔類獨無所畏。超絕無侶而無倫匹。是為如來十一之業。佛於是頌曰<p class='lg'>　於諸法平等　　由已成正覺<br>　是故平等覺　　如來而普現<br>　其凡夫之法　　佛法則亦等<br>　所學不學法　　及諸緣覺乘<br>　諸有世俗法　　及與度世法<br>　諸善不善行　　泥洹一等類<br>　解空及無相　　棄捐於諸願<br>　無生無所行　　等見於此事<br>　等明如是業　　所說亦如茲<br>　因此度眾生　　是為大仙法　</p><p>佛復告族姓子。如來自知諸漏已盡。彼諸天人天上世間。無能譏謗如來至真敢言諸漏不盡者。所謂如來諸漏盡者。如來已脫愛欲之源。心解諸欲無所罣礙。又佛心者已度諸漏。蠲除一切塵勞之行無所罣礙。是故名曰如來至真。諸漏已盡故顯現世。以賢聖慧第一真諦。無敢當前能遮蔽法雨。當令除滅穢修之行使其造證。以故曰盡。無有不盡。未曾生盡。以此名為盡。如來所盡。謂真諦者無所復盡。已無所盡此則無為。其已無為彼則無受。無在不在。此無處所。是謂興立。成諸如來住無所生。是諸法住如法界住。此為應慧。如是應者。則無所應亦不滅度亦無所成。如是像法則不可得。諸漏形色亦不除漏。如來大哀住權方便。皆為眾生而演經典使除諸漏。是為如來十二之業。佛於是頌曰<p class='lg'>　最勝已盡諸漏欲　　未曾復有貪罣礙<br>　人尊皆脫諸生死　　已斷瑕穢無有餘<br>　安住皆棄諸無明　　未曾可得愚癡冥<br>　人中師子諸餘見　　是故無礙無欲塵<br>　安住所說隨其時　　皆盡諸漏無死生<br>　究察諸法無所有　　豈能使盡復令長<br>　其所盡者無伴黨　　若已盡者假名盡<br>　其有盡者二有為　　計彼又無於三相<br>　住於此界無取作　　佛以聖慧度彼岸<br>　曉了是以應說法　　是為安住十二法　</p><p>佛復告族姓子。如來悉了蔽礙塵欲諸罣惑法而無罣礙。天上世間諸天人民。無能堪任毀於如來言不應法。於彼何謂廢退於法。又有一事令法廢退。何言毀於如來為不為一。謂心憒亂不能專精。復有二法。一曰不慚。二曰無愧。復有三法。一曰身行惡行。二曰口出麤辭。三曰意念毒害。復有四法。二行於四至不可至。一曰[<a href='javascript:showpic("../fontimg/011460.gif")'>怡-台+龍</a>]悷。二曰瞋恚。三曰觸忌。四曰愚癡。復有五法。一曰殺生。二曰盜竊。三曰貪婬。四曰妄言。五曰醉酒。復有六法。一曰無恭恪心。二曰祕惜經典。三曰輕毀禁戒。四曰不隨定意。五曰不懷法念。六曰憍慢法師。復有七法。一曰自大。二曰甚慢。三曰重慢。四曰是我。五曰邪慢。六曰過諸貢高。七曰無能及我。復有八法。一曰邪見。二曰邪念。三曰邪言。四曰邪業。五曰邪活。六曰邪便。七曰邪意。八曰邪定。復有九法。謂九害惱。一曰我所敬者而輕蔑之。二曰今現輕蔑。三曰將來黨侵。四曰我所憎者而敬愛之。五曰今現欽敬。六曰將來欽敬。七曰曾侵毀我。八曰今現侵我。九曰將來侵我。緣是之故起惱害心。復有十法。謂十惡業。一曰殺生。二曰盜竊。三曰婬劮。四曰妄言。五曰兩舌。六曰惡口。七曰綺語。八曰無明。九曰鬥諍。十曰邪見。是為所行從不順念。見應順法而不愛樂。墮於顛倒立在陰蓋。依倚邪見恩愛之弊。則失正法違遠妨廢。身口心行如來悉知。如其所知知諸蔽礙。所說如審。如是法者致於蔽礙。當除此法。已能除去故為說法。令諸眾生去諸陰蓋超然則出。是為如來十三之業。佛於是頌曰<p class='lg'>　諸最勝曉了法　　其習此不得脫<br>　著心懷不能捨　　謂不知羞慚者<br>　身口意亦如是　　初未能將護斯<br>　貪瞋恚癡恐懼　　犯殺生偷竊人<br>　犯人妻妄語醉　　六失行七憍慢<br>　說於八邪脫門　　皆妨廢解脫跡<br>　若不能制其意　　乃及十不善句<br>　由不捨不順念　　是等類未解脫<br>　見隨逐顛倒著　　而依猗放逸誼<br>　不當習如是法　　可成茲人中尊　</p><p>佛復告族姓子。如來曉了賢聖所行。尋造平等盡苦惱。眾生習善因是得生。若造平等便滅患害。假使諸天世間人民。不能障蔽如來正法。謂於至尊。不應眾聖之所宗奉不任大道。佛永無畏。何謂所宗。謂一乘道淨眾生。有二法。一曰寂然。二曰所願。復有三法。一曰空。二曰無想。三曰無願。復有四法。謂四意止。一曰身意。二曰痛痒意。三曰思想意。四曰法意。復有五法。一曰信根。二曰精進根。三曰意根。四曰定根。五曰智根。復有六法。一曰念佛。二曰念法。三曰念眾。四曰念施。五曰念戒。六曰念天。復有七應法。一曰意覺意。二曰法覺意。三曰精進覺意。四曰歡悅覺意。五曰信覺意。六曰定覺意。七曰護覺意。復有八應法。一曰正見。二曰正念。三曰正言。四曰正業。五曰正活。六曰正便。七曰正意。八曰正定。復有九應法。一曰第一禪。二曰第二禪。三曰第三禪。四曰第四禪。五曰虛空慧正受。六曰以慧正受。七曰不用慧正受。八曰有想無想而為正受。九曰滅於一切諸痛思想正受。復有十應法。一曰離殺生。二曰離盜竊。三曰離貪婬。四曰離妄言。五曰離兩舌。六曰離惡口。七曰離詈罵。八曰離綺語。九曰離瞋恚。十曰無邪見住於正業。是謂應行。離於所生。是為諸善三十七品。合集戒品成於定品合於慧品究竟解品。通達度知見品成賢聖諦離於所生。復次所謂離於所生。謂修行平等賢聖之事。所謂應賢聖者。彼無法品若二不二有權無權。有進或退若生不生無受無捨。道所越度諸不平等二事之行。諸法無二。則如審慧修所依生。如來以此無所生行。為眾生說。若能行此眾生歸斯尋盡苦惱。是為如來第十四業。佛於是頌曰<p class='lg'>　近斯清淨　　至不可量　　人所依猗<br>　逮到清淨　　最勝普聞　　而悉知之<br>　已知經典　　樂說甘露　　至乎眾善<br>　無數諸法　　道品清淨　　為佛世尊<br>　勇猛習此　　而得解脫　　十力所演<br>　無有所處　　如應順念　　滅盡塵勞<br>　方便等法　　無憂豐茂　　不依於法<br>　不猗非法　　逮平等脫　　精進平均<br>　其緣善德　　不依道法　　慌惚虛無<br>　如空無念　　猶如幻化　　如夢所見<br>　彼則得度　　生死所趣　　是為十力<br>　所行之業　　人所獲致　　於所周旋<br>　是以大哀　　而度脫之　　興隆慈愍<br>　故無等倫　</p><p><b>　　<A NAME="n189"></A>大哀經十八不共法品第二十一之一</b><p>佛復告族姓子。如來至真。而無缺漏。智者愚者。得未誤失所行正法。所以者何。如來至真身行無闕。則為至真平等之覺。威神巍巍端正殊絕。威儀禮節視瞻舉動。順於等行。被服法衣手執應器。行步進止往來周旋。經行坐立猗臥出入。郡國州城大邦縣邑聚落。足不蹈地。千輻相文自然輪現。柔軟殊妙香潔蓮華而現乎地。如來之足踐於其上。其有蟲蟻含血之類。遇如來足晝夜七日而得安隱。壽終之後復生天上。其法衣被自然四寸不[<a href='javascript:showpic("../fontimg/067873.gif")'>打-丁+親</a>]其體。隨藍之風不能動衣。其傍眾生皆得獲安。是故言曰如來之身無有缺漏。又族姓子。如來至真。有所演辭未曾有短。智者愚者。不能得便求瑕闕者。所以者何。如來至真所言以時。演辭至誠如實無虛。應誼合法順如律教。所言平等言行相應。語無違失應不應時口所說者。皆悅一切眾生之心。無有復重。誼理美要成就莊嚴。口演一音。悉應眾生志性所念。各得聞知忻然解達。是故名曰如來至真言辭無短<p>又族姓子。如來至真心之所念亦無誤失。而令智者及與愚者求得便者。心念法失。所以者何。如來常定無有不寂。懷眾生類得其心本。除諸誤失而為說法。是為如來十五諸業。佛於是頌曰<p class='lg'>　其尊大人　　無有闕漏　　身行口言<br>　勝心所念　　其世吼護　　無短無罪<br>　愍哀入中　　憐傷等現　　欲求佛失<br>　一切悉無　　以此經法　　示人令寂<br>　使皆棄此　　諸瑕闕行　　是為最勝<br>　十五之業　</p><p>佛復告族姓子。如來至真。無有麤教。所宣音響而令諸魔及與官屬。并外異學裸形露精殊別異術而得便者。如來無言亦無有聲。離諸猗著。如來難說一切眾生。咸皆啟受不以有為。亦復不處在於無為。如來身行靡不究暢。口言無短而今所行。人得其便不與世諍。是故如來無有音響。常順空行。如來無我亦無所受。復無貪業離一切趣。是故如來無有諍訟。設無音響。因此蠲除眾生音響。而為說法。是為如來十六之業。佛於是頌曰<p class='lg'>　若聞諮嗟　　不以動悅　　若聞毀呰<br>　亦不愁慼　　除諸所著　　亦無猗望<br>　本修善行　　行無所著　　最勝諦修<br>　常順空行　　無我無受　　彼無憎愛<br>　如其所住　　講說經法　　是為至誠<br>　所說尊業　</p><p>佛復告族姓子。如來常念未曾忽忘亦無憒亂。意不迷慌而違遠法也。如來常定為一切智諸通之慧。則以脫門定意正受以無能忘。普見一切眾生心行之所住處。觀察其本。便以應誼而為說法。不違法誼辯才開明。隨順無逆。其不忘者。去來今慧無所罣礙。咸見三世因其己身。自以其心未曾忽忘。慈愍十方一切眾生。亦復如是。慇懃念濟而為說法。是為如來第十七業。佛於是頌曰<p class='lg'>　導師所念　　未曾忽忘　　順從法禪<br>　脫門為行　　一切眾生　　志性所行<br>　應其所之　　而為說法　　所分別了<br>　未曾忘失　　達於三世　　應無所犯<br>　設無所忘　　應其說法　　是諸大聖<br>　所行之業　</p><p>佛復告族姓子。如來至真。心常靜然無有不定。坐起行步臥寐飲食言辭寂然常以一心。如來至真三昧微妙所度無極。越乎彼岸。禪思一心初無陰蔽。普察眾生諸有形類。行定者不定者。永無敢睹察如來思惟念所見心也。除其如來神聖所建。作其威靈乃能見耳。設如大聖常定一心三昧亦然。不可上下為人說法不復觀察。所以者何。常見一切眾生心故。佛之聖慧巍巍如是。不可攀逮。玄如虛空無有表媄不通達。是為如來第十八業。佛於是頌曰<p class='lg'>　佛無進退　　心常永定　　行步住止<br>　坐臥寢食　　言辭寂然　　無能亂者<br>　最勝常定　　莫敢迷惑　　八方上下<br>　終無得便　　亦無敢知　　其心所定<br>　因其所定　　為人說法　　常演道誼<br>　是最勝業　</p><p class='juan'>
大哀經卷第五</p>
</body></html>
