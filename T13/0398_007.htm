<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
大哀經卷第七</p>
<p><span class='byline'>　　　　西晉月氏三藏竺法護譯</span><br><p><b>　　<A NAME="n194"></A>八總持品二十三</b><p>時有菩薩名師子英。在會中坐。問總[<a href='javascript:showpic("../fontimg/002420.gif")'>敖/力</a>]王菩薩。唯族姓子。菩薩所立。於何總持而皆受持。諸佛所說所演經典不可窮盡。則以善教悅可眾生。靡不忽然如冥睹明。總[<a href='javascript:showpic("../fontimg/002420.gif")'>敖/力</a>]王菩薩。報師子英。菩薩所住此八總持。悅可眾生使得開達。其慧無窮。何謂為八有總持。一名淨光音。二名無盡法藏。三名無量退進。四名海印意。五名蓮華嚴。六名入。無礙印。七名入分別辯。八名建立佛莊嚴。是為八。菩薩住此有所暢說。悅可眾生。時師子英。復問總[<a href='javascript:showpic("../fontimg/002420.gif")'>敖/力</a>]王菩薩。仁族姓子。寧可屈意垂哀一切。復重解此八總持誼廣演其旨。設諸菩薩聞此總持。所得辯才必當勤學。總[<a href='javascript:showpic("../fontimg/002420.gif")'>敖/力</a>]王曰。族姓子聽。今為仁說八總持誼廣散所歸。何謂淨光音。假使菩薩住此總持。其所入門無所罣礙。甚為鮮潔歸乎堅要。其意正立而說經典。其音通徹聞一佛國。或二或三或四或五。或十二十三十四十五十諸佛國土。或百或千。其音教告諸佛國土。或十二十三十四十五十百千億諸佛國土。聞其音教。或復通徹無量無際諸佛國土。從意所樂。欲令音教通乎幾何諸佛國土。多少無極悉能堪任。恣意所欲一師子坐。而為十方一切眾生。講說經法。欲令二十里眾人得聞。或三十里。或一須彌。或至梵天。從其眾生本意應說。處師子床建立其志。為諸眾生講說經法。悅可其心靡不開解。身適處於師子座已。十方諸佛皆現其身。諸佛說法皆得聞之。適聞已後得總持力。悉識念之未曾復忘。以斯法典解達其誼。其所說法諸可聽受。無能遏斷。入於一文音響之事。皆能演說一切文字。普入諸響諸因緣句。入文字故入無量門。說於諸法無有來相。諸法無處無所住故。諸法自然無反覆故。諸法懷來無所到故。用清淨故。諸法無根。用無有處所生無生故。諸法無邊無所成故。諸法無盡無所住故。諸法無生無所行故。諸法不起無所作故。諸法不有無因緣故。諸法不亂無等御故。諸法不滅無有生故。諸法無行無所願故。諸法無戲。無有想念應不應故。諸法無言永入無行故。諸法無教。用有所說而有失故。諸法無瞋無有恨故。諸法無想無所著故。諸法無念無有虛故。諸法無猗無所望故。諸法無誨於空等故。諸法無辭用無思故。諸法無究無師主故。諸法無生無有教故。諸法悉淨無有來故。諸法無我我自然故。諸法無人甚清淨故。諸法無壽無長存故。諸法無命入於誼故。諸法實空於內寂故。諸法無想。其本際者無有際故。諸法無願無所受故。諸法無行用無為故。諸法無為。以越所起章句行故。諸法不堅無所依故。諸法無著無所習故。諸法自然用無身故。諸法無作所作淨故。諸法無業無所入故。諸法無報無所合故。諸法無合無所壞故。諸法無捨無所取故。諸法無眴不可捉故。諸法無獲無所指故。諸法無觸無所造故。諸法無漏無流處故。諸法無有志無成故。諸法清淨無[<a href='javascript:showpic("../fontimg/021948.gif")'>番*去</a>]黨故。諸法無屬無若干故。諸法無色四大無常故。諸法無痛無所遭故。諸法無想越眾念故。諸法無行離諸欲故。諸法無識無所慕故。諸法無界如空等故。諸法無捨越諸界故。諸法無境無所由故。諸法無貪無所想故。諸法無像無處所故。諸法無形無所降故。諸法無濁除諸憒故。諸法無憶無所執故。諸法無想無有二故。諸法無岸度界跡故。諸法無怙離所在故。諸法無常緣不諍故。諸法無名無所怪故。諸法無雜各隨行故。諸法無住無所存故。諸法無爛無所燒故。諸法無惡離諸惡故。諸法如水洗諸垢故。諸法無災甚清淨故。諸法甚清淨不可數故。諸法無計無所著故。諸法無求無有動故。諸法無搖不可震故。諸法無為與空等故。諸法虛無無所為故。諸法無根無所行故。諸法無現無所曜故。諸法無照捨諸明故。諸法無比無有邪故。諸法無偏等慌惚故。諸法無冥無所視故。諸法無晃無部黨故。諸法無罪離於舋故。諸法歌頌作善業故。諸法入虛用侵欺故。諸法無進無所立故。諸法無見無有類故。諸法無有嘗無有味故。諸法無柔無細滑故。諸法無識無諸法故。諸法無緣離心意識故。諸法無惟道平等故。諸法本淨。以滅諸入不復生故<p>如是族姓子。菩薩已逮淨光音。於諸因緣文字章句。咨嗟其誼。若於一劫復過一劫。頒宣經典。不捨諸緣文字章句。隨時所應不以為難。取要言之。一切諸文各各諸字。以一一文為眾說法。於彼文字而無窮盡。善住法眼諦演辭誼。其言粲麗。於是菩薩住於總持。究暢清淨威儀隨時。辯才鮮明其心顯曜。遵修慈心。其所布施亦復清淨。法施衣食俱無所吝。其戒清淨行無缺漏。忍辱清淨心不懷害。精進清淨造安隱業。一心清淨寂然無冥。智慧清淨捨於闇昧。廣有所照其業清淨。無所違失。其目清淨三眼無垢。其耳清淨得天耳聽。聞諸如來所講說業。其鼻清淨。聞於如來戒法之香。其舌清淨。無可意味志道法味。其身清淨。所生一切不為胎垢之所沾污。其心清淨。善權隨時普入諸法。其色清淨相好莊嚴。所聞清淨。悅耳之音而無亂響。其香清淨。戒聞施香所見被熏。其味清淨。味味復味成大人相。細滑清淨。手腳柔軟猶如幼童。其法清淨逮法光明。其意清淨。所聞經法懷憶不忘。其志清淨越魔徑路。行步清淨。普入深妙無極經典。菩薩已住於此總持。自恣從志告誨教授。幾何佛土光明所照。其數亦然。又其光明。演出一切十方諸佛所演法教。以用逮致於此總持。因得殊特無言辭故。是族姓子。淨光音總持也。所可演出。若有所入所可稱說。不可限量。此淨音總持。分別所趣不可思議。言辭無極所決無限。所搖方面曠而無際。入無罣礙<p>佛言族姓子何謂無盡法藏總持。謂色無盡。以色無常故。曰無盡說色無常。以色苦故亦說苦惱。色無我故亦說無我。色寂然故亦說寂然。色恍惚故亦說恍惚。色如沫故亦說聚沫。色如幻故亦復說幻。色如野馬故亦說野馬。色如水月故亦說水月。色如夢故亦說夢。色如呼響故亦說呼響。色如形影故亦說形影。色如照面像故亦說面像。色無有故亦說無有。色無學故亦說無學。色無究竟故亦說無究竟。其色空故亦說於空。色無想故亦說無想。色無願故亦說無願。色無行故亦說無行。色無生故亦說無生。色無起故亦說無起。色本自然故亦說本自然。色用本無故亦說本無。色過去自然故。亦說過去自然。色當來自然故亦說當來自然。色中自然故亦說中自然。色憺怕故亦說澹泊。色靜嘿故亦說靜嘿。色無遊故亦說無遊。色無戲故亦說無戲。色不可思議故亦說不可思議。色無貌故亦說無貌。色無體故亦說無體。色無人故亦說無人。色無壽故亦說無壽。色無命故亦說無命。色無養故亦說無養。色愚騃故亦說愚騃。色不仁故亦說不仁。色無神故亦說無神。色如束薪故亦說束薪。色如草木牆壁瓦石之類。故亦說草木牆壁瓦石之類。色如誑相故亦說誑相。色為四大故亦說四大。色無聲故亦說無聲。色無教故亦說無教。色不可得故亦說不可得。色念淨故亦說念淨。色緣起故亦說緣起。色無斷故亦說無斷。色非常故亦說非常。色如屋故亦說如屋。色無痛故亦說無痛。色從罪福生故亦說罪福。色法界苦故亦說法界。色住法界故亦說住法界。色於本際法界而無動故。亦說本際。色無我故亦說無我。色無受故亦說無受。色無載故亦說無載。色無念故亦說無念。色無怯故亦說無怯。色無量故亦說無量。色無邊故亦說無邊。其色於道本清淨故。亦說道淨。色空等故亦說空等。色於泥洹本清淨故。亦說泥洹清淨。舉要言之。五陰六衰諸法諸名身形句跡。徑路偏章及諸識身。悉入一音之所顯曜。說無盡慧。計是四大寶藏之篋。所諮啟慧亦不可盡。其寶藏篋聖法經典。亦復遊入於無盡慧。所頒宣智。是為無盡法藏之總持也。一切諸所講說宣傳。若於一劫復過一劫。咨嗟此德無盡法藏猶不可盡<p>佛告族姓子。何謂無量退進總持。於彼迴旋斷絕計常。而反其流。十二緣起從無明緣而自致行。從行致識。從識致名色。從名色致六入。從六入致更。從更致愛。從愛致痛。從痛致受。從受致有。從有致生。從生致老病死。從死致於哀泣憂慼所不可意。從致五陰大惱之患已除無明。行識名色六入更愛痛受有生老病死啼哭愁慼。不可陰意大患永除。彼從無量宣無限門入於無底。是故名曰無量退進之總持也。亦受亦捨故曰迴旋。無受無捨此之謂也。亦起亦滅所以迴旋。不起不滅此之謂也。與塵勞合而致諍訟。所以迴旋。反本清淨無著放逸。此之謂也。於一切法而有所行。受應不應念與不念。所以迴反。無想無念無應不應。此之謂也。因緣諸見所以迴反。斷因緣見此之謂也。名之與色所以迴反。無名無色此之謂也。有為無為所以迴反。淨於三場此之謂也。有內有外所以迴反。不住於識此之謂也。罪福報應所以迴反。無罪福報此之謂也。善與不善所以迴反。永無所行不處善惡。此之謂也。有漏無漏所以迴反。無有二事此之謂也。殃舋所蔽塵勞之冥所以迴反。本淨自然此之謂也。計我不我所以迴反。其際清淨此之謂也。生死泥洹所以迴反。諸法泥洹其源靜然此之謂也。是族姓子。說無量總持進退無底。若有菩薩。住是無量進退總持。志無所生達法無起。於無央數百千劫中。講說經典不能究盡。總持之慧其誼微妙。此無量退進總持。若入中慧有所宣暢。則能覺了清淨道門。照曜幽冥靡不[<a href='javascript:showpic("../fontimg/000262.gif")'>一/旦</a>]然<p>佛告族姓子。何謂海印意總持。猶族姓子。諸四方域世界之中。諸有形色。又其像貌山谷樹木。諸所生草眾藥之類所有形貌日月光明明珠水曜焰電。諸有像貌。州城大邦郡國縣邑居舍屋宅。所有像貌。園觀浴池川流泉源。入流行色生活之業。自睹形像好醜善惡。中上下貌一切諸色。及與歸之。皆依大海而不別異。是謂大海。菩薩若住此海印意總持。等印一切眾生之身。亦復等演文字之教。以等心印而印眾生。十力諸佛。口演所宣無極大法。此典皆從菩薩口出。佛印見印。所說法者忻而無限。講諸法印。慧無所印。所可講說。悉如來印分別眾諦。其無印者。永無所行心。自然寂。其離印者。得離欲法清淨之行。其度印者。所演究竟靡所不通。其號印者。皆宣名物各各暢了。其樂印者。除去欲貪放逸恩愛。其十印者。具足十力。其被恐印者淨除諸意。其燒[<a href='javascript:showpic("../fontimg/003533.gif")'>口*宅</a>]印者捨於燒熱。其六印者成六神通。其左披印者棄捐左道。其審印者說於真諦。其如印者所行如實。其哆印者蠲除一切諸所根本。其迦印者離所作業。其娑印者宣暢至誠。其現勢力故。其生印者度生老死故。其志印者謂意清淨故。其界印者不壞法界故。其寂印者具足憺怕故。其虛印者。虛靜空無無不可盡故。其盡印者。消化盡想慧無起故。其立印者覺意諦住故。其知印者。別知一切眾生類故。其普印者。而悉頒宣諸所興衰。其有印者。覺了分別所有無有。其貪印者。消除貪婬瞋恚愚癡之忌難也。其己印者。己身已通而成正覺。其自印者身自解故。其旦印者。旦自釋捨諸所猗相。其數印者滅遣根源。其處印者。則於處處如有悉知。其無印者無有若干。其果印者逮得果證。其陰印者除諸陰蓋。其疾印者離邪疾故。其施印者。得成施戒香熏故。其堅印者。已逮斷堅剛強性故。其究印者。究暢文字攄其根源。如是族姓子。菩薩說法演若干文。悉知一切文字印說。是為海印入總持門<p>佛告族姓子。何謂蓮華嚴總持。菩薩大士若入眾會。在所住處輒為說經。設有所宣。于時於彼即生蓮華。其色殊妙。菩薩適坐於蓮華。逮虛空中則雨蓮華。又諸蓮華各各演出若干種音。講說經法唯說深誼。無有雜句嚴飾之教。攀引典喻正典上要。分別誼歸。十二部經。一曰聞經。二曰得經。三曰聽經。四曰分別經。五曰現經。六曰應時經。七曰生經。八曰方等經。九曰未曾有經。十曰譬喻經。十一曰住解經。十二曰行經。其所演法。若有聽者輒盡眾苦。菩薩如是自然精進。不釋常定。于時蓮華所演經典。適斷眾苦便行佛事。又其菩薩一切毛孔。悉出光明化為蓮華。諸蓮華上各化菩薩。詣於十方不可涯底無數佛土。奉現諸佛。是族姓子。名曰蓮華嚴入總持門。佛復告族姓子。何謂入無礙總持門。假使不捨一言辭已。至二三四乃至乎千。所生之處常不忘之。或億百千種種之說悉能識念。為眾宣暢世世不忽。諸根和悅顏色殊絕。與眾超異悅可眾人。無有恨亂或能所說聞於。無量江河沙等諸佛剎土。或能通暢如佛國塵諸佛國土。於是所演諸法門者。隨時方便。又彼法門。一時悉遍諸佛國土滿中塵數諸世界也。或二三四。或五至十百千無量。所說應聲亦無所著。則無所住。其音柔和合眾人心。辭美隨時其誼雅妙不失其節。莫不忻豫入無礙門<p>佛復告族姓子。何謂入分別總持。曉了其誼。所宣旨慧而不可盡。分別法者。所宣正慧亦不可想。隨時分別。所說明慧亦不可窮。分別辯者。所宣正智亦無涯底。菩薩已獲如此慧者。其於東方所有眾生。悉能合會集在一處。各各隨意言語各異音聲若干。從其宜便所知多少。來難菩薩悉能發遣申暢其誼。南方西方北方。四隅上下亦復如是。來難菩薩各各問誼。一時各各盡為發遣。隨音清濁若干種言。悉得開解。各隨本心而得入道。各聞其言音不錯亂。則以一音入無數音。以無數音則入一音。是為名曰分別莊嚴總持<p>佛告族姓子。何謂建立佛想總持。若有菩薩得此總持。處大法座在於眾中。常於虛空。值其頂上變交露帳化佛處上。紫磨金色三十二相眾好嚴身。自承其德頂近如來右手所在。化佛舉手適著頭上。應時菩薩。其身即變成為佛形莊嚴相好。建立其口言辭如佛。被蒙其意亦如佛意。適能成就建如是法。則入一切眾會心念。從其本行而為宣法。一日二日至乎五日。半月一月半歲一歲五百千歲。從意自恣至乎無窮不可計歲。離於飲食。為諸眾生而講說經。所宣經典而無有窮盡。其身不懈心亦不怠。悉是如來之所建立。聖感所接。彼則成致於四大慧。何謂四。一曰慧解一切眾生志操。二曰分別章句靡不通暢。三曰則以聖智所宣無窮。四曰則從其人本。而所學乘。了其意歸而解說法。是族姓子。如來相建立總持。所入門者。有所宣說。又此總持可演誼。不可稱載。無有邊際。通佛境界。爾時總[<a href='javascript:showpic("../fontimg/002420.gif")'>敖/力</a>]王菩薩。睹於如來說如斯誼。以讚頌曰<p class='lg'>　安住已宣說　　於八總持行<br>　此乘所宣獲　　分別得解暢<br>　說億載經典　　辭不得邊際<br>　其誼所分別　　說者無所損<br>　佛音甚柔和　　其聲微妙快<br>　宣告江河沙　　無量千佛土<br>　眾生得聽聞　　逮成得滅度<br>　此總持清淨　　所暢音無際<br>　講說無數劫　　其法無窮盡<br>　一句之言辭　　宣布不可說<br>　一切諸文藻　　智者得隨時<br>　是為法篋藏　　覺意無涯底<br>　皆棄諸非受　　其行甚清淨<br>　亦不著中間　　不隨退轉界<br>　斯勇普惟法　　專精而奉行<br>　其逮得總持　　蠲除眾根源<br>　其於四域界　　諸所有形類<br>　一切悉等印　　江海無思惟<br>　其有逮得此　　海印之總持<br>　彼行者印門　　所說無思議<br>　若在中眾會　　大人講說法<br>　逮於虛空中　　廣雨諸蓮華<br>　又諸蓮華者　　演億千法教<br>　蓮華嚴總持　　清淨德若茲<br>　一音所演句　　二三及五六<br>　諸音各各聞　　聲而不錯亂<br>　千億百那術　　言辭不可盡<br>　有逮得總持　　所覺無罣礙<br>　其所宣辯才　　法誼說應時<br>　十方眾生來　　各各共難問<br>　悉為發遣之　　決了所疑律<br>　其逮得總持　　意所覺如此<br>　其大人正士　　若坐於高床<br>　諸佛以右手　　而摩著頂上<br>　其人得辯才　　如佛無有異<br>　用逮此佛化　　妙上總持故<br>　假使此菩薩　　逮成總持者<br>　彼意所懷德　　無際不可念<br>　講說億千劫　　猶如江河沙<br>　咨嗟其功德　　境界不可盡<br>　如蓮華自然　　踊處於三世<br>　堅住如須彌　　所部無能動<br>　假使有逮得　　無上之總持<br>　其慧則普流　　周遍於三世<br>　若在眾會中　　勇猛如師子<br>　調御諸外學　　降伏令成就<br>　假使有逮得　　此上之總持<br>　在所遊行處　　悉棄諸恐懼<br>　其光踰大明　　所照而隨時<br>　其行若如水　　洗除眾垢穢<br>　其行亦如火　　無相無有念<br>　其行亦如風　　不著諸境界<br>　其行亦如醫　　療治諸疾厄<br>　隨時給法藥　　湯火而救濟<br>　其有逮得者　　極上妙總持<br>　彼慧無瞋恨　　隨根而解說<br>　其行如月明　　能除夜眾冥<br>　心等光明正　　而演大暉曜<br>　其有逮得此　　總持最無覺<br>　眾生來觀瞻　　視之無厭極<br>　其行喻日光　　照曜於闇冥<br>　開三界眾生　　使得其悟解<br>　若逮得於此　　最上之總持<br>　枯竭於眾庶　　愛欲塵勞源<br>　其行亦如王　　典領其國土<br>　如息意王教　　以法施所聞<br>　其有逮得此　　最上之總持<br>　一切無所受　　不著於諸有<br>　其行猶如龍　　意強有神變<br>　興雲雨眾生　　亦復出電焰<br>　其有逮得此　　最上之總持<br>　此放諸法雨　　消滅眾惱熱<br>　其行如天帝　　不為諸容色<br>　而見所迷惑　　心廣而思法<br>　其有逮得此　　最上之總持<br>　諸來眾會者　　悉瞻戴其顏<br>　其慈之所行　　等遊如梵天<br>　一切無等倫　　來生於此世<br>　其有逮得此　　最上之總持<br>　彼生於梵天　　所在常清淨<br>　則成大五通　　常與眾超異<br>　遊百千佛土　　難計無思議<br>　其有逮得此　　最上之總持<br>　彼供養十方　　無央數諸佛<br>　諸佛所咨嗟　　隨所止方面<br>　悉共愍哀之　　念之如一子<br>　其有逮得此　　最上之總持<br>　計如是不久　　當逮佛功勳<br>　其辯甚廣遠　　所演無窮盡<br>　說種種微妙　　無數諸經典<br>　其有逮得此　　最上之總持<br>　嚴行如華鬘　　辯才如流泉<br>　在眾意堅強　　所覺而通暢<br>　其慧無涯底　　所行如虛空<br>　其有逮得此　　最上之總持<br>　彼則無憍慢　　離諛諂自大<br>　其智慧善權　　所遊而自恣<br>　能精進奉行　　當修慈愍哀<br>　其有逮得此　　最上之總持<br>　一切皆蠲除　　有為之瑕穢<br>　知眾生言辭　　所說之善惡<br>　了眾人所好　　一切諸根行<br>　其有逮得此　　最上之總持<br>　本所可宣暢　　其誼不可盡<br>　精勤神定意　　諸根及五力<br>　覺意路如是　　其寂然最上<br>　其有逮得此　　最上之總持<br>　彼則觀諸法　　所獲甚清淨<br>　於諸度無極　　已逮至彼岸<br>　意強而明達　　慧了諸四思<br>　其逮得於此　　最上之總持<br>　其人自然解　　安住諸所行<br>　寂然成澹泊　　仁和無放逸<br>　威儀禮節行　　分別住安諦<br>　其有逮得此　　最上之總持<br>　其人未曾有　　不與諸塵勞<br>　以成如法幻　　志性離瑕穢<br>　所在胎生處　　不能垢所染<br>　其有逮得此　　最上之總持<br>　則住於蓮華　　立在諸佛前<br>　其人身口意　　威神無缺漏<br>　普興一切慧　　周流歸眾生<br>　其有逮得此　　最上之總持<br>　諸佛所建化　　說法而自立<br>　已成大智慧　　為眾生行道<br>　於無數劫中　　歎德不可窮<br>　其有逮得此　　最上之總持<br>　若有欲歎譽　　無能得源際　</p><p>於是世尊。讚總[<a href='javascript:showpic("../fontimg/002420.gif")'>敖/力</a>]王菩薩。善哉善哉。仁快說此咨嗟總持之所入行。所以然者。此法自然無所依怙。不仰他人。入已曾往過去諸佛。更問深妙總持門故。以是之故。汝族姓子。當作斯觀。等無有異<p class='juan'>
大哀經卷第七</p>
</body></html>
