<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
大哀經卷第八</p>
<p><span class='byline'>　　　　西晉月氏三藏竺法護譯</span><br><p><b>　　<A NAME="n196"></A>往古品第二十四</b><p>佛告族姓子。乃往過去久遠世時。劫數無量不可計會。懸曠極遠不可思議。爾時有佛。號離垢光如來至真等正覺明行成為善逝世間解無上士道法御天人師。號佛世尊。世界曰善離垢。劫名照明。其界清淨。地紺琉璃淨如明鏡。地平如掌。其界之土琉璃之土。生七寶樹。枝葉華實皆亦寶成。又自然生眾寶蓮華。大如車輪其色若干。見者心歡。其形微妙香潔甚美。寶為交露屋宅精舍。諸天人民被服飲食。猶如第六自在天上。人民鮮潔行步安詳。其婬怒癡尟而薄少。舉動言教。其佛世界無有日月。其佛離垢光明。身出大暉遍諸佛土。晨夜常明昧爽不別。蓮華合者則知為冥。蓮華開者則知為明。其離垢光如來至真。諸菩薩眾有八百億。出家菩薩居士菩薩。無能限量不可稱載。建立無上正真之道。其佛土地不聞異學無有異乘。唯修大乘。行悉淳淑立不退轉。世尊云何。為彼說法。唯演空慧空無相教。佛壽半劫。眾人居宅若干種寶。佛即行步皆隨時節。諸天亦然。其於地上立交露帳舍宅居中。名之為人。其處虛空而立屋宅柵閣。名之為天。起止飲食等無差別。又其佛界無復國君。唯離垢光世尊。則為無上大法之王。諸天人民無各各異。皆來事師無各異名。所作不別無有異念。唯奉如來諮受經典。思惟其誼。彼無女人。無罪處名。無犯塵欲。其土眾生唯學三度。一曰禁戒。二曰守心。三曰學智。何謂為戒。習諸通慧心念不捨。棄捐諸行。何謂守心。住於定意逮得神通。何謂為智。住智度無極得分別辯。如是族姓子。有學如此。名曰學度。是諸菩薩不受禁戒。其土清淨巍巍如是。世尊說法嚴妙殊絕。卓然無喻。時彼佛土諸菩薩中。有一菩薩名曰光首。即從坐起。偏出右肩右膝著地。叉手白佛。唯然世尊。所言總持為何謂也。菩薩何住。諸佛所說皆能執持。為眾生演令心歡悅。佛告光首。又族姓子。有總持名為寶曜菩薩住此。悉受諸佛之所講說。悅眾生心。光首又問。唯願如來。宣寶曜總持。其中誼理我等聞之。奉之如教逮此總持。離垢光佛。尋為光首菩薩。歎此頌曰<p class='lg'>　欲逮得寶曜　　永除諸塵穢<br>　於垢而無垢　　捨諸一切染<br>　心常淨離著　　是寶曜總持<br>　逮得此持者　　其明無不照<br>　其身口清淨　　光明性離垢<br>　等意行慈心　　是寶曜總持<br>　已脫三十二　　解諸一切想<br>　則離眾悕望　　是寶曜總持<br>　所遊入懷勇　　大德如虛空<br>　解明如虛靜　　是寶曜總持<br>　不斷乎三寶　　絕三垢三世<br>　窮盡眾苦源　　是寶曜總持<br>　害貪婬恚癡　　除塵諸穢濁<br>　寶樹受欲意　　寶曜總持尊<br>　諸所有音響　　世間上中下<br>　入於一切聲　　寶曜持離垢<br>　精勤深奧法　　無數妙句誼<br>　不著吾我人　　總持離此二<br>　逮得分別辯　　堅住於四道<br>　四禪震于梵　　是寶曜總持<br>　第一法藏義　　啟受四等行<br>　尊修五神通　　寶曜總持尊<br>　諦住四意止　　常順四意斷<br>　奉于四神足　　是寶曜總持<br>　已受持五根　　而立於五力<br>　無能七覺意　　是寶曜總持<br>　奉於八由路　　化寂然所觀<br>　至於明解脫　　是寶曜總持<br>　遊戲所住地　　近順解脫道<br>　斷除一切惱　　是寶曜總持<br>　照明一切世　　寂光之道場<br>　眼清淨廣照　　是寶曜總持<br>　天眼淨如此　　智慧眼曜冥<br>　眼淨為法目　　是佛眼清淨<br>　是塵淨於魔　　此五陰消害<br>　亦淨於死魔　　歸命力降魔<br>　住於此總持　　至億那術土<br>　見垓數諸佛　　得聞上經典<br>　以聽廣妙法　　意力懷總持<br>　分別其義趣　　為天世人宣<br>　心明發意知　　解了所報應<br>　其法入於慧　　住總持逮此<br>　辯才無罣礙　　三達三眼淨<br>　逮得三脫諠　　精進逮總持<br>　無數諸總持　　無限說無量<br>　逮此總持勝　　便獲一切所<br>　其禪及脫門　　正受極三昧<br>　神通自娛樂　　當入此總持<br>　若海諸水王　　萬川流河歸<br>　是勝總持然　　諸法門無量<br>　入於無盡意　　悉解無窮慧<br>　其福無涯底　　行總持逮此<br>　色像眾相好　　種姓慧清淨<br>　珠寶離垢掌　　逮總持如此<br>　入乎深要藏　　懷無從生忍<br>　在不退轉地　　說是總持者<br>　無數諸菩薩　　求於無上道<br>　已逮此總持　　成佛不為難<br>　十方諸最勝　　說法愍眾生<br>　逮此總持者　　辯才無斷絕<br>　悅億垓眾生　　知根意所信<br>　口未有所說　　逮此總持者<br>　則轉於法輪　　度百千眾生<br>　立之於尊乘　　勇住此總持<br>　無數那術劫　　嗟嘆其功勳<br>　逮此總持者　　不能盡究暢　</p><p>如是族姓子。離垢光如來至真。說此總持竟。諸大眾中三萬二千菩薩逮此總持。光首菩薩亦復逮得此寶曜持。於族姓子所憶云何。爾時光首菩薩。豈異人乎。勿作斯觀。所以者何。則爾身是。以是之故。總[<a href='javascript:showpic("../fontimg/002420.gif")'>敖/力</a>]王。於今堪任度諸穢惡。亦復於此諮問如來。章句通利。無猶豫心決其疑網。由是之故。今世勇猛具啟前問。不難如來是決總持。宣照世間令意[<a href='javascript:showpic("../fontimg/000262.gif")'>一/旦</a>]然。仁者修法目觀達故。會此復重獲此總持。意懷勇猛。心自頒宣<p><b>　　<A NAME="n197"></A>大哀經智本慧業品第二十五</b><p>於是智積菩薩。時在彼會。前白佛言。菩薩云何逮寶曜時。已能獲致不復忽忘益於眾生。以總持力而自立業。佛告智積。族姓子。其有菩薩。住於智本而為智慧業。爾乃逮得寶曜總持。不復忽忘益於眾生。智積菩薩復白佛言。善哉世尊唯為解說。何謂智本。何謂慧業。佛言且聽。善思念之。當為汝說。智積菩薩受教而聽。佛告族姓子。諦聽義旨思存心懷。是為智本。如所聞法則以具足為他人說。是為慧業。觀察分別是為智本。啟發眾會令得開解。是為慧業。隨順觀察知其根源。是為智本。隨時開化建立眾生。是為慧業。修平等行而無偏黨。是為智本。奉平正行不為邪疑。是為慧業。心無所生都無所著。是為智本。雖心不生能宣經典。是為慧業。閑處靜思其心寂寞。是為智本。身心宴然而無憒亂。是為慧業。心常樂一萬事不起。是為智本。識一乘道而不違捨。是為慧業。專修憺怕而普觀察。是為智本。得明解脫蠲除眾冥。是為慧業。遵乎專一三脫之門。是為智本。證明三達去來今事。是為慧業。篤信道議而無疑惑。是為智本。度於一切諸所罣礙。是為慧業。其心不怯志懷勇慧。是為智本。身心休息離於汲汲。是為慧業。其意安詳而不卒暴。是為智本。思惟懸曠而悉識念。是為慧業。如有所毀尋即覺制。是為智本。心常正定而得其所。是為慧業。遵修意止申暢意法。是為智本。意無所存亦無所念。是為慧業。奉四意斷令捨根源。是為智本。則已淨本蠲除眾瑕曉了諸法。是為慧業。修學神足忽然輕舉。是為智本。已無所行而遠神足。是為慧業。習化五根根源常寂。是為智本。分別諸根之所歸趣。是為慧業。住於五力勢不可動。是為智本。降魔塵勞令欲不起。是為慧業。曉了七覺逮柔順忍。是為智本。分別諸業一切自然。是為慧業。合集由路勇暢無滯。是為智本。若以識別浮筏譬喻。其非法者立之於法。是為慧業。明識苦習而修道業。是為智本。明證盡諦智本無盡。是為慧業。諷誦經典識其句誼。是為智本。已通經典而能奉行。是為慧業。一切所聞皆能執持。是為智本。道御眾義不違其理。是為慧業。於受音響而無所著。是為智本。順其經典而識正旨。是為慧業。觀諸萬物一切無常。是為智本。而悉曉了於無所行一切諸法。是為慧業。觀諸萬物一切皆苦。是為智本。一切諸法計本空無。是為慧業。察一切法而無吾我。是為智本。觀諸眾生本悉清淨。是為慧業。聞真諦法不懷恐怖。是為智本。分別諸法之所歸趣。是為慧業。觀察寂然泥洹憺怕。是為智本。一切諸法本淨寂滅。是為慧業。聞於經誼不懷猶豫畏懼之難。是為智本。曉了義理知其正歸。是為慧業。聽如審法不疑深洽。是為智本。分法辯才剖判其本。是為慧業。於一切音聽不恐懼。是為智本。隨時宣暢各令得所。是為慧業。聞佛辯才不懷弱怯。是為智本。識其辯才而遍頒宣。是為慧業。為眾生故慈奉法行。是為智本。不捨慈愍以慈加眾。是為慧業。自為己身亦為他人而興愍哀。是為智本。俱於二事而無所著發無蓋哀。是為慧業。愛喜道法而懷悅豫。是為智本。不舉不下無所違失。是為慧業。離於結縛危害之事而以觀察。是為智本。曉了己身舉動進止。是為慧業。常念於佛心無他思。是為智本。明識法身而無所猗。是為慧業。常念經典識其義理。是為智本。而能分別離於欲法。是為慧業。常念聖眾供養諸道。是為智本。逮於無為觀察無塵。是為慧業。常念惠施濟諸窮厄。是為智本。捨一切塵而順道意。是為慧業。常念戒禁而自謹慎。是為智本。而已習行於無所識行別禁戒。是為慧業。常念於天使意開解。是為智本。其法清淨離於穢塵。是為慧業。若有所聞覆疏其議。是為智本。與諸世俗無所覆挍。是為慧業。所作事業安諦無失。是為智本。而悉曉了無作無報。是為慧業。不懷貢高而不自大。是為智本。得無極慧而成大智。是為慧業。所行為已自省其身。是為智本。為已亦及二事俱興。是為慧業。若能執持八萬四千諸法經藏。是為智本。分別八萬四千諸行。是為慧業。曉了隨時而宣經典。是為智本。如應講經無所違失。是為慧業。開化眾生建立於道。是為智本。智度無極善權方便。教誨眾生立不退轉。是為慧業。未曾畏懼五趣所生。是為智本。所生之處多所將護。是為慧業。精勤自修逮音響忍。是為智本。常以修行無所懷生。是為慧業。自將其節得柔順忍。是為智本。若以逮得不起法忍。是為慧業。發意勤修不退轉地。是為智本。超然進前阿惟顏地是為慧業。其已行成坐佛樹下。是為智本。所當曉了斷除疑礙解是平等。皆以一時發心之頃。隨時順誼。成於無上正真之道。為最正覺。是為慧業。佛欲重解宣暢此誼。爾時頌曰<p class='lg'>　若聽受其法　　啟問無放逸<br>　斯清淨眾人　　諮奉於智本<br>　聞之則能演　　慈心布諸民<br>　其菩薩殊勝　　為造慧之業<br>　善意而思惟　　是為明智本<br>　分別說所行　　是為慧之業<br>　行如所順念　　是則為智本<br>　此行為人說　　是為慧之業<br>　逮心無所生　　此則智之本<br>　心行無所趣　　是為慧之業<br>　淨修正真行　　是則為智本<br>　宣轉造所行　　是為慧之業<br>　專一寂道行　　是則為智本<br>　身心不計我　　是為慧之業<br>　畏難生死習　　是則為智本<br>　愛樂一乘道　　是為慧之業<br>　好樂寂然觀　　是則為智本<br>　思惟明脫事　　是為慧之業<br>　精勤三脫門　　是則為智本<br>　明證三達智　　是為慧之業<br>　精修四意止　　是則為智本<br>　念無意無我　　是為慧之業<br>　棄惡修善行　　是則為智本<br>　本淨除此法　　是為慧之業<br>　勤致四神足　　是則為智本<br>　不貪習神足　　是為慧之業<br>　篤信淨解脫　　是則為智本<br>　度一切罣礙　　是為慧之業<br>　精進不猗息　　是則為智本<br>　身意已休息　　是為慧之業<br>　其志了安詳　　是則為智本<br>　不住一切處　　是為慧之業<br>　自覺識定意　　是則為智本<br>　行本淨正受　　是為慧之業<br>　善建立五根　　是則為智本<br>　知眾生諸根　　是為慧之業<br>　奉行於五力　　是則為智本<br>　慇懃得聖慧　　是為慧之業<br>　覺意柔順忍　　是則為智本<br>　解了一切法　　是為慧之業<br>　勤修道精進　　是則為智本<br>　棄捐法非法　　是為慧之業<br>　方便苦自然　　是則為智本<br>　於證不滅盡　　是為慧之業<br>　修持隨誼典　　是則為智本<br>　導御從誼理　　是為慧之業<br>　不厭惓諸聞　　是則為智本<br>　履順其要行　　是為慧之業<br>　如應求其議　　是則為智本<br>　奉行於聖達　　是為慧之業<br>　不猗於壽命　　是則為智本<br>　所念如法教　　是為慧之業<br>　求觀物無常　　是則為智本<br>　於是知無生　　是為慧之業<br>　信脫萬物苦　　是則為智本<br>　諸法悉無為　　是為慧之業<br>　解諸法無我　　是則為智本<br>　其性以清淨　　是為慧之業<br>　信脫泥洹寂　　是則為智本<br>　眾生永滅度　　是為慧之業<br>　觀察其誼理　　是則為智本<br>　覺誼而分別　　是為慧之業<br>　若篤信經典　　是則為智本<br>　暢達於經法　　是為慧之業<br>　不畏一切音　　是則為智本<br>　曉了諸歸趣　　是為慧之業<br>　不離佛辯才　　是則為智本<br>　曉了自恣說　　是為慧之業<br>　建立眾生慈　　是則為智本<br>　得無緣之愍　　是為慧之業<br>　哀己及他人　　是則為智本<br>　不想著我人　　是為慧之業<br>　常得歡喜悅　　是則為智本<br>　不悅無所起　　是為慧之業<br>　不造為恩愛　　是則為智本<br>　心不得二脫　　是為慧之業<br>　其意常念佛　　是則為智本<br>　若隨法身教　　是為慧之業<br>　常思惟經典　　是則為智本<br>　明識法報應　　是為慧之業<br>　念聖眾功勳　　是則為智本<br>　若覺了無為　　是為慧之業<br>　若心好布施　　是則為智本<br>　設捨一切塵　　是為慧之業<br>　思戒具清淨　　是則為智本<br>　住無漏之禁　　是為慧之業<br>　念於大神天　　是則為智本<br>　若念淨復淨　　是為慧之業<br>　所聞而覆疏　　是則為智本<br>　不與世同塵　　是為慧之業<br>　善修謹敕業　　是則為智本<br>　於作無所作　　是為慧之業<br>　謙遜不自大　　是則為智本<br>　不計吾有慧　　是為慧之業<br>　己身常精勤　　是則為智本<br>　為眾生造行　　是為慧之業<br>　若持諸法藏　　是則為智本<br>　曉了眾生行　　是為慧之業<br>　度一切諸惡　　是則為智本<br>　歸三處眾生　　是為慧之業<br>　惠施為仁愛　　等立益眾生<br>　開化使離穢　　是為慧之業<br>　皆以等利之　　視如佛功德<br>　正士則如是　　是為慧之業<br>　畏所有然熾　　是則為智本<br>　思惟生於彼　　是為慧之業<br>　不瞋得盡慧　　是則為智本<br>　興無所生慧　　是為慧之業<br>　若得音響忍　　是則為智本<br>　其行如所念　　是為慧之業<br>　致柔順法忍　　是則為智本<br>　無所從生忍　　是為慧之業<br>　住不退轉地　　是則為智本<br>　得阿惟顏地　　是為慧之業<br>　坐於佛樹下　　是則為智本<br>　已逮諸通慧　　是為慧之業<br>　計其智之本　　是曰為道心<br>　依怙於此心　　所作為慧業<br>　常諦住道心　　則能不動轉<br>　是業為慧事　　所行常隨時<br>　若修行佛道　　是心道之本<br>　佛神力如此　　亦分別辯才<br>　若於無數劫　　諮嗟此功勳<br>　佛德及光明　　不可得邊際<br>　其過去諸佛　　現在亦如是<br>　若當來安住　　十方不可計<br>　其有欲供養　　此無量最勝<br>　當順隨道心　　則成無放逸　</p><p>佛說於此智本慧業時。十方無量諸佛國土六反震動。寶嚴高座亦復如是。於是智積菩薩前白佛言。唯然世尊今者何故十方世界不可計會無數佛土六反震動。其虛空中所立高座亦復如是。佛言。族姓子。是智本慧業經典要品。過去如來之所歎說。往古世時。智積菩薩在於虛空。多所持護。啟問如來。佛為解答。是故地大震動光明普照<p><b>　　<A NAME="n198"></A>大哀經智積菩薩品第二十六</b><p>爾時有菩薩。名逮分別辯。前白佛言。智積菩薩何故號曰為智積耶。佛告族姓子。乃往過去久遠世時。有佛號名首寂如來至真等正覺明行成為善逝世間解無上士道法御天人師為佛世尊。世界曰精勤。劫名阿摩勒。其佛世界安隱快樂眾生無患。首寂如來諸菩薩眾四萬二千。諸聲聞眾八萬四千。皆悉恭恪謙卑順教。其佛辯才以方等經。為諸菩薩興百億難。歌頌悉周告諸菩薩。汝等正士。誰能堪任受百億難。一一解說而發遣之。彼諸菩薩又報佛言。過今夜已當發遣之。或言七夜。或言半月。或言一月。思惟然後乃能發遣。各各自思。白世尊義。時彼眾會有一菩薩。名曰覺意。前白佛言。唯願大聖。我不起坐不整威儀。無所思察。於如來前令尊證明。悉當發遣所可難誼。時此正士適師子吼。三千大千世界六反震動。其大光明普照世間。以此威光。告地上神四天王天。忉利天。炎天兜率天。無憍樂天。化自在天。上至魔界天。梵天梵身天。梵滿天。梵度著天。大梵天。光曜天。尟光天。無量光天。光音天。嚴淨天。尟淨天。無量淨天。難及天。善見天。善勝天。離果天。一善天。空慧天。識慧天。不用空慧天。有想無想天。悉來集會。諸比丘比丘尼童士童女不可稱計。亦皆來會。及諸十方諸所千界。悉來住立於高座前。時覺意菩薩見諸大眾悉來集會。承己福力意強霸力及總持力分別辯力無所畏力。奉佛威力在於佛前諸眾會中取百億難。一一諸難興百億義。而發遣之。不轉其時。不移其坐。亦不起立。不動膝腳。所說流滑義不差錯。聞者[<a href='javascript:showpic("../fontimg/000262.gif")'>一/旦</a>]然若冥睹明。因時會中六萬人眾。皆發無上正真道意。八萬四千菩薩。逮得無所從生法忍。首寂如來則讚之曰。善哉善哉。其音應時遍告三千大千世界。其地上神上至淨身諸天之眾。皆聞其聲悉共諮嗟。今此菩薩乃能發遣百億眾難。當號名之為智積也。族姓子。智以是之故。故曰智積欲。知爾時覺意菩薩。豈異人乎。莫作斯觀。所以者何。則是智積菩薩也<p><b>　　<A NAME="n199"></A>大哀經歎品第二十七</b><p>於是總[<a href='javascript:showpic("../fontimg/002420.gif")'>敖/力</a>]王菩薩前白佛言。未曾有也。世尊。諸佛世雄。乃能善決於是淳淑無上正真之道。暢其文字不可限量。入無限誼難受難持。解了深妙十二緣起。不能勤學。亦為甚難。其二行者無能及者。是六情難滅。坐有所著權不能解。非是下度聲聞緣覺地所能逮者。是菩薩行印一切法。覆挍法界則以平等。猶如虛空。無有作想悉無所著。越所悕望別眾生行。曉了一切報應之緣。而復頒宣智度無極。廣修善權奉靜寂句。逮得神通。以等行故。入佛一門無有差特。不為若干。等定如空。黨無等倫。等無所等。諸佛平等離於二事。修行滅寂去諸文字。導御於義令分別解。暢其音響於義無獲。所得等習奉行三寶。講三脫門度於三界。曉了三達興發自在。譬喻定意。則能建立諸佛之法。懷來佛慧饒益一切。諸佛所歎。唯然世尊。若族姓子及族姓女。有能信此去來今佛。如是比像所講道誼無量之慧。以信樂至發無上正真道意。將護正法。聞如此比經典之要。持諷誦讀具為人說。得福無底。則於如來為有反復孝順報恩。佛言。如是如是。族姓子。如爾所云若族姓子族姓女。佛目睹見十方諸佛所現國土滿中七寶。持用奉施如來至真等正覺。若復有人持是經典。勤諷誦讀具足講說。為眾宣傳。慇懃精進啟受正典。懷之而行。而不違斷三寶之教。如是行者。德超乎彼不可稱限。於時世尊說此誼已。歎此頌曰<p class='lg'>　吾以佛眼　　睹諸國土　　諸如來等<br>　如積紫金　　供養如來　　福尚尟少<br>　若聞此典　　功德乃廣　　其有應器<br>　得聽斯經　　深奧玄妙　　第一至真<br>　已具即受　　持諷誦讀　　計此功祚<br>　為最上尊　　最勝若此　　常住於法<br>　從法養生　　不從衣食　　是故當奉<br>　安住之法　　則為孝順　　報諸佛恩　</p><p>爾時世尊告眾一切諸會菩薩。誰能堪任受是過去當來現在諸佛世尊無上正真道法之護。吾滅度後於五濁世時俗憒擾能傳此經使廣流布。令其正法住在久存。應時彼會六萬億垓諸菩薩眾。同時舉聲而歎頌曰<p class='lg'>　吾等世尊　　僉共堪任　　將護如來<br>　無數億劫　　百千那術　　所集無上<br>　正真道教　　於後來世　　當廣宣布<br>　又復大聖　　唯加威恩　　建立神德<br>　令此經典　　於後末世　　使廣流布<br>　令眾生類　　咸共奉命　　宣令人民<br>　得殖德本　　已積德者　　耳得逮聞　</p><p>於時世尊即歎頌曰<p class='lg'>　正覺言至誠　　住於真諦法<br>　以此建誠言　　順立於斯經<br>　彼於無盡哀　　而住無極慈<br>　演愍傷眾生　　故建立斯經<br>　成就功德品　　越諸聖慧黨<br>　普入諸所行　　故建立斯經<br>　降伏一切魔　　消化諸異學<br>　壞一切邪見　　故建立斯經<br>　四王天帝釋　　梵王演布施<br>　天龍犍沓和　　故建立斯經<br>　地神虛空天　　雜碎諸小天<br>　見佛名所建　　當奉持此詔<br>　修於四梵行　　四諦自莊嚴<br>　將護於所部　　故建立斯經<br>　虛空無色像　　令無色有色<br>　佛之所建立　　無能動移者　</p><p>於時四天王異口同音。則於佛前以頌讚曰<p class='lg'>　吾等順此典　　佛威所將護<br>　子孫及眷屬　　還逮而侍衛<br>　若有受持者　　精勤於道教<br>　我等當奉事　　四面營翼之　</p><p>於時天帝釋。則於佛前歎此頌曰<p class='lg'>　吾等報佛恩　　當護導師法<br>　是神妙經者　　行者得成佛<br>　我等為諸佛　　孝順報護經<br>　將養如是典　　以此奉持法　</p><p>於時梵三缽天王。則於佛前歎此頌曰<p class='lg'>　其不習放逸　　越度一切乘<br>　悉從是經生　　深奧誼殊絕<br>　當捨梵天安　　設此經所在<br>　故當往聽受　　亦當隨營護　</p><p>於時兜率天王。則於佛前歎此頌曰<p class='lg'>　其一生補處　　從兜率天下<br>　便當奉持此　　佛所說經典<br>　世尊我堪任　　棄捐天安樂<br>　遊住閻浮提　　聽說此經典　</p><p>於時魔子導師。則於佛前歎此頌曰<p class='lg'>　以畢魔罪業　　不復從害教<br>　其受持此經　　識誼而奉行<br>　我當擁護此　　如來之經典<br>　令興其精進　　普使具足獲　</p><p>於時魔波旬。於世尊前歎此頌曰<p class='lg'>　吾於眾生類　　不復為敗亂<br>　其有受持此　　攝壞眾欲塵<br>　諸魔不得便　　說此經典者<br>　諸佛所建立　　吾當將護之　</p><p>於是須深天子。於世尊前歎此頌曰<p class='lg'>　諸佛之正道　　此經悉演說<br>　若有持斯經　　則奉一切佛<br>　我當執此典　　為億數天讚<br>　勸助發道意　　聞者則遵行　</p><p>於是彌勒菩薩。於世尊前歎此頌曰<p class='lg'>　若有志有道　　其慈不須屬<br>　擁護一切法　　自出意布施<br>　吾詣兜率天　　佛之所建立<br>　如是正像經　　當令普流布　</p><p>於是耆年大迦葉。於世尊前歎此頌曰<p class='lg'>　吾等慧薄少　　聲聞之所說<br>　當任其勢力　　執持世尊法<br>　若有受持此　　當往侍衛之<br>　堪以宣辯才　　讚之為善哉　</p><p>於時舍利弗。於世尊前歎此頌曰<p class='lg'>　法猶如虛空　　世護之所說<br>　吾當將養之　　奉敬斯正典<br>　若所在方面　　奉持如是經<br>　住在於後世　　將念一切族　</p><p>於時耆年大目犍連。於世尊前歎此頌曰<p class='lg'>　世尊今現在　　清淨諸眾生<br>　以持此經典　　察誼觀奉行<br>　於百千劫中　　終不歸惡趣<br>　已授於佛決　　得為法王子　</p><p>於是賢者阿難。於世尊前歎此頌曰<p class='lg'>　我面於佛前　　聞無數千經<br>　從本未曾更　　聞如是比經<br>　今已遇此典　　親從聖諮受<br>　當令普流布　　為求佛道者　</p><p>爾時世尊諮嗟釋梵護世四天及諸天子菩薩聲聞。善哉善哉。仁等正士。汝等乃能擁護正法。又如是比演師子吼。今我重囑於正士等。慇懃委累。其有眾人。志於大乘未得法忍。若遇如此建立經典。受諷誦讀。常與如來而面相見。如是不久當得其決成於無上正真之道。若聲聞學受佛此經。當於彌勒如來至真第一會數。若緣覺乘以此經典持諷誦讀。吾滅度後雖無所聞成緣覺道。佛說於此總[<a href='javascript:showpic("../fontimg/002420.gif")'>敖/力</a>]王菩薩所問經典義時。無央數人皆發無上正真道意。不可計會諸菩薩眾立不退轉地。不可稱載諸菩薩等。逮得無所從生法忍。無限世界六反震動。其大光明普遍十方。天雨眾華其於十方來會菩薩。啟供養佛奉敬正典。普及一切寶嚴高座。化作寶華。而俱舉聲宣暢功德。吾等善利獲無極慶。身自親近得至於此。逮聞如是決疑經典。當令世尊釋迦文尼延命久壽長存於世。使此經典在閻浮提永普流布。其比丘比丘尼童士童女。受持如此比像經者。是等亦令當蒙擁護。亦使長壽。常以弘恩加益眾生悉緣得度<p><b>　　<A NAME="n200"></A>大哀經囑累品第二十八</b><p>於是總[<a href='javascript:showpic("../fontimg/002420.gif")'>敖/力</a>]王菩薩前白佛言。至未曾有。世尊。善分別說此經典義。所演微妙其辭粲麗。菩薩元首所當行者。降制一切諸魔異學。方便隨時導御諸典。而復悅可得眾生心。出生一切諸乘之行。悉入如來無極功勳。親具諸願顯現大道。是經典者。所名為何。云何奉行。佛告總[<a href='javascript:showpic("../fontimg/002420.gif")'>敖/力</a>]王菩薩。是經號如來大哀。佛所宣教當奉持之。聞如來善[<a href='javascript:showpic("../fontimg/031017.gif")'>卄/別</a>]未曾虛妄。當奉持之。佛說如是。總[<a href='javascript:showpic("../fontimg/002420.gif")'>敖/力</a>]王菩薩十方世界來會開士。諸大弟子釋梵四王。天龍鬼神犍沓和阿須倫迦留羅真陀羅摩[<a href='javascript:showpic("../fontimg/023523.gif")'>目*侯</a>]勒比丘比丘尼童士童女。一切眾會諸天世人。聞佛所說莫不歡喜<p class='juan'>
大哀經卷第八</p>
</body></html>
