<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
寶女所問經卷第四</p>
<p><span class='byline'>　　　　西晉月支三藏竺法護譯</span><br><p><b>　　<A NAME="n214"></A>三十二相品第九</b><p>於是寶女問世尊曰。唯然大聖。今所可謂如來至真三十有二大人之相。前世宿命行何功德。而致逮得三十有二大人之相。遍布在體。佛告寶女。吾往古世行無量德合集眾行。如來由是逮得三十有二大人之相遍布于體。今粗舉要。如來之相。足安平立大人之相者。乃往古世堅固勸助而不退轉。未曾覆蔽他人功故。如來手足而有法輪大人相者。乃往古世興設若干種種施故。如來至真指纖長好大人相者。乃往古世則說經義救護眾生令無患故。如來手足生網幔理大人相者。乃往古世未曾破壞他人眷屬故。如來手足柔軟微妙大人相者。乃往古世而以惠施若干種衣細軟服故。如來而有七合充滿大人相者。乃往古世廣設眾施供諸乏故。如來之膝平正無節[蹲-酋+(十/田/ㄙ)]腸如鹿大人相者。乃往古世奉受經典不違失故。如來之身其陰馬藏大人相者。乃往古世謹慎己身遠欲法故。如來之身頰車充滿猶如師子大人相者。乃往古世廣修淨業修行備故。如來至真常於胸前自然卍字大人相者。乃往古世蠲除穢濁不善行故。如來肢體具足成就大人相者。乃往古世施以無畏安慰人故。如來手臂長出於膝大人相者。乃往古世人有所作佐助勸故。如來身淨而無瑕玼大人相者。乃往古世奉行十善無厭足故。如來腦戶充滿弘備大人相者。乃往古世其有病者。苦干種藥瞻視療故。如來師子步大人相者。乃往古世殖眾德本具足備故。如來四十齒白大人相者。乃往古世志性等仁於眾生故。如來牙齒無有間疏大人相者。乃往古世設人諍鬥令合和故。如來頷牙大人相者。乃往古世則以微妙可意之物而興施故。如來清白美好髮眉大人相者。乃往古世善自護己身口心故。如來廣長舌大人相者。乃往古世所言至誠護口之過故。如來舋舋大人相者。以無量福供養究竟。心行仁和與眾生願使得覆蓋。如來梵聲哀鸞之音大人相者。乃往古世言語柔和。與眾人言護口節辭。無央數人聞其所語無不悅故。如來瞳子紺青色大人相者。乃往古世常以慈目察眾人故。如來之眼如月初生大人相者。乃往古世無麤暴志心性和順故。如來眉間白毫大人相者。乃往古世咨嗟歌誦閑居之德眾人行故。如來頂上肉髻自然大人相者。乃往古世敬奉賢聖禮尊長故。如來肌體柔軟妙好大人相者。乃往古世心念念集法品藏故。如來身形紫磨金色大人相者。乃往古世多施衣服臥具床故。如來之體一一毛生大人相者。乃往古世離於集會眾鬧之故。如來之毛上向右旋大人相者。乃往古世尊敬於師受善友教稽首從故。如來頭髮紺青色大人相者。乃往古世愍傷群黎。不以刀杖而加害故。如來之身平正方圓無有阿曲大人相者。乃往古世己身眾生。勸化安之令定意故。如來之脊如大鉤鎖普有威曜巍巍之德大人相者。乃往古世為諸正覺。興立形像繕修壞寺。其離散者勸使和合。施無畏懼。其諍訟者化令相順故。女欲知之。吾往世時。行於無量不可計會眾德之本。如來宿世奉行如斯。乃能致此三十有二大人之相<p>爾時寶女白世尊曰。至未曾有天中天。如來往古所造德本誠不可及。而分別說諸佛之法。佛告寶女。如是如是如汝所言。如來則為分別解說諸佛之法。若有菩薩逮得聞此如來往古所殖德本諸佛所講。則獲善利無極之慶。即當歸趣於真諦行。咸能具足諸佛之法。佛說於斯如來十力四無所畏十八不共諸佛之法。及三十二大人之相法門品時。十方世界六反震動。甚大光明普照佛土。不可計量眾生之類。皆發無上正真道意。二萬五千菩薩得不起法忍。天於虛空百千之眾。而雨天華鼓天上樂。琴笛簫瑟舉聲歎曰。其有眾人。逮得聞此如來十力四無所畏十八不共諸佛之法三十二大人之相。功德具足無有罪咎。信樂不疑行如上教。則於大眾天上世間天人之前演師子吼。猶如今日如來至真等正覺矣。天人之前而師子吼。所以者何。斯正典者終不歸趣下劣少信。處於小乘眾人之首。當歸清淨遵修法者。其人得此經典之要。愛敬可意欣悅踊躍<p><b>　　<A NAME="n215"></A>法行品第十</b><p>於是寶女。白世尊曰。至未曾有天中之天。如來乃講往古去世一切德本諸佛正典。何謂世尊。菩薩所行遵修經典為行法乎。善哉世尊。願說菩薩所行之法。佛告寶女。志性清淨則為菩薩所行法也。堅固親友則為行法。有反覆者則為行法。能修加恩則為行法。能忍罵詈則為行法。又歸命者而不棄損則為行法。其羸劣者能為忍辱則為行法。所難致者而能施與則為行法。慈哀諸身則為行法。志性愍傷則為行法。護於犯戒則為行法。思惟經典則為行法。將順道教則為行法。好樂正典則為行法。將御諸經則為行法。而順寂然則為行法。而樂獨一則為行法。不厭閑居則為行法。等於屏處則為行法。捨於眾會則為行法。護於眾生則為行法。所睹無損則為行法。專修慈心則為行法。入于大哀則為行法。歡喜愛法則為行法。觀於禪思則為行法。興顯道心則為行法。嘆大乘法則為行法。棄捐重擔則為行法。心不怯弱則為行法。思惟止足則為行法。棄捐貪餘多欲之慳。則為行法。知節賢聖有足之德。而少言辭則為行法。無有諍訟鬥亂怨恚。忍辱仁和則為行法。信知報應罪福之業。則為行法。信戒聞施慚恥智惠。順此七財則為行法。奉敬尊長順從善友。恭禮受命則為行法。心常謙卑恭順自損。則為行法。不自毀身不呰他人。不歎己德不蔽他功。則為行法。蠲除塵欲棄捐瞋恚及愚戇冥。離於憍慢則為行法。威儀禮節所遵具足。則為行法。善聽經典歡喜悅豫。則為行法。不離於佛篤信正典敬從聖眾。則為行法。布施調意智慧出家淨修梵行。則為行法。得利無利若譽若謗。有名無名若苦若樂不以動搖。以過世間之所有法。則為行法。若見親友及與怨敵。先人問訊面色和悅而無愁悴。則為行法。無有調戲離於闇昧而無諛諂。不為邪性而無瑕玼。志性本末究竟清淨。則為行法。而行四恩惠施仁愛。利仁等利一切合集救濟眾生。則為行法。行堅固法則為行法。念佛念法念於聖眾。思念布施念奉禁戒思念諸天。則為行法。施度無極戒忍精進一心住慧所度無極。則為行法。善權方便勸助一切眾德之本為諸菩薩。則為行法。身口意淨護於十善。則為行法。非常苦空而無有身。無人無我無壽無命。信解如此則為行法。分別空行建立無想。曉了無願。在於三界而無所著。則為行法。意止意斷遵修神足。根力覺意而入徑路觀乎寂寞。則為行法。佛告寶女。其行法者。謂無有眼亦無眼行。無色想行。無有耳行亦無聲行。不想響行。無有鼻行亦無香行。不想香行。無有舌行亦無味行。不想味行。無有身行無細滑行。不想細滑。而無意行亦無法行。不想法行。亦無色行則為法行。無色想行無色苦想。無我色行不寂色行。則為行法不空色行非色無想行。則為行法。非色無願行。非色無造行。亦復非色恬怕之行。亦復非色清淨之行。亦復非色如審之行。亦復非色無生之行。亦復非色無起之行。亦復非色無著之行。亦不究竟色之所行。亦非於色無本為行。是則行法。如是痛痒思想生死識行。則為行法。非識無常行。非識苦行。非識無我行。非識寂行。非識空行。非識無想行。非識無願行。非識非無造行。亦復非識恬怕之行。亦復非識清淨之行。亦復非識如審之行。亦復非識無所生行。亦復非識無起之行。亦復非識無著之行。亦復非識究竟盡行。亦復非識無本之行。則為行法。亦復非識睹空之行。亦復非識無想之行。亦復非識無願之行。是則行法。亦非四種行。亦非諸入行。亦非欲色無色之行。是則行法。亦非有行亦非不行。亦復無行。是則行法。亦非往至亦非不行。亦無處所亦無所住。則為行法。無心意識之所行者。則為行法。是名曰為行法矣。其無有見不聞不知之所行者。是為行法。若使無身口心之行。是為行法。其不行法不行非法。是為行法。若無二行無若干行。是為行法。無過去行無當來行無現在行。是為行法。其無陰行無諸種行。無眾入行。是為行法。無欲塵行無有結恨無所念行。是為行法。若無合行無財業行。無我人壽命行無有含血。若有所受同像之行。是為行法。其無發起分數之行。是為行法。其無吾我無己所行。是為行法。無斷滅行不計常行。不得諸見崖底之行。不倚中行。是為行法。諸法若住若無所住。吾我之法處所自然。其處非處清淨法處。一切法處皆無有處。空無之處究本末處至竟無處。一切諸法無動無著。不可盡極。亦無所有亦無所行。亦無輕戲亦無所依。亦無不依亦無所住亦無所受。其於是法曉了慧者。慧無所念。是曰諦。真諦無本則法之慧。設使寶女。菩薩如是曉了諸法。遊在生死開化眾生。亦不違失滅度之法。斯為菩薩等造法行。世尊說此行法之時。八千菩薩逮得法忍<p><b>　　<A NAME="n216"></A>不退轉品第十一</b><p>於時寶女。即以十億百千貴價珠瓔。貢上大聖口宣斯言。唯然世尊。其有菩薩遵修奉順此法行者。則具佛法悉能普備。如茲受決處佛道場。降伏眾魔怨敵之讎。以不退轉印而印之。當造斯觀。時舍利弗謂寶女曰。汝豈能知諸菩薩行不退轉印所可印乎。於時寶女答舍利弗以偈頌曰<p class='lg'>　人界及法界　　審諦解平等<br>　了斯無二際　　則不退轉印<br>　其過去諸佛　　當來并現在<br>　法界皆平等　　逮成不退轉<br>　諸所有境界　　并無為之界<br>　寂寞轉空議　　覺成不退轉<br>　本際無崖底　　不得其邊畔<br>　一時等能解　　覺了不退轉<br>　其有方俗法　　如行之所趣<br>　智慧觀平夷　　覺了不退轉<br>　如魔之境界　　佛界則平等<br>　相應為一類　　以是印見印<br>　其婬怒癡者　　欲塵不可限<br>　覺了諸想著　　達解不退轉<br>　生死及無為　　道教則寂然<br>　等解於滅度　　覺了不退轉<br>　五陰道如之　　有二分別慧<br>　猶如幻貌像　　明哲無思想<br>　計於四種者　　猶如虛空界<br>　曉了無可取　　真印而見印<br>　覺眼則為道　　解空無所著<br>　若眼道如之　　以等上平等<br>　諸入皆如是　　道空常平均<br>　當作是了知　　以此印見印<br>　眾生之所念　　一心悉知之<br>　則無所罣礙　　斯故不退轉<br>　一切群萌根　　卑劣妙中間<br>　于彼度無極　　逮成不退轉<br>　辯才無罣礙　　無逝無所住<br>　億劫中誦說　　其法不可盡<br>　虛空尚可盡　　風可尚執持<br>　彼明辯才慧　　則不可盡極<br>　總持行如斯　　攬攝一切法<br>　名德不違心　　不失于博聞<br>　其十方諸佛　　導師所說法<br>　皆得于總持　　慧心念不忘<br>　於過去千劫　　所聞大聖法<br>　諮問真諦教　　善學於總持<br>　斯等總持然　　辯才亦如之<br>　智惠及諸根　　逮成不退轉<br>　以空印諸法　　無著無所拔<br>　以印印於空　　故曰不退轉<br>　虛空印諸法　　清淨無所有<br>　曉了此本際　　以印不退轉<br>　諸因緣法無　　因緣其惟行<br>　因緣則非真　　諦相一切法<br>　諸法相猶幻　　猶如虛空相<br>　以是相印之　　印於不退轉<br>　一切眾生行　　色聲之禮節<br>　一時普能現　　覺了不退轉<br>　於施捨無量　　功德常無盡<br>　供養虛空界　　至誠命為一<br>　禁戒高無極　　懷來致佛戒<br>　無限無有量　　等遊若虛空<br>　一切眾生禁　　學不學緣覺<br>　及不退轉戒　　十六分無倫<br>　忍辱悉盡極　　遵修無所生<br>　成就此忍辱　　逮成不退轉<br>　精進無限量　　方便不可極<br>　悅可群萌類　　精進為大仙<br>　常為專志定　　無亂善謹慎<br>　普見一切法　　無諍定三昧<br>　逮無礙智惠　　淨除所睹處<br>　得佛之尊行　　淨土令成就<br>　慧飛度無極　　善學於善權<br>　以佛印見印　　遵修于道行<br>　其行不可知　　志性何所療<br>　積行無邊際　　開化于眾生<br>　諸聲聞緣覺　　一切魔異學<br>　緣不能及知　　大人之所行<br>　彼不著諸行　　感動神足定<br>　解空無所有　　皆讀逮所興<br>　來過而出生　　示現佛形像<br>　坐於佛樹下　　則轉于法輪<br>　普現諸國土　　面見十方佛<br>　譬若如日月　　等遊于虛空<br>　示現取滅度　　隨大信樂乘<br>　不違示斯印　　其印不退轉<br>　無限如虛空　　智慧普若斯<br>　不退轉之法　　曉了道如斯　</p><p>於是寶女。說此頌已不退轉印時。三千大千世界為大震動。五千菩薩得不退轉受別之印。世尊則讚彼寶女曰。善哉善哉快說斯言。能演菩薩不退轉印<p><b>　　<A NAME="n217"></A>大乘品第十二</b><p>於是賢者須菩提白世尊曰。唯然大聖。如今斯女。不退轉印而見印矣。不復疑也。乃能有斯如此像類上妙辯才也。設不爾者無緣講說若茲深法。佛言。如是須菩提。誠如所云。如斯寶女。不退轉印而見印矣。以逮法忍。乃得入斯大乘之行。於時寶女前問佛言。所云大乘為何謂乎。佛告寶女。所謂大乘弘廣之乘。慰撫一切眾生之類故。無有陰蓋。示現一切眾德異惠故離垢之乘。捨諸塵勞窈冥事故。普照之乘。一切所解脫門相故。顯曜之乘無欲著故。隨因緣乘脫所罣礙故。清淨之乘護戒品故。等善住乘。而諦慎護定品之故。無漏之乘選惠品故。解脫乘者照解品故。等現一切諸法乘者。曉了度知見品之故。不進退乘者攝十力故。無懼乘者。四無所畏師子吼故。無所往至離處乘者。攝受諸佛十八不共殊勝法故。普平乘者。等行慈心加眾生故。無害乘者。則以正法抑制一切諸外學故。消除乘者。降伏一切魔官屬故。寂滅乘者壞塵勞故。降化乘者。伏陰魔故。離限乘者。越死魔故。殊勝乘者。棄天魔故。豪富乘者。則能具足施度無極故。無熱乘者。戒度無極則具足故。棄怨乘者。忍度無極則具足故。堅無壞乘者。進度無極則具足故。斷除一切諸所自在瑕玼之乘者。心離陰蓋故。所修乘者。寂度無極則具足故。一切善德一切智惠世俗之事度世之法所遭乘者。智度無極則具足故。普御隨行一切乘者。權度無極則具足故。至無至乘趣滅度故。歸安乘者建八路故。其所至到無處乘者。遵修奉行觀寂之故。根力覺意具志乘者。一切諸魔及諸異學無瞻顏故。四神足乘。則能普現諸佛國故。等能超度正諦住乘。蠲除一切諸不善法。遵修眾行德善法故。善修謹慎意止乘者。無內怨故。假使不著三界乘者。奉無漏故。不著有為諸界乘者。逮得無為顯曜界故。不捨道心御善住乘。不樂一切聲聞緣覺所行惠故。超越乘者。則能施以無見頂故。莊嚴乘者功德成故。選擇眾生志性乘者。究竟慧故。闡門乘者。所可詞祀無所逆故。一味乘者等佛惠故。洪音乘者十方聞故。一切諸天普禮乘者。善修業故。釋梵四王所歎乘者。德無量故。其有慳貪能施乘者為元首故。若有犯禁施惠戒乘者。謂大乘故。志懷瞋怒施忍乘者。不加害心於眾生故。其懈怠者施精進乘。被堅固鎧未曾捨故。其亂心者施禪定乘。令心調定業仁賢故。其邪智者施正惠乘。博聞解故。惠施眾安除苦患乘。不造一切眾惡之故。佛之聖道無罣礙智無等倫惠所示現者。皆處一切諸乘頂故。以是之故為大乘也。佛講說此大乘議時。萬二千人發無上正真道意。口說斯言。吾等亦當乘斯大乘。令無數人眾生之類。皆使得立於此大乘<p>於是寶女白世尊曰。唯然大聖。其大乘者。有何塹路。而不疾歸諸通之惠。佛告寶女。行大乘者。有三十二罣礙塹路。以此塹故不疾得成諸通之慧。何謂三十二。樂聲聞乘(一)。志緣覺乘(二)。求釋梵處(三)。倚著所生淨修梵行(四)。專一德本言是我所(五)。若得財寶慳貪愛吝(六)。以偏黨心而施眾生(七)。輕易戒禁(八)。不念道心專精之行(九)。瞋恚之事以為名聞(十)。其心廢逸(十一)。而心馳騁(十二)。不求博聞(十三)。不察所造(十四)。貢高自大(十五)。不能清淨身口心行(十六)。不護正法(十七)。背捨師恩(十八)。棄捨四恩(十九)。離堅要法(二十)。習諸惡友(二十一)。隨諸陰種(二十二)。不勸助道(二十三)。念不善本(二十四)。所發道意無權方便(二十五)。不以慇懃咨嗟三寶(二十六)。憎諸菩薩(二十七)。所未聞法聞之誹謗(二十八)。不覺魔事(二十九)。習恃俗典(三十)。不肯勸化於眾生類(三十一)。厭於生死(三十二)。是為三十二事違失大乘墮于塹路。其墮塹路不能疾成諸通之惠。又復寶女。其學大乘之威神德。以此之乘墮于塹路。所以者何。其於斯乘有為之穢。不如所乘為大乘者。則墮塹路。若以於彼無為之德。如斯行乘為大乘者。名聞之德。計於彼乘。於如來心即為塵勞一切不順。於斯大乘悉墮塹路。其於斯乘著如來覺。德稱之故。如是乘者大乘之德故墮塹路。是故寶女。菩薩大乘當棄塵勞所慕法乘。以斯之法致淨大乘。當習此法思惟奉行合斯恢弘。何所是法淨致大乘。有三十二法致淨大乘。何謂三十二。於諸眾生無請之友故。真諦究竟為他人故。志性堅強遵修眾德行不以厭至德成故。心無憒亂志性淨故。其身清淨威儀禮節無想念故。口言清淨言行相副故。其心清淨不捨道心故。布施清淨不望報故。戒行鮮潔護犯禁故。忍清淨者不惜身命故。精進清淨十力無畏具足故。禪定清淨一切塵勞無雜錯故。智惠清淨蠲除一切罣礙之故。清淨心者降伏一切眾魔之故。堅固行者度諸願故。習諸四恩不捨眾生故。於佛反覆護正法故。以不懈惓則能具足道品法故。所聞無厭具聖智故。其歡喜者轉加勝故無慢善聖以能致到無見頂故。於一切法無諍訟者。因緣報應所見和故。無貧匱者獲七財故所以不僕由自在故。德慧成就不失通故。滅除眾生之塵勞者。定於寂然成就之故。如來惠解所變化者具足觀故。睹三脫門所示睹者。遵修於空無想願故。澹泊內者。令諸眾生覺了分別寂然惠故。興盡惠者不起法忍故。修行一切諸法要者。致受別故。佛言寶女。是為三十二法淨致大乘。說此三十二事法品典時。七萬二千天與人。皆發無上正真道意。萬二千菩薩得不起法忍。天於虛空百萬之眾諮嗟歎吒。雨於天華鼓諸伎樂。各各舉聲而歌頌曰。其有逮聞於此大乘名德之稱。斯等眾生振救建立諸佛之德。其聞信樂篤信以後。若執持者審諦奉行。復超此功<p><b>　　<A NAME="n218"></A>囑累品第十三</b><p>於是天帝釋。梵忍跡天王。四大天王。白世尊曰。至未曾有天中之天。乃能善說深奧應議。講斯經典多所導利。滅諸陰蓋及眾塵勞。化不順議示導正義。以降魔怨。棄捐一切諸外異學。總攝一切諸佛之法。是故世尊。吾當受持於斯法典諷誦講說。若諸法師。攬受奉持此經卷。歸身手執若在其舍。書著竹帛宣布遠近。諸天龍神及揵沓和。若信是經欲奉持者。當令斯袖寬弘無役。其不悅樂而察陰蓋者當令諦受。而使斯等不犯法師不有所嬈。於是世尊告天帝釋梵忍跡天四大天王。善哉善哉諸仁者等。汝等乃欲將護法師。曉了志願已能將護於法師者。諸仁者等則為擁護於正法矣。已能擁護於正法者。則為擁護一切群萌<p>爾時世尊告賢者阿難。汝當受此經卷之品寶女所問正法之典。受持諷誦為他人說。假使菩薩於百千劫。而行布施忍辱者。設有菩薩取是經法。受則上口而諷誦者為他人說。建立大哀欲度眾生。具足大慈思惟經法立於忍辱。斯之獲德出彼福上。速疾得歸於此大乘。賢者阿難白世尊曰。吾尋奉受斯法典已。唯然大聖。斯之經法名曰何等。云何奉行。佛告阿難。斯之經法。名曰真諦曉了義律達門之品當持。又名無量之德發意所說當持。如來十力四無所畏十八不共諸佛之法分別諸相。菩薩應時遵修法行。說不退轉輪印講演大乘當奉持之。聚會之品寶女所問當奉持之。阿難。汝若能持此法門品為他人說。便獲無量名德諸法法之光曜。則為眾生建立佛事。所以者何。是為去來今現諸佛世尊究竟之法。佛說如是。寶女阿難一切眾會諸天人民阿須倫世間人聞經莫不歡喜<p class='juan'>
寶女所問經卷第四</p>
</body></html>
