<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
佛說海意菩薩所問淨印法門經卷第二</p>
<p><span class='byline'>　　　　譯經三藏朝散大夫試鴻臚卿光梵大師賜紫沙門臣惟淨等奉　詔譯</span><br><p>爾時海意菩薩摩訶薩。說是伽陀已從空而下。向佛合掌恭敬頂禮。前白佛言。世尊。我於如來應供正等正覺。今有所問。若佛世尊。聽許我者。我即當問。佛告海意菩薩言。善男子。恣汝所問。如來應供正等正覺。隨有疑者。一一能為宣示演說令心開曉。海意菩薩乃白佛言。世尊。我先聞有諸菩薩自說淨印三摩地法門。若有菩薩摩訶薩住是三摩地者。而能速證阿耨多羅三藐三菩提。菩薩應當云何獲得如是淨印三摩地門。又復以何行相名為自說。云何是淨印。何能得入彼境界門。又諸菩薩若得聞是三摩地已。云何速證阿耨多羅三藐三菩提。唯願世尊善為宣說<p>爾時佛告海意菩薩摩訶薩言。善哉善哉菩薩大士。今汝所問極為賢善。善男子。汝應專一深固作意諦聽諦受。今為汝說。若諸菩薩。得是自說淨印三摩地者。即能速證阿耨多羅三藐三菩提。海意菩薩白佛言。唯然世尊。願樂欲聞。於是海意菩薩受教而聽。佛言海意。若有菩薩於諸善根發勤精進。善心具足住正定聚。於生死中能以利根積集諸善。為善知識之所攝受。諸佛威神之所建立。因力具足。常當親近諸佛世尊。尊重恭敬。以妙香花塗香抹香花鬘衣服繒蓋幢幡。而供養之。若復得見諸佛如來具足相已。或聞正法美妙言已。或見圓滿清淨眾已。又復得聞無礙之智。或見如來神境智通。或見如來調伏眾生諸變化事。或教誡神變。或讚歎神變。如是見已。於眾生所。常以大悲發阿耨多羅三藐三菩提心。起大精進勤求善法。於一切智心而不忘失。以相應行清淨初心。初心淨已。即得清淨彼三摩地。海意。譬如種性所出大摩尼寶。善治寶人授其掌中。妙巧修治復加磨瑩。乃至其寶得清淨已。彼治寶人即自說言。此摩尼寶去除虛假。離諸瑕[<a href='javascript:showpic("../fontimg/005392.gif")'>醫-酉+土</a>]。是為清淨大摩尼寶。諸有智者共所愛樂。海意。從菩薩種性。發一切智心寶。亦復如是。畢竟能成阿耨多羅三藐三菩提故。由彼菩薩。初以宿世善根。及現聞善法。而用磨治。彼一切智心寶乃至是寶。去除意中諸虛假法。遠離過失。十方三世諸佛世尊共所愛樂。而彼菩薩乃可自說。獲得淨印三摩地門。海意。又如清淨大摩尼寶。離九種寶性。何等為九。一者金性。二者銀性。三者頗胝迦性。四者吠琉璃性。五者馬瑙性。六者珊瑚性。七者赤珠性。八者雞薩梨寶性。九者吉祥藏寶性。離如是等九種寶性已。乃名悅意清淨光明大摩尼寶。最勝無價。轉輪聖王之所受用。乃非餘王而受用之。又彼大摩尼寶光明殊妙。亦非餘寶光明等比。海意。諸菩薩一切智心寶。亦復如是。而能超越九種寶性。何等為九。一者異生性善寶性。二者隨信行人寶性。三者隨法行人寶性。四者無相行寶性。五者須陀洹寶性。六者斯陀含寶性。七者阿那含寶性。八者阿羅漢寶性。九者緣覺寶性。超越如是九寶性已。第十乃名一切諸佛共所加持深心堅固大悲寶性。菩薩如是磨治。所發一切智心寶。時超勝一切聲聞緣覺。而能照明一切眾生相續種子。海意。又如真實大摩尼寶。而能容受磨治。堪任摧壓穿亦不壞。彼摩尼寶能於世間善所作用。為諸眾生施作福事。菩薩久植諸善根者。亦復如是。而彼所發一切智心寶。容受磨治堪任摧壓。穿亦不壞。是寶真實離諸過失。而彼一切智心寶。能為一切眾生作大饒益<p>復次海意。云何是為能善磨治一切智心寶。所謂先當具修三戒淨十善業慈心隨轉故。以清淨心觀視一切眾生。悲心隨轉故隨諸眾生何所作事皆往營助。喜心隨轉故一切眾生諸有善法悉為成辦。捨心隨轉故於一切眾生而無損害。無諂誑故其心正直。無怠墮故於利益事深心勤行。心自在故即能發起一切善根得正念正知善伏心故其心調暢。常少欲故而能遍修頭陀功德。能善資養生喜足故即不斷聖種。於師尊聖賢之所不生侮慢故。即能謙下常起恭敬。心安定故。能離我慢及增上慢。無濁亂故無不清淨心。不恃己故能知自行。不毀他故能護眾生離增上慢故能親近正法隨授法藥。於諸義中能領解故是求法者。於諸法中初淺次深漸增廣故能具法欲。修無諍行故即常得法樂。遠離非法故能勤求正法。於三寶中常慚愧故能不斷淨信。信業報故於一切善法中如理作意。修正行故於威儀道隱密寂靜。心不高故而常柔軟。勤行奢摩他故能離掉舉。慧善安住故無毀無譽。安然不動故心如山王。能離高下諸對礙故其心如地。內意清淨故其心如水。無異想故其心如火。無繫著故其心如風。妙無垢故心如虛空。勤求出家故能令佛眼永不喪失。身能離故樂修寂靜之行。心能離故常修正法之行。於諸所行不為塵境之所盜故說真實語。誓願昭明故如說能行。不為煩惱所摧伏故心常清淨。畢竟無破壞故能修集淨戒。乃至小罪猶懷懼故即能於戒無缺無壞。不為求生天故於戒不斷。純一潔白行故戒無濁染。常能親近善知識故。而得開明大菩提道。眼清淨故得無礙光。耳清淨故得無礙聲。鼻清淨故得無礙香。舌清淨故得無礙味。身清淨故得無礙觸。意清淨故得無礙法。復次海意菩薩。若欲離貪結者。應當常修不淨之觀。欲離瞋結修慈心觀。欲離癡結修緣生觀。欲除五蓋善觀五根。欲拔諸障清淨五力。欲蠲現起諸煩惱故於出離道應常清淨。修正行故能離貪瞋癡慢等怖。無慳心故能行法施。無吝攝故能行財施。大菩提心常堅固故不樂餘乘之法。內心寂靜故能隱密諸根。外境寂靜故善觀諸過失。於生死中常怖畏故不作諸罪。心無懈倦故。積集善根而無厭足。為渡四流故常善修治大乘法船。為令眾生到彼岸故。善作橋梁。菩薩常以不懈退心。拔諸眾生出生死泥到安隱處。海意。菩薩若能具修如是諸行相者。即得圓滿布施之行。亦能清淨持戒之行。此為菩薩能善磨治所發一切智心寶。爾時世尊。重說頌曰<p class='lg'>　先當善戒身語心　　防護十種清淨業<br>　慈心觀視諸眾生　　一切智心此磨瑩<br>　悲心助營他所作　　喜心他法為成辦<br>　捨心不害諸眾生　　一切智心此磨瑩<br>　無諂誑故心常正　　止罪能修利益事<br>　深心增長諸善根　　一切智心此磨瑩<br>　心自在故念正知　　善伏心故心調暢<br>　少欲能修頭陀因　　一切智心此磨瑩<br>　喜足善行於聖種　　復常恭敬於師尊<br>　而能不生輕侮心　　我慢邪慢皆遠離<br>　定心不起增上慢　　無濁亂故心清淨<br>　不恃己故自了知　　不毀他故為他護<br>　親近深固妙法藥　　離增上慢治諸病<br>　希法名為求法人　　勤求法乃具法欲<br>　修無諍行名樂法　　離非法故能求法<br>　不壞三寶具信心　　一切智心此磨瑩<br>　於不善中心懷愧　　於諸如來起慚心<br>　慚愧具足護諸根　　一切智心此磨瑩<br>　明了業報勝所作　　信解不著邊執心<br>　於緣生法不相違　　一切智心此磨瑩<br>　善護威儀修正行　　心無高故常柔軟<br>　掉舉不生止行修　　一切智心此磨瑩<br>　慧善住故無毀譽　　安然眾睹如山王<br>　堅固願中無退心　　一切智心此磨瑩<br>　苦樂無動心如地　　意淨如水滌塵勞<br>　心如火無異想生　　心如風行無繫著<br>　心如虛空妙無垢　　勤求出家佛眼明<br>　身離能修寂靜心　　心離常依正法行<br>　所行常說真寶語　　如說能行誓願明<br>　清淨不為染所摧　　無破毀故修戒行<br>　於戒無缺亦無壞　　小罪能壞大懼心<br>　護戒亦不求生天　　戒常潔白無濁染<br>　常能親近善知識　　悉為開明菩提心<br>　無礙光明照世間　　斯由獲得清淨眼<br>　智者隨聞種種聲　　不生欣樂不生厭<br>　一切聲中表義無　　斯由獲得清淨耳<br>　鼻香舌味皆如是　　身觸意法亦復然<br>　觸等高下想不生　　斯由獲得諸根淨<br>　欲離貪染及瞋癡　　當修不淨慈心觀<br>　於緣生法復善修　　一切智心此磨瑩<br>　若欲除去五種蓋　　應當善觀於五根<br>　欲拔諸障之所纏　　善住清淨於五力<br>　知出離道除現障　　離不深固住深固<br>　於四念處常勤修　　正斷神足亦如是<br>　復常增進七覺分　　聖八正道亦增修<br>　無貪無瞋怖不生　　善護諸根離癡結<br>　無慳能行於法施　　不生鄙吝愛護心<br>　於財無攝常施他　　彼菩提心此成就<br>　於諸財寶無希取　　不捨菩提不求報<br>　為攝眾生故常行　　布施愛語利同事<br>　於菩提心不捨離　　亦不愛樂於餘乘<br>　隨觀如來功德門　　如須彌山心堅固<br>　內心寂靜省己過　　外護他非不譏毀<br>　諸所作中離瑕疵　　怖生死故不造罪<br>　勤行善法無懈倦　　嚴淨佛土不疲勞<br>　護法不生減失心　　度脫眾生無退墮<br>　常勤修治大法船　　濟渡四流生死海<br>　復為橋梁接眾生　　引到涅槃安隱地<br>　拔眾生出深淤泥　　致於清潔無畏處<br>　怖畏眾生施慰安　　自渡渡他到彼岸<br>　若於此法善成就　　即諸菩薩大無畏<br>　彼能常淨菩提心　　諸煩惱垢不能染<br>　虛空無垢尚能染　　空中鳥跡尚可見<br>　煩惱不染菩提心　　自性本來常清淨　</p><p>復次海意。云何是為菩薩。於其所發一切智心寶。堪任摧壓。又復何謂摧壓行相。海意。若此菩薩。於其一切智心寶中。或有破戒不可意人。或復諸魔或魔徒眾。或魔力所加魔宮賢聖。或魔使者固來嬈惱。振擊動搖期剋打擲當於爾時。菩薩堅固大菩提心。令無所壞。亦復不壞度脫一切眾生大悲精進。亦復不壞勤力護持。令三寶種不斷不絕。亦復不壞諸佛法中勤行積集一切善根。亦復不壞為成辦相好故積修福行。亦復不壞為嚴淨佛土故勇力增進。亦復不壞為護正法故不惜身命。亦復不壞普為度脫諸眾生故不著己樂。菩薩若能如是深心具足。起如是意。乃能於彼諸眾生所。或遇瞋恚打擲罵辱譏毀之者。菩薩爾時悉能忍受。或為一切眾生之所摧壓。亦悉堪任。以其菩薩普為救度一切眾生。不疲不懈。不退不沒。增發勢力。勇起精進。捍勞忍苦。攝受心故。若有他人固來起瞋。菩薩爾時不以瞋對。他來打擲或復破毀。菩薩爾時皆不以對。作是思惟。我今應被大乘忍鎧。何以故。此大乘法。與諸世間極相違故。世間眾生順生死流。我大乘法逆生死流。世間眾生互相違背。我大乘法。令諸眾生斷相違故。世間眾生瞋恚熾盛。我大乘法忍力增強。世間眾生互相欺誑。我大乘法令諸眾生慧心圓滿。又復世間。或有眾生周行十方。執持器仗隨逐菩薩。於諸方處。若行若住若坐若臥。或有一人發大菩提心者。或修布施心者。或修持戒忍辱精進禪定智慧心者。乃至或聞發一善根心者。我當隨於彼彼方處。斷割其身節節支解猶如棗葉。菩薩設遇如是等事。悉能堪忍。又若世間一切眾生。皆起瞋恚。巧出惡言罵辱譏毀。菩薩爾時。於諸眾生不起少分嬈動之心。所以者何。今我此身於無量無數生死之中。先際已來遍歷諸趣無所不作。或在地獄。或在餓鬼畜生等趣。乃至今在人趣之中。耽味飲食諸欲受用。聽受非法。艱苦追求。邪命資養多種逼迫。於己身命都無果利。雖復多所營作。不能自利亦不利他。是故我今乃至生死後際之中。設使一切眾生於我身分斷割支解。寧受眾苦我終不捨一切智心。亦復不捨一切眾生。亦復不捨諸善法欲。何以故。今我此身。多種逼惱苦切殘毀。比地獄中所受之苦。百分千分乃至優波尼殺曇分皆不及一。是故我於佛法之中。永不捨離。亦復不捨度脫眾生所緣大悲。何以故。如佛所說。一切善法多諸障難。世間眾生多於不善法中而能營助。少能營助於諸善法。是故我今於善法中發勤精進營助修習。非於不善法中而助其力。故我於彼一切眾生瞋恚等事。悉能堪忍。若諸眾生隨所起事。我即旋當施所對治。若有眾生於我起瞋加復嫌恨。我即施其辱忍之法。由我施彼忍辱法已。忍力現故。我於彼所寧捨身命終不起瞋。是故菩薩。若如是修。即不難得阿耨多羅三藐三菩提果。又復若時。或以因緣瞋恚起時。菩薩當念我起斷瞋之法。斷法云何。謂若愛樂於身。若繫屬身。若取著身。如是等法皆悉捨離。由能如是棄捨身故瞋恚不起。海意菩薩。若於如是等法。能善思惟勤修習者。即能堪任一切眾生之所摧壓。於一切智心。不壞不失。海意當知。堪任摧壓有其三種。一者堪任摧壓於身。二者堪任摧壓於語。三者堪任摧壓於心<p class='juan'>
佛說海意菩薩所問淨印法門經卷第二</p>
</body></html>
