<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
佛說海意菩薩所問淨印法門經卷第三</p>
<p><span class='byline'>　　　　譯經三藏朝散大夫試鴻臚卿光梵大師賜紫沙門臣惟淨等奉　詔譯</span><br><p>復次海意。云何是為菩薩堪任摧壓於身。謂若菩薩或遇身分欲斷壞時。菩薩應當依法觀察餘諸眾生。又若有具善巧方便菩薩。即能修行圓滿六波羅蜜。何等行相是為善巧方便菩薩圓滿六波羅蜜。所謂菩薩或遇己身欲斷壞時。若不惜其身。棄捨其身亦不愛樂。此即能修施波羅蜜。又復若遇身欲壞時。於一切眾生起大慈心而不棄捨。此即能修戒波羅蜜。又復若遇身欲壞時。菩薩為度一切眾生故。設身斷壞堪任忍受。其心不動忍力發現。此即能修忍波羅蜜。又復若遇身欲壞時。不捨一切智心。發大精進勇力攝受。於生死中起諸善根。此即能修精進波羅蜜。又復若遇身欲壞時。於其所發一切智心寶。而不棄捨。當善伺察大菩提心。如是伺察內外寂靜。此即能修定波羅蜜。又復若遇身欲壞時。菩薩應當伺察其身。猶如草木土石等類。悟了己身不實如幻。如實義者。諸行無常。諸行是苦。諸法無我。涅槃寂靜。若能如是諦察其身。此即能修慧波羅蜜。如是行相。是為菩薩修行圓滿六波羅蜜。乃得不退轉於大乘之法。此等名為菩薩堪任摧壓於身<p>復次海意。云何是為菩薩堪任摧壓於語。謂若菩薩或有人來若虛若實惡言譏毀瞋恚罵辱。菩薩爾時。堪任容受不起瞋恚斷彼怨縛。又若有具善巧方便菩薩。或遇他來惡言譏毀罵辱之時。菩薩聞已。應當修行圓滿六波羅蜜。何等行相是為善巧方便菩薩圓滿六波羅蜜。所謂菩薩。或遇他來惡言譏毀罵辱之時。菩薩聞已即作是念。此人先世造慳吝因。由如是故慳吝垢染。今所發現亦復不曾親近善友。是故此人不捨於瞋。我今為說斷瞋之法。何以故。我能信解施捨法故。不慳吝故。亦曾親近諸善知識。是故我今護其惡語。捨離瞋恚。此即能修施波羅蜜。又復他來譏毀罵辱。菩薩爾時即作是念。此人破戒惡業發現。故來瞋恚罵辱於我。我今修集清淨禁戒。故我於彼不生瞋恚。我復守護菩提心故。念業報故。此即能修戒波羅蜜。又復他來譏毀罵辱。菩薩爾時即作是念。此人麤猛過失多所瞋恚。故來譏毀罵辱於我。我今具其忍辱之力廣修慈行。故我於彼不生瞋恚。此即能修忍波羅蜜。又復他來譏毀罵辱。菩薩爾時即作是念。此人懈怠遠離善法。故來於我瞋恚罵辱。今我發起廣大精進。勤行修習植諸善本曾無厭足。我願此人先得坐於菩提道場。我乃最後取證阿耨多羅三藐三菩提果。若被如是精進鎧者。此即能修精進波羅蜜。又復他來譏毀罵辱。菩薩爾時即作是念。此人失念復不正知。而亦不能止息煩惱。故來於我瞋恚罵辱。今我止息煩惱。正念正知專注一境。復不忘失大菩提心。我今應為此等眾生不調伏者不寂靜者不護諸根者不止息者。作利益故被大乘鎧。若能如是安定心者。此即能修定波羅蜜。又復他來譏毀罵辱。菩薩爾時即作是念。此人執著我相情見有所得境。故來於我譏毀罵辱。今我依法。於已起瞋若未起瞋。二種之中如實伺察。瞋者瞋法皆不可得。如理推求。若自若他而悉遠離。有所得見故能堪任。此即能修慧波羅蜜。海意。如是行相是為善巧方便菩薩修行圓滿六波羅蜜。乃得不退轉於大乘之法。此等名為菩薩堪任摧壓於語<p>復次海意。云何是為菩薩堪任摧壓於心。謂若菩薩。遇諸魔來相嬈壞時。菩薩應當堅固不動大菩提心。又復一切邪異之語。以有所得有所著相來相嬈時。亦應如實安住內心。於一切智心勿當忘失。何以故。彼魔有大威力。乃至最後變佛形像來現汝前。作如是言。汝於大乘法中何有力能。汝宜棄捨如是重擔。止息所行勤苦精進。菩提難得。佛法難得。於生死中徒歷多苦。今汝大士。若欲息其苦者。宜速取證聲聞涅槃。若諸菩薩。或遇魔來以如是相固嬈壞時。當被如先堅固之鎧不應棄捨。亦當內心無動無壞。若如是者。即於無等等心不能減沒。菩薩爾時乃作是念。我當決定詣菩提場。我當決定以大智力摧魔軍已。然後取證阿耨多羅三藐三菩提果。我當決定轉妙法輪。我當決定普於三千大千世界說廣大法。我當邀以一切眾生普與法施悉令滿足。一切諸佛以他心智照明於我。一切賢聖證知我此大菩提心。實能堪任諸所摧壓。我不虛誑一切諸佛一切賢聖一切眾生。乃至亦不自為虛誑。海意。若諸菩薩如是修者。即能堪任摧壓於心。乃得不退轉於大乘之法。此等行相。是為菩薩於其所發一切智心寶堪任摧壓。若於忍辱波羅蜜被堅固鎧。即於精進波羅蜜而不懈退。若復此二波羅蜜中能圓滿者。是即菩薩摩訶薩於一切智心寶。堪任摧壓<p>爾時世尊。重說頌曰<p class='lg'>　大菩提道心不壞　　亦復不壞大悲心<br>　於三寶中善護持　　積集佛法亦無失<br>　三十二相八十好　　十力莊嚴妙相身<br>　多種修作福智圓　　堪任摧壓故無退<br>　佛土功德無邊量　　無願力故悉嚴淨<br>　法寶無上最勝門　　我願堅固常守護<br>　多百眾生無邊際　　我願普令得度脫<br>　內心不壞利樂因　　是故堪任於摧壓<br>　所有十方世界中　　乃至無邊眾生界<br>　普盡一切諸眾生　　各執器仗來逼惱<br>　作大恐怖生瞋恚　　如是期剋而打擲<br>　菩薩為修功德因　　起勇勝心能堪忍<br>　經歷無邊多百劫　　從本生死先際來<br>　眾生惡言罵辱時　　彼菩薩心無惱害<br>　為大智故能堪忍　　不生忿怒不生瞋<br>　如是摧壓隨了知　　故能忍受得清淨<br>　又復普盡諸眾生　　各執器仗來加害<br>　於我身分悉支離　　乃至[<a href='javascript:showpic("../fontimg/003165.gif")'>暇-日</a>][<a href='javascript:showpic("../fontimg/003165.gif")'>暇-日</a>]而破折<br>　菩薩爾時心無動　　不生少分瞋恚心<br>　大菩提意堅固持　　堪任摧壓此清淨<br>　菩薩若行若復住　　坐臥威儀他所隨<br>　於中伺求或有人　　大菩提心不捨者<br>　或行布施等諸行　　或復發起餘善心<br>　即當斷割彼人身　　節節支解而離散<br>　菩薩設遇此苦時　　亦於此人心生喜<br>　思念無邊百劫來　　遍歷諸趣靡不作<br>　地獄鬼畜三塗界　　乃至今得生人中<br>　身雖破壞果利無　　為求佛智身棄捨<br>　今我雖得於人身　　無數眾苦常逼迫<br>　若比阿鼻地獄中　　此苦百分不及一<br>　我寧處彼地獄中　　忍受其苦經百劫<br>　佛及正法與眾生　　此三我終不棄捨<br>　我觀此身無常法　　剎那謝滅猶如幻<br>　四界虛假共合成　　佛說此四如蛇毒<br>　我若棄捨於此身　　速離身中諸毒害<br>　彼煩惱毒欲消除　　自他成佛自然智<br>　今我此身處世間　　多怖畏事生恐怖<br>　為求身諸安樂緣　　因諸所欲飲食等<br>　我若棄捨於此身　　止息諸緣離諸怖<br>　若能解入此思惟　　即能堪任諸摧壓<br>　世間眾生多百千　　不善法中常營助<br>　少人能於善法中　　隨應勤力而營助<br>　故我於諸不善法　　是中不復助其力<br>　我當助修忍辱門　　忍辱之言佛所說<br>　所有十方一切佛　　一一皆為證明我<br>　如我所起決定心　　於佛乘中永不壞<br>　彼大威力諸賢聖　　亦悉證我堪忍心<br>　我所堪任摧壓因　　是中不作諸過失<br>　如佛所說身語意　　此三摧壓有多種<br>　彼彼勇猛悉堪任　　如先所說皆不壞<br>　是身具有多種苦　　彼一一苦無邊際<br>　於如是苦若堪任　　此身摧壓而清淨<br>　若身遭苦而離散　　節節支解斷壞時<br>　六波羅蜜若圓成　　彼善方便大智德<br>　所謂布施及持戒　　忍辱精進與禪定<br>　最勝慧等若同修　　須臾攝受皆圓滿<br>　或時若能棄捨身　　亦復不愛而不惜<br>　爾時應當如是修　　圓滿布施波羅蜜<br>　若於眾生廣行慈　　即不破毀淨戒行<br>　現證菩提攝受因　　圓滿淨戒波羅蜜<br>　其身設欲斷壞時　　應當堅固忍辱力<br>　由斯忍力若勤行　　圓滿忍辱波羅蜜<br>　精進重擔荷無倦　　內心亦復不生厭<br>　身雖破壞力堅持　　圓滿精進波羅蜜<br>　其身設欲斷壞時　　不念棄捨菩提心<br>　於諸煩惱塵暗中　　勤力為令皆消滅<br>　為修禪定解脫力　　寧當破壞於己身<br>　普令眾生得離塵　　圓滿禪定波羅蜜<br>　我觀此身實無我　　是身如幻復如電<br>　作者受者二俱無　　是中實無有少法<br>　於身艱苦纏縛中　　善為眾生作度脫<br>　到勝彼岸自他圓　　圓滿勝慧波羅蜜<br>　若能於此深固法　　方便思惟常善修<br>　彼能堪任摧壓身　　是中不起諸過失<br>　菩薩若時聞惡言　　不善譏毀而輕謗<br>　聞已不生瞋恚心　　能起慈心善調伏<br>　棄捨瞋恚諸過失　　清淨布施波羅蜜<br>　慈心廣大普運行　　清淨持戒波羅蜜<br>　忍力發現彼對治　　清淨忍辱波羅蜜<br>　數起精進佛智求　　清淨精進波羅蜜<br>　於諸境中定其心　　清淨禪定波羅蜜<br>　了不可得諸音聲　　清淨勝慧波羅蜜<br>　菩薩聞諸惡言已　　應當思惟於深法<br>　堪任摧壓於語言　　是故不著諸過失<br>　假使百千諸魔眾　　邪異外見悉從來<br>　勸令棄捨方便修　　菩提分位言難得<br>　菩薩爾時心不動　　勢力增進轉精修<br>　是故堪任摧壓心　　多種摧壓皆無壞<br>　忍辱精進此二行　　善修安住如山王<br>　諸所摧壓悉堪任　　諸眾生同一勇猛<br>　磨治心寶摧壓者　　如來十力悉能知<br>　得見現證菩提尊　　亦復得受成佛記　</p><p>復次海意。云何是為菩薩於其所發一切智心寶穿亦不壞。謂若菩薩於彼一切智心。無所領納無所依著。亦無所住不出不入。無戲論無分別。壞諸分別無所安立。當以正智於甚深法如實伺察。何等是為彼甚深法。所謂隨順緣生之法如實覺了。無因所緣不斷不常。遠離邊見自性無我。我無自性故一切法亦無自性。諸法本來生無所生。解了於空。信順無相無願無求。於真實慧無所造作。畢竟無常。色如聚沫。受如浮泡。想如陽焰。行如芭蕉。識如幻法。諸界無所動。諸入互相生。心無所住亦無作意。於增上所作非增上所作。於平等法如實覺了。無種種行相等同一味。而悉同住一乘之道。修道行智依於勝義。以智了知於義無著。彼一切聲悟入非聲。智知一切聲。前後際斷故。文義二種智入無二。現證諸法不可說義。無我義是苦智。畢竟義是集智。不和合義是滅智。有為無為平等悟入是道智。離前後際是身念處生滅無住是受念處。觀無所緣是心念處。法界非界性平等平等義是法念處。心自在義是四正斷。離諸障礙是四神足。出生義是信根。無念是精進根。無作意是念根。超越戲論是定根。無他信是慧根。所緣無障礙是信力。通達諸力是精進力。心止息住是念力。無所動轉是定力。於念隨念是慧力。於一切法平等相應是念覺分。不出不入是擇法覺分。無我所是精進覺分。身心善住是喜覺分。平等覺悟是輕安覺分。離二法是定覺分。遠離諸見是捨覺分。一切分別無分別中離諸遍計是正見。一切音聲平等悟入是正思惟。離身心法是正語。一切所作悉得輕安名為正業。無高無下是正命。若善不善隨施設已平等而住是正勤。於心所緣平等悟入是正念。寂靜安住妙奢摩他是正定。於見非見而悉清淨無所生義是無常義。本來不生義是苦義。無所行義是無我義。止息義是寂滅義。善調伏心是布施義。住清涼性是持戒義。隨知盡法是忍辱義。於一切法能善決擇是精進義。止息內心是禪定義。如實了知諸法無相是勝慧義。一切眾生本來清淨是慈義。與虛空等是悲義。喜無所得是喜義。一切發行皆悉究竟是捨義。一切諸法先際已來三輪清淨是空義。後際清淨是離義。現在清淨是無我義。海意。若諸菩薩。於如是等諸甚深法。無起無滅離諸文字與虛空等。於順於違智入平等。若能如是思惟觀察如實所行。而彼菩薩即能於其所發一切智心寶穿亦不壞。雖復如是穿彼一切智心而無發悟。即於諸法自在理中乃能現證。海意。譬如日月各處自宮。於四大洲周遍普照。而彼日月天子都無發悟。亦不作是念我能往諸方處。或復不往而為照曜。但由一切眾生福果報力照明如是。海意。彼具善決擇智菩薩。亦復如是。雖於無量諸佛剎中廣為眾生作大利益。而彼菩薩都無發悟。未嘗數起諸作意想。然彼所作隨應發現<p>復次海意。若具決擇智菩薩。應於定波羅蜜及慧波羅蜜中。如理伺察。何以故。住等引心菩薩。不修觀法。修觀行菩薩。不住等引心。若復修觀行者彼即有慧。由有慧故能善觀察。何所觀察。所謂觀於諸法實相。云何是為諸法實相。若於諸相而無所行。此即是為諸法實相。何等是諸法相。謂有所表即諸法相。如是表中如實之相。此亦說名諸法實相。若復如是一切了知。即能悟達無相無無相。何者是相。何者是無相。相即是生。無相是滅。若無相無無相。即無生亦無滅。若法無生亦無滅者。即諸法性本來常住法界無壞。真如無動實際不變。如是法性。此即說名如實解了緣生之法。覺悟諸法真實之相。現證實際無二真理。如是乃以現量智知。海意。此即名為具決擇智菩薩摩訶薩。當佛世尊宣說如是容受磨治堪任摧壓穿亦不壞法時。此會中有十那庾多天人。悉發阿耨多羅三藐三菩提心。萬六千菩薩皆得無生法忍<p class='juan'>
佛說海意菩薩所問淨印法門經卷第三</p>
</body></html>
