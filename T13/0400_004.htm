<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
佛說海意菩薩所問淨印法門經卷第四</p>
<p><span class='byline'>　　　　西天譯經三藏朝散大夫試鴻臚卿傳梵大師賜紫沙門臣法護等奉　詔譯</span><br><p>爾時世尊。重說頌曰<p class='lg'>　菩薩若聞菩提心　　乃能貫穿一切法<br>　即此所有貫穿智　　於諸法中無所著<br>　雖復了知甚深法　　菩薩於中不生怖<br>　而亦不起恐怯心　　彼能獲得最勝道<br>　諸法若因若所緣　　如實覺了緣生法<br>　有慧隨順諸法生　　而實不執於邊見<br>　諸法若斷若常中　　智者不生於著礙<br>　覺了中際亦復然　　是故實際不思議<br>　若法自性本無我　　是中我亦無自性<br>　諸法無性亦復然　　本來不生皆空寂<br>　諸法無生亦無起　　空無所取常清淨<br>　遠離戲論無相門　　一切皆與虛空等<br>　無心亦復無求願　　遠離一切諸欲貪<br>　現觀諸色自性中　　其猶聚沫知無實<br>　受如浮泡暫起滅　　想如陽焰妄相生<br>　行如芭蕉中不堅　　識如幻法非久固<br>　所有四界性無動　　與彼虛空界同等<br>　內外諸入亦復然　　境互相生而冥默<br>　應知心法不在內　　亦非於外有所得<br>　意法無我亦復然　　是中諸識皆無住<br>　彼一切法無作意　　而亦遠離於我相<br>　於一切法平等中　　如實覺了於正性<br>　法本一味無異性　　一道一乘皆同等<br>　道智如實若了知　　此義顯示於勝義<br>　智者於義能悟入　　觀聲非聲能覺了<br>　世間所有一切聲　　前際後際二俱斷<br>　若文若義雖善解　　於中了知無二法<br>　解此不可說義門　　即能現證真實性<br>　諸法不生是苦智　　諸法平等是集智<br>　諸法盡義是滅智　　諸法無為是道智<br>　於彼身受心法中　　如理隨觀一一法<br>　無念復無作意行　　此說是為四念處<br>　若觀法界非界性　　平等正盡而平等<br>　無斷之斷正法門　　此說是為四正斷<br>　於心若得大自在　　此說是為四神足<br>　超越一切有著心　　此即是名為信根<br>　若於一切法寂靜　　此說名為精進根<br>　無念之念正法門　　此說是名為念根<br>　若了諸法無作意　　此說是名為定根<br>　超越諸法戲論門　　此說是名為慧根<br>　若法不起於他信　　即能獲得真實智<br>　於心亦無所覺知　　此名信力精進力<br>　若了無生無滅智　　此即是名為念力<br>　寂定於心無所行　　此即定力得成就<br>　非有非離於分別　　此即是名為慧力<br>　諸法義中實覺知　　此說是為七覺分<br>　於法平等無差別　　此說是名為正見<br>　無二法中如實觀　　無生是觀諸正道<br>　無生是為無常義　　無起是名為苦義<br>　無行是名無我義　　止息句是寂靜義<br>　調伏心即是布施　　寂靜心即是持戒<br>　盡法隨向是忍門　　正慧伺察名精進<br>　畢竟寂止是禪定　　如實了知是為慧<br>　眾生本來清淨心　　了知此說名為慈<br>　與虛空等名為悲　　清淨適悅是為喜<br>　一切所緣無住心　　此說是名為捨行<br>　若復三輪得清淨　　即能了知一切法<br>　如是貫穿諸法門　　而復永斷諸見執<br>　此中所有定及慧　　即此二法能貫穿<br>　遍入無量境界門　　此說是名正法智　</p><p>爾時世尊。復告海意菩薩摩訶薩言。海意。若菩薩得如是淨遍淨已。於一切眾生所起無虛假意。若為眾生之所摧壓。不生逼惱及諸障礙。得善覺了智。得決定慧。而彼菩薩。即能於此自說淨印三摩地根本。無住中住。云何是為安住三摩地根本。謂於一切眾生無障礙故。起大悲故。若得一切眾生常所恭敬。心亦不高。若不恭敬。心亦不下。由是之故。即法無所起。亦不生慢心。是故乃能隨住諸法。不住癡法。能生法智。普遍皆得。智為先導身業具足。智為先導語業具足。智為先導意業具足。若身語意諸所作業。一切皆以智為先導。菩薩即能隨智而轉。云何是菩薩智為先導身業具足。謂若眾生應見色身而可化度及調伏者。菩薩即當現威儀相。令彼眾生心得調伏。菩薩雖復如是現相。然無發悟。亦無分別。若或菩薩身起過失。愛著於身。身起異相。身行屈曲。身有動亂身生計度。若如是者。而彼菩薩諸有過失集現其前。如斷多羅樹心。而於諸法後不復生。又若菩薩身得清淨。一切勝相莊嚴其身。手足柔軟殊妙可愛。成福生身。諸根無劣身分圓滿。菩薩雖具如是莊嚴之身。然於色相亦不驕恃。身雖嚴好而不生於和合之想。菩薩若見一切眾生種種色相有缺壞者。菩薩爾時不起慢心。為求法故謙下恭敬。所以者何。若自身法性與一切眾生身之法性。皆悉平等依止於智。菩薩於身及身法性。悉了知已。即得法身。不受分[<a href='javascript:showpic("../fontimg/003165.gif")'>暇-日</a>]身。何名法身。謂以禪悅而為飲食。非分[<a href='javascript:showpic("../fontimg/003165.gif")'>暇-日</a>]食。菩薩為欲順世間故。愍眾生故。示現受彼世間之食。不為身支治瘦劣故。菩薩但於法身。以其法命而為資養。非假世間[<a href='javascript:showpic("../fontimg/003165.gif")'>暇-日</a>]食所資。何名法命。謂所資養。不從因緣所造作故。不越聖行。何名聖行。所謂無貪無瞋無癡。離諸煩惱。隨所施設密護於戒。是名聖行。菩薩由此智為先導。身業具足。故獲諸智通。神力成就。以無發悟心。於一切佛剎中普為現身。隨諸佛剎一一眾生。應見菩薩色相光明莊嚴身者。菩薩即住無所發悟無分別中。具足光明莊嚴身相。於其身中放大光明。是光普照無量無數諸佛剎土。一切地獄惡趣眾生。蒙光照觸悉得快樂。由快樂故樂觸現前。得樂觸故。一切眾生煩惱燒然。皆悉止息。咸得清涼身心調暢。彼諸眾生得調暢故善作佛事。海意。如是等法。名為菩薩智為先導身業具足<p>復次海意。何名菩薩智為先導語業具足。謂若菩薩凡出語言。而常遠離語中一切麤惡過失。海意。何名語中麤惡過失。所謂菩薩常當遠離六十四種語之過失。何等六十四。一者菩薩無麤澀語。二者無濁亂語。三者無壞器聲語。四者無衰弱聲語。五者無極高聲語。六者無極下聲語。七者無猛惡聲語。八者無堅硬語。九者無謇吃語。十者無逼惱語。十一者無離散語。十二者無燒然語。十三者無迷惑語。十四者無怨恨語。十五者無密切語。十六者無染著語。十七者無呻吟語。十八者無童稚語。十九者無震吼聲語。二十者無熾盛語。二十一者無掁觸語。二十二者無不知時語。二十三者無貪隨卑語。二十四者無瞋障礙語。二十五者無癡狂亂語。二十六者無驚怖語。二十七者無慢執語。二十八者無作破壞語。二十九者無諂曲語。三十者無高慢語。三十一者無離慢卑下語。三十二者無隨愛覆藏語。三十三者無非愛訐露語。三十四者無不實說語。三十五者無缺失語。三十六者無虛妄語。三十七者無鬥亂語。三十八者無兩舌語。三十九者無惡口語。四十者無綺語。四十一者無破朋友語。四十二者無極利語。四十三者無極柔軟語。四十四者無凡俗語。四十五者無不藏護語。四十六者無繁多語。四十七者無瞋害語。四十八者無鬥諍語。四十九者無賤劣語。五十者無動亂語。五十一者無輕浮語。五十二者無面譏語。五十三者無戲劇語。五十四者無歌音語。五十五者無非法語。五十六者無離間語。五十七者無自讚語。五十八者無毀他語。五十九者無侮翫語。六十者無激動語。六十一者無違背佛法僧語。六十二者無毀謗賢聖語。六十三者無非理作證語。六十四者無一切麤惡過失等語。海意。如是六十四種語中過失。菩薩凡所發言皆悉遠離。即得語業清淨。凡所發言皆說無間斷語。說如實語。說正真語。說誠諦分位語。說隨諦轉語。隨入一切眾生語言。知一切眾生意樂。令諸眾生皆生歡喜。照明一切眾生根性。息諸煩惱。住佛威神。任持正法。所發語言。分明顯了。美妙可愛離諸過失。皆由福行之所成故。不生於貪攝功德語。不生於瞋深無源底。不生於癡。十方世界施設語言。非無義利。隨往一切處。皆無作相。海意。此為菩薩智為先導語業具足<p>復次海意。何名菩薩智為先導意業具足。所謂菩薩剎那於一心中。遍入一切眾生心行。皆悉明了。住三摩呬多中。現諸威儀事。然亦不起彼三摩地。一切魔眾。悉不能知菩薩心業。遍入一切聲聞緣覺之心。彼亦不知。而是菩薩。終不生心自害害他。亦不俱害。非心意所表。無少法中而生障礙。於一切法中。起智了知。由彼心意無表了故。即無所了知。不受而受。未具佛法。亦不滅受而為取證。海意。此名菩薩智為先導意業具足。海意。如是等法。是為菩薩安住自說淨印三摩地根本。此根本者。謂即菩薩身語意業。皆以智為先導。由其三業智先導故。即能獲得自說淨印三摩地法。海意當知。有十種法。此三摩地名為自說。何等為十。一者初發起行。名為自說深心清淨故。二者菩薩之行。名為自說六波羅蜜多清淨故。三者顯示潔白之行。名為自說一切善法清淨故。四者相好圓滿之行。名為自說無礙福行清淨故。五者得辯才行。名為自說隨聞法行善令他得清淨故。六者念定不散亂智。名為自說遠離一切麤重蓋障。現起煩惱清淨故。七者菩提分法智。名為自說不放逸清淨故。八者表示奢摩他毘缽舍那智。名為自說心意識清淨故。九者十地次第之智。名為自說。一切對治建立法中。超越障礙悉清淨故。十者大菩提場莊嚴之智。名為自說斷一切不善法。集一切善法清淨故。海意。具是十種法故。此三摩地名為自說。海意當知。復有二十種法。此三摩地名為淨印。何等二十。一者內淨名為淨印。我清淨故。二者外淨名為淨印。我所清淨故。三者身淨名為淨印。一切見中悉清淨故。四者一切法無我清淨。名為淨印。本來清淨故。五者於一切法平等覺了清淨。名為淨印。一味清淨故。六者空無相無願清淨。名為淨印。一切解脫清淨故。七者虛空清淨。名為淨印。畢竟清淨故。八者眾生界法界清淨。名為淨印。離諸所作故。九者現所見清淨。名為淨印。自智通清淨故。十者日輪光明清淨。名為淨印。常照曜清淨故。十一者三世無礙知見清淨。名為淨故。離諸障礙清淨故。十二者表了門清淨。名為淨印。識智無住清淨故十三者無為清淨。名為淨印。有為自性清淨故。十四者了知緣生清淨。名為淨印。善觀緣法故。十五者隨證力無所畏佛法清淨。名為淨印。無能敵實智清淨故。十六者了知佛法相清淨。名為淨印。先業清淨故。十七者大慈大悲清淨。名為淨印。不捨眾生清淨故。十八者降伏諸魔外道清淨。名為淨印。一切所行清淨故。十九者破一切煩惱種習清淨。名為淨印。諸法自性清淨故。二十者於一剎那心中。普盡一切佛法之門。隨知清淨名為淨印。積集圓滿清淨故。海意。具足二十種法故。此三摩地名為淨印。海意當知。菩薩當坐菩提場時。乃能獲得是三摩地。得是三摩地後。當獲八種不共大神通相。何等為八。一者忽然此三千大千世界。悉變金剛所成之地。二者一切樹林花果枝葉。皆悉開敷俱向菩提樹。低垂曲折作恭敬相。三者一切眾生於剎那間。不為一切煩惱之所惱害。四者一切地獄惡趣眾生。悉見菩薩坐菩提場。見已皆獲快樂具足。五者一切世界。空中悉現金色光明廣大照曜。六者大地皆悉震動。然於其中亦無少分眾生而生嬈害。七者所有十方現住說法教化諸佛世尊。以無畏法施其安慰。作如是言。汝善男子。最勝最勝。是大導師。八者於一剎那心中。一切佛法集現其前。海意。而是菩薩得彼淨印三摩地已。後獲如是八種不共大神通相。而能出生無量功德之事。一切悉同此三摩地神通威力<p class='juan'>
佛說海意菩薩所問淨印法門經卷第四</p>
</body></html>
