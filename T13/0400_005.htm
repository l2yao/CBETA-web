<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
佛說海意菩薩所問淨印法門經卷第五</p>
<p><span class='byline'>　　　　西天譯經三藏朝散大夫試鴻臚卿傳梵大師賜紫沙門臣法護等奉　詔譯</span><br><p>爾時世尊。重說頌曰<p class='lg'>　此法善淨復明亮　　本無和合與空等<br>　無住無滅無起生　　是印隨攝於佛印<br>　住彼根本得總持　　長時修習慈悲行<br>　若敬若慢世所行　　平等慧中無喜恚<br>　等智隨住於法性　　不住癡暗及癡法<br>　雖住智中無得心　　安止等智常清淨<br>　智常覺了身所作　　以諸智行利世間<br>　眾生若見清淨身　　皆得離塵勝佛智<br>　威儀善戒無散亂　　有無分別中隨行<br>　身諸過失雖無邊　　本來不生無所斷<br>　彼獲莊嚴妙相身　　手足柔軟福嚴具<br>　清淨圓滿諸根身　　不恃色相智所作<br>　若見貧賤苦眾生　　謙下尊敬而不慢<br>　尊奉知法持戒人　　從彼聞法得聖道<br>　實知自他身法性　　知諸眾生實性身<br>　獲得淨勝妙法身　　不受分[<a href='javascript:showpic("../fontimg/003165.gif")'>暇-日</a>]身離染<br>　常受定中禪悅食　　不以[<a href='javascript:showpic("../fontimg/003165.gif")'>暇-日</a>]食益威光<br>　順世受食非力資　　法命滋養成甘露<br>　常獲聖行善寂靜　　解脫貪瞋癡染聚<br>　密護戒學無順違　　寧捨己身不造罪<br>　神力能往俱胝剎　　隨應現身而說法<br>　世間瞻睹妙相身　　彼皆獲得身高勝<br>　身放光明妙清淨　　廣照無邊諸剎土<br>　光照福勝軟觸生　　眾生悉除煩惱害<br>　地獄眾生常受苦　　蒙光照觸得快樂<br>　身意調暢酸楚停　　由斯得離地獄苦<br>　如是及餘諸身業　　隨智無邊善殊妙<br>　能開佛事調伏門　　菩薩身業此清淨<br>　語言妙音淨悅意　　天人世間聞皆喜<br>　凡所說法果不虛　　此法能成甘露滅<br>　語言隨墮語過失　　清淨福智善能斷<br>　眾生語業及音聲　　普令同等皆歡喜<br>　相續平等真實說　　言無濁亂皆如實<br>　凡所說言誠實行　　智隨諦轉善清淨<br>　語言甘美貪止息　　攝功德語瞋解脫<br>　甚深無底斷除癡　　於千剎中作善利<br>　此所說言無分別　　不假勤力隨解脫<br>　應眾生根歡喜生　　此智所作語清淨<br>　善修意業常無障　　一剎那心世悉知<br>　不起滅定現威儀　　魔不能知菩薩意<br>　聲聞緣覺不能測　　菩薩甚深心意道<br>　不生自他損害心　　無高無礙智平等<br>　菩薩隨世善覺知　　無受無思無伺察<br>　不入滅定證樂門　　無邊辯才總持具<br>　聞法所行智常住　　念定無亂住等引<br>　清淨諸障煩惱除　　極微瑕穢悉不見<br>　菩提分法無邊量　　悉能普攝離放逸<br>　智常隨住止觀中　　十地次第今成證<br>　乃至道樹成智果　　若具十種法清淨<br>　菩薩得定名自說　　現修諸行淨圓滿<br>　一切善道淨勝上　　隨諸地位淨諸度<br>　一切善法超勝高　　相好殊妙圓福果<br>　坐菩提場善畢竟　　染法勝怨悉能斷<br>　積諸善法等須彌　　不思議光淨成就<br>　得是三摩地獲福　　具二十法名淨印<br>　如日光明照世間　　證大菩提佛勝智<br>　菩薩當坐道樹已　　得八不共神通相<br>　能於百佛剎土中　　廣作利樂世間事<br>　諸佛皆來施無畏　　讚言勇猛汝最勝<br>　悉能已伏諸魔軍　　證佛菩提勝無上<br>　獲此身心勝功德　　決定能成此佛印<br>　此功德門若欲修　　當於菩提心堅勇　</p><p>爾時世尊。復告海意菩薩摩訶薩言。海意。以是緣故。若諸菩薩欲得如是自說淨印三摩地法門。及自說無垢慧者。當住二種之心。一者無濁亂心。二者無滓穢心。無濁亂心者。謂心自性清淨明亮。而不容受客塵煩惱。法性常住本自光明。一切作意無所積集。無塵故離貪。無分別故離瞋。無我故離癡。清淨遍淨。畢竟無垢。自在光明如所解脫。一切法亦然。隨住真如平等故。如所解脫一切法亦然。隨住法界平等故。如所解脫一切法亦然。隨住實際平等故。如所解脫一切法亦然。隨住空平等。隨住無相無願無造無作無生無起諸平等故。如所解脫有為法亦然。隨住無為法平等故。即此隨住平等之法。無集無散。非智所知。此說名為無濁亂心。即以此法為他眾生。及餘補特伽羅。顯明開示。於自他法不起動亂之想。此即是為無滓穢心。海意。具是無濁亂心。無滓穢心者。即能獲得自說淨印三摩地門<p>爾時海意菩薩白佛言。世尊。此三摩地而極甚深。佛言。不得涯底故。海意又言。世尊。此三摩地而極難見。佛言。離二法故。又言世尊。此三摩地極難覺了。佛言。無我我所故。又言世尊。此三摩地而極難知。佛言。識智二法平等知故。又言世尊。此三摩地而無濁亂。佛言。得無礙解脫故。又言世尊。此三摩地而極微妙。佛言。離諸譬喻故。又言世尊。此三摩地而極精實。佛言。得金剛喻智故。又言世尊。此三摩地而不破壞。佛言。先後不破故。又言世尊。此三摩地悉無所著。佛言。一切有著隨超越故。又言世尊。此三摩地得大光明。佛言。離諸癡瞑故。又言世尊。此三摩地而極清淨。佛言。畢竟無染故。又言世尊。此三摩地本性無垢。佛言。離貪塵故。又言世尊。此三摩地而無所行。佛言。三界無行故。又言世尊。此三摩地而無戲論。佛言。超越戲論故。又言世尊。此三摩地無動。佛言。畢竟寂靜故。又言世尊。此三摩地隨入一切處。佛言。與虛空等故<p>爾時海意菩薩復白佛言。世尊。若如是者。何能發起勝行。云何當獲自說淨印三摩地門。佛言海意。譬如有人欲與虛空而共戰敵。時彼虛空乃被甲冑。菩薩亦復如是。欲得自說淨印三摩地者。應當被於諸法平等甲冑莊嚴。何以故。海意。隨有所滅即有所起。又復海意。識種子是有為。無表種子是無為。此三摩地非眼識所知。非耳鼻舌身意識所知。此三摩地不可表了。應知無知亦非無知此三摩地無表了相。於一切法平等覺了故。此名三藐三佛陀。又復海意。我不見有法是染相故。成等正覺。亦不見有法是淨相故。成等正覺。若有相是染。即彼相是淨。所謂自性清淨相故。若彼自性清淨相者。即是無相。若其無相即無行相。若無行相。即無少法而可表了。由無表故即一切法無所了知。若法無能表及無所表故。是中即無文字集現。若無文字可集現者。即所說如。此復何名即所說如。謂後如於前中亦復然。此即是名一切諸法三世皆空。復何名空。所謂無作。即此無作。亦復無作。亦非無作。是故此說名之為空。所言無作義復云何。無作者。謂無現前諸行造作。以無少法可造作故。是故此說名為無作。復何名為無現前行。謂無身現前行。語現前行。心現前行故。此說名無現前行。若無現前行。彼即無為。若其無為。即無生無滅。亦無處所。即此無生無滅無處所法。亦復無處。何名無處。所謂現前諸行無處。是故此說名為無處。所以者何。所謂識不住色中。不住受想行中。若識無所住即是正智。而彼正智即智無領納。若智無領納即無增上意樂。若無增上意樂即無諍論。若無諍論即無動亂。若無動亂即無逼惱。若無逼惱即無燒然。若無燒然即得止息。若得止息即住遍寂。若住遍寂即住近寂。若住近寂。此即名為得大寂默。是故前言智無領納。是佛所說。海意。此法甚深難見難解。若有得聞如是之法生信解者。是人所有一切顛倒煩惱執著纏縛等法。悉得解脫。即能任持過去未來現在諸佛世尊法藏。為大導師。開示一切眾生無量正道。為大醫王。善療眾生一切無相煩惱之病。是為能以廣大供養普供如來。不久當得自說淨印三摩地門。所作決定。於此大乘法中能善積集。為大法船。而能濟渡無量眾生出生死海。為大正士降伏諸魔。永不復隨魔境中語<p>爾時海意菩薩白佛言。世尊。菩薩云何而能降伏一切魔怨。佛言海意。若菩薩以無所為心。能於一切普攝受者。而彼菩薩即能降伏一切魔怨。又若菩薩以無所為心。於彼一切所緣相中。能發起者。而彼菩薩即能降伏一切魔怨。海意當知。魔有四種。何等為四。一者蘊魔。二者煩惱魔。三者死魔。四者天魔。若或伺察幻法即能降蘊魔。安住空法能降煩惱魔。伺察無生無起之法能降死魔。俱時依止一切意法趣向滅道能降天魔。又復知苦能降蘊魔。斷集能降煩惱之魔。證滅能降死魔。修道能降天魔。又復伺察諸行是苦能降蘊魔。伺察諸行無常能降煩惱魔。伺察諸法無我能降死魔。伺察涅槃寂靜能降天魔。又復菩薩內斷煩惱垢而不<span class='corr'>忘</span>失大菩提心。行於布施。即能攝伏蘊魔。若菩薩不惜其身亦不繫著。行布施已。而能迴向於一切智。即能攝伏煩惱之魔。若菩薩能念財富無常。我當與彼一切共用。真實施與。如是施已。而能迴向於一切智。即能攝伏死魔。若菩薩於一切眾生所。而不越失大悲之心。以解脫慧普攝眾生。行布施已。而能迴向於一切智。如是即能攝伏天魔<p class='juan'>
佛說海意菩薩所問淨印法門經卷第五</p>
</body></html>
