<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
佛說海意菩薩所問淨印法門經卷第八</p>
<p><span class='byline'>　　　　譯經三藏朝散大夫試鴻臚卿光梵大師賜紫沙門臣惟淨等奉　詔譯</span><br><p>爾時世尊重說頌曰<p class='lg'>　我念過去佛出世　　號曰勇猛精進尊<br>　劫名花積妙可觀　　最上世界名善見<br>　八萬四千蓮花出　　有佛出現彼劫中<br>　世界猶如兜率天　　所須飲食皆如意<br>　彼無女人不處胎　　眾生化生悉嚴好<br>　而復不修於餘乘　　菩薩皆住大乘法<br>　十方所來菩薩眾　　於彼世界善可觀<br>　皆獲喜相妙定門　　受諸快樂未曾有<br>　菩薩俱胝二十六　　是眾莊嚴二足尊<br>　復有餘多天及人　　最上佛乘皆安住<br>　其佛大仙智德海　　數數宣說精進門<br>　有菩薩名堅固鎧　　於佛發問如斯義<br>　所欲安住精進力　　菩薩云何精進修<br>　此義願佛為我宣　　我於是中修行住<br>　彼大法王知意已　　為說發勤精進德<br>　發起勤作行相應　　常所伺察修行住<br>　發起所謂菩提心　　勤作成辨眾善法<br>　伺察利益諸眾生　　修行隨何法住忍<br>　發起恭敬此聽受　　勤作宣說而開明<br>　深固作意伺察門　　修行謂起聖正見<br>　發起滌除於慳垢　　捨諸所有是勤作<br>　具菩提心伺察門　　修行所作不求報<br>　發起謂振大捨聲　　慈於丐者是勤作<br>　伺察受用觀無常　　修行施已不生悔<br>　依法所受名發起　　淨命自資是勤作<br>　我真實施伺察門　　修行施時無意念<br>　發起滌除破戒垢　　禁戒無缺是勤作<br>　伺察將護破戒人　　修行具戒無意念<br>　發起所謂身業淨　　語業清淨是勤作<br>　心業清淨伺察門　　修行是為諸法淨<br>　不容受瞋名發起　　忍力現行是勤作<br>　自他作護伺察門　　修行忍辱無意念<br>　恚者常淨名發起　　勤作於彼不捨離<br>　內心清淨伺察門　　修行自他無所得<br>　發起謂除懈怠垢　　擇精進力是勤作<br>　護懈怠者伺察門　　修行隨何法住忍<br>　積集善法名發起　　成辦善法是勤作<br>　伺察不樂於餘乘　　修行不壞諸業報<br>　發起了知於正念　　勤作悟入法行中<br>　善護正慧伺察門　　修行所謂堅固住<br>　發起謂理勤謂教　　彼諸法門謂伺察<br>　知出離道即修行　　此發精進善方便<br>　發起所謂文總持　　善宣說義名勤作<br>　不著於聲伺察門　　修行了法不可說<br>　親近善友名發起　　遠離惡友是勤作<br>　觀善惡性伺察門　　修行憶持於諸法<br>　法中出家名發起　　捨愛非愛是勤作<br>　希求善法伺察門　　修行於法無障礙<br>　發起樂居曠野中　　遠離憒鬧是勤作<br>　樂居寂靜伺察門　　修行謂修寂靜行<br>　少欲善言名發起　　歡喜知分是勤作<br>　獲受妙樂伺察門　　修行謂知所應量<br>　增上戒學名發起　　所修無雜是勤作<br>　增上心學伺察門　　增上慧學修行住<br>　布施持戒名發起　　忍辱精進是勤作<br>　禪定慧行伺察門　　修行總起智方便<br>　財法二施名發起　　愛語所謂是勤作<br>　利行是為伺察門　　修行真實而同事<br>　大慈圓滿名發起　　大悲具足是勤作<br>　法中大喜伺察門　　修行此說大捨智<br>　發起清淨佛剎土　　圓滿相好是勤作<br>　護持正法伺察門　　度脫眾生修行住<br>　不著蘊魔名發起　　出煩惱魔是勤作<br>　攝伏死魔伺察門　　摧伏天魔修行住<br>　了知苦果名發起　　不立愛故是勤作<br>　修道是為伺察門　　滅智所謂修行住<br>　發起身念處離縛　　觀受念處是勤作<br>　觀心念處伺察門　　修行謂觀法念處<br>　發起所謂信根方　　精進根力是勤作<br>　念定根力伺察門　　修行謂即慧根力<br>　防斷不善名發起　　不壞善法是勤作<br>　身心輕利伺察門　　修行智起四神足<br>　發起謂修七覺分　　行八正道是勤作<br>　修習止觀伺察門　　修行真實明解脫<br>　發起勤作起諸行　　心得輕安伺察門<br>　不轉諸相境界中　　此說是為修行住<br>　若身若心輕安故　　於見於因當出離<br>　是中名色若了知　　諸聖稱讚此精進<br>　於我我所若能滅　　即解一切所取縛<br>　現起五蓋悉蠲除　　惡作疑惑皆斷滅<br>　又復能破諸結病　　此力除障無所覆<br>　於慢過慢斷無餘　　所作皆由精進力<br>　遣除一切諸有相　　止息一切諸戲論<br>　斷滅一切煩惱因　　智者稱讚此精進<br>　聞此精進功德已　　勇發精進咸稱讚<br>　菩薩會中有十千　　悉得無生妙法忍<br>　釋迦如來此會中　　為諸菩薩廣宣說<br>　聞說精進先行時　　五千菩薩忍清淨<br>　復有天人阿修羅　　緊那羅等諸會眾<br>　爾時會中有百千　　發菩提心善安住<br>　我昔曾名堅固鎧　　得最上忍菩薩位<br>　棄捨身命精進修　　經爾許時常無懈<br>　親近八萬四千佛　　棄捨己身而奉事<br>　近侍諸佛一劫中　　後居無數菩薩位　</p><p>爾時大悲思惟大梵天王白海意菩薩言。善男子。所言佛法是何等增語。海意菩薩言。大梵。此言佛法者。是一切法增語。何以故。如來以無分別相。如量取證菩提。無分別相者。即一切法平等相。如來是中如量取證菩提。大梵。若了一切法平等。即是菩提。是故此說一切法即是佛法。若一切法如是即佛法。亦如是所有一切法自性。即佛法自性。一切法離故。應知佛法亦離。一切法空故。應知佛法亦空。大梵。一切法緣生。若能覺了。諸法緣生即是菩提。如如來於一切法如是見而彼佛法亦如是見。梵天言。善男子。豈非佛法越三界邪。菩薩言。大梵。三界自性即是佛法。何以故。大梵。而彼佛法平等相中無高無下。猶如虛空亦無高下。佛法亦復如是。同彼虛空無高無下。大梵。一切法亦然。自性空中等無高下。大梵。若善男子及善女人。欲知佛法者。應如是知。然於所知方便不應取著<p>復次大梵。佛法無方分。無處所。不生不滅非青非黃非赤非白。故無顯色。非有形相故無形色。無形顯色故即是無相。大梵。無相義者即佛法義。佛法義者即不墮句義。不墮句義者即寂靜義。寂靜義者即是離義。離義者即是空義。空義者即無繫著義。無繫著義者即實性義。實性義者即真如義。真如義者即畢竟不生義。不生義者即不滅義。不滅義者即無住處義<p>爾時海意菩薩重說頌曰<p class='lg'>　所說無相義　　是勝佛法義<br>　其說佛法義　　即不墮句義<br>　不墮寂靜義　　寂靜是離義<br>　離義即空義　　空義無著義<br>　無著實性義　　實性真如義<br>　真如即畢竟　　不生不滅義<br>　不滅無處義　　法義如是住<br>　如所住法界　　諸法亦然住<br>　如諸法所住　　佛法亦然住<br>　如佛法所住　　生滅法亦然<br>　無著法等義　　真如無異住<br>　聲聞緣覺法　　亦平等隨住<br>　如是處住法　　佛法勝無上<br>　無方分處所　　故佛法安住<br>　勿於生滅中　　隨觀諸佛法<br>　彼非形顯色　　無少法可得<br>　無形亦無相　　佛法而開明<br>　如諸法自性　　佛法亦如是<br>　此所說平等　　無差別無相<br>　如是求佛法　　諸法亦然求<br>　若法無所得　　彼即無分別<br>　佛及諸佛法　　一切法皆然<br>　大仙處道場　　得平等正法<br>　佛及諸佛法　　於道場觀察<br>　彼所說佛法　　平等等故常<br>　等無高下法　　如虛空清淨<br>　若佛及佛智　　彼佛此所說<br>　謂諸法緣生　　自性無所有<br>　若自性不有　　即無少法生<br>　實際此若知　　世間等無際<br>　是際中起智　　隨轉一切法<br>　所謂過去法　　及彼未來法<br>　此名現在法　　此是諸佛法<br>　如是三時中　　佛智無所著<br>　由智無著故　　牟尼乃說法<br>　所謂佛十力　　及四無所畏<br>　諸佛十八種　　不共功德法<br>　於是中普攝　　所有一切法<br>　如是一切法　　是即諸佛法　</p><p>復次大悲思惟大梵天王重白海意菩薩言。善男子。汝於如是法中。云何所見。菩薩言。大梵。夫佛法者墮色數邪。梵天言不也。菩薩言。若法非色即不可見。若無對礙即無表了。是中云何有所見邪。梵天言不也。善男子。菩薩言。大梵。若佛法不可見者。即一切法亦如是。何以故。法本無二。此無二者即是一切法。大梵。若法有所見。彼即是有相。謂以無別可見無別佛法。若此如是見。彼如是佛法。若如是佛法。彼即如是見。梵天言。善男子。若爾者如來於一切法。不復有見。菩薩言大梵。若如來於佛法中有所見者。即彼如來及諸佛法。有實定性可得。梵天言。善男子。若如是者。佛法不有邪。菩薩言。大梵。若法無實定性。是中有無悉不可說。若法非有無。彼即無所見。梵天言。若爾何故。世尊今此會中說佛法邪。菩薩言。大梵。如說虛空。非彼虛空有實定性。佛法亦復如是。此說佛法。非彼佛法有實定性。梵天言。希有善男子。若初發心菩薩。聞此說已不生驚怖者。而是菩薩於佛法中被堅固鎧。菩薩言。大梵。若諸眾生。得佛加持已發菩提心者。聞此所說甚深佛法。即不生驚怖。又復大梵。有取有執者即生驚怖。無取無執者不生驚怖。有依止有繫著者即生驚怖。無依止無繫著者不生驚怖。有我我所見者即生驚怖。離我我所見者不生驚怖。梵天言。善男子。菩薩有幾種力。若諸菩薩。具是力者。即於如是甚深佛法中不生驚怖。菩薩言。大梵。諸菩薩有八種力。若諸菩薩具是力者。乃於如是甚深佛法中不生驚怖。何等為八。一者無障礙信力。於諸佛法生勝解故。二者尊重出生善知識力。諦意隨順如師尊故。三者多聞出生慧力。出世聞法悉圓滿故。四者福行出生承事之力。無量福行悉圓滿故。五者深固作意出生智力。破諸魔故。六者大慈出生大悲之力。於無我法離疑惑故。七者安定出生善思惟力。大菩提心不忘失故。八者無佗信出生忍力。獲得無生妙法忍故。大梵。此等是為菩薩八種勝力。若諸菩薩摩訶薩具是力者。能於甚深諸佛法中不生驚怖<p>爾時世尊讚海意菩薩摩訶薩言。善哉善哉。海意。汝善說此菩薩八力。若諸菩薩具是力者。能於甚深諸佛法中不生驚怖。又復於佛法中。隨所聞已皆不生怖。海意當知。諸說法聲皆是分別。若於菩提勝義諦中即不能說。何以故。彼勝義諦。非語言非詮表。亦非文字積集所行。尚非心心所法而可能轉。況復文字有所行邪。海意。如汝所觀諸佛世尊有所說者。但為不可思議一切眾生大悲轉故。乃於如是甚深法中成正覺已。於無文字無語言無記說無詮表法中。為他眾生及補特伽羅。假以文字建立宣說。海意。譬如有人知此虛空。非色相故不可見。非對礙故無表了。然於空中以種種色彩畫形像。所謂象馬車乘天龍夜叉乾闥婆等。現諸色相。海意於汝意云何。是人所作斯為難不。海意菩薩白佛言。世尊。是人所作最極為難。佛言海意。諸佛世尊。如復為難過極於彼。何以故。謂於不可說法中成正覺已。假以言說。為他眾生及補特伽羅建立宣說。由於不可說義中如實覺了。是故。諸佛難作能作。海意。若復有人於此甚深佛法之中。不驚不怖不生恐畏者。當知是人於先佛所深種善根作諸勝行。是故。於此甚深佛法不生恐畏。若復有人於此甚深經典一切世間難信解法如實知已。受持讀誦廣為他說者。當知是人能持如來一切法藏。能持一切眾生諸善法分。又復海意。若有菩薩得佛眼照明。能於無量諸佛剎中。滿積珍寶持用供養。彼彼如來廣行布施。於汝意云何。而彼菩薩以是緣故得福多不。海意白佛言。甚多世尊。甚多善逝。此之福蘊無量無數。乃至譬喻所不能及。佛言海意。我今語汝。如汝應知。若有菩薩能於如來法中善為作護。令三寶種不斷不絕。於諸眾生不捨大悲。於如是等甚深經典如來大智法中能了知已。受持讀誦。何況是中如理修行。而此菩薩所得福蘊倍多於彼。何以故。所有財施。但是世間之所愛樂。若法施者。彼即出過一切世間<p>復次海意。若有菩薩能護持正法者。而此菩薩得四種攝受。何等為四。一者得佛攝受。二者得天攝受。三者得福攝受。四者得智攝受。若諸菩薩得佛攝受者。當得四種最勝之法。何等為四。一者常得不離瞻仰如來。二者一切魔眾伺不得便。三者獲得無盡陀羅尼門。四者速具神力住不退轉地。海意。諸有菩薩為佛攝受者。獲得如是四種最勝之法。又諸菩薩若得天攝受者。當獲四種清淨。何等為四。一者天眾神力。令其菩薩眾會清淨。二者使令聽受正法專注一心。三者遣除一切魔外之眾。四者由天威神。能令一切無不清淨。悉得淨心。海意。諸有菩薩為天攝受者。獲得如是四種清淨。又諸菩薩若得福攝受者。當獲四種莊嚴之相。何等為四。一者身莊嚴。謂相好圓滿。二者語莊嚴。謂勝出一切眾生語言音聲。三者國土莊嚴。謂諸所施作悉能顯示。四者所生莊嚴。謂在所生處或為梵王帝釋護世天等。海意。諸有菩薩為福攝受者。獲得如是四種莊嚴。又諸菩薩。若得智攝受者。當獲四種照明之法。何等為四。一者照明一切眾生根性。如其所應即為說法。二者照明一切煩惱之病。積集法藥隨為治療。三者神力照明。餘佛剎中悉能遍往。四者法界照明。於一切法如實了知。海意。諸有菩薩為智攝受者。獲得如是四種照明。以是緣故。菩薩摩訶薩欲得如是攝受稱讚功德法者。應當勤行護持正法。若諸菩薩而能勤行護正法者。當獲無量最勝功德<p class='juan'>
佛說海意菩薩所問淨印法門經卷第八</p>
</body></html>
