<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
佛說海意菩薩所問淨印法門經卷第十二</p>
<p><span class='byline'>　　　　西天譯經三藏朝散大夫鴻臚卿傳梵大師賜紫沙門臣法護等奉　詔譯</span><br><p>世尊說是攝受大乘等諸法時。會中四萬四千眾生及千天人悉發阿耨多羅三藐三菩提心。二萬八千菩薩得無生法忍。而此三千大千世界六種震動。有大光明廣照十方。有千天人處于空中。言音互發喜躍回旋。復雨殊妙天諸寶花。鼓吹歌音奏天妙樂。而為供養。以妙偈詞而讚嘆曰<p class='lg'>　如是最上大法藏　　如來今日親開示<br>　久已安住大悲心　　為諸眾生明顯了　</p><p>說此偈已。又作是言。世尊。若人於此如來所說大法寶藏。而能受持極少分者。是人速能解脫一切地獄恐怖。次第當轉無上法輪。世尊。譬如有人去彼州城聚落不遠。見地伏藏中有無盡珍寶充滿。是人以具利益心故。見已即時詣州城中語諸人言。汝等善來。汝若欲求諸珍寶者。我知方處。當示於汝無盡伏藏。世尊。彼州城中有一類人。雖聞其言而不信受。有一類人信其所說。即同其人詣伏藏所。隨自力能恣取其寶。如其智量得寶而還。然彼伏藏取而無盡。亦無分別此人我與彼人不與。此人應取彼不應取。何以故。而是伏藏無分別故。世尊。諸佛所說大法寶藏。亦復如是。佛於阿僧祇俱胝那庾多百千劫中。積集如是無上廣大妙法寶藏。既積集已。詣菩提場成正覺果。後於波羅奈國鹿野苑中轉大法輪。今日世尊。又復轉此集會正法。開示無上大法寶藏。而佛世尊以無取心。於諸眾生起大悲行作利益事。諸不知者。以妙梵音普遍告諭諸天及人阿修羅等。而表示言。汝等來此受持無上廣大法寶。此法能盡生老病死諸苦邊際。能施一切無盡妙樂。世尊。或有一類不具於信愚癡之人。於此正法不生勝解。復不正順不能分別故不生信。或有一類具信之者。於此正法。能善分別而生勝解。復起正順以能分別故深生淨信。是人乃能於佛如來大法寶藏。隨力堪任取其法寶。自取寶已。復令他人於彼諸乘解脫法中而生信解。或有樂住聲聞乘性。或有樂住緣覺乘性。或有樂住阿耨多羅三藐三菩提者。然佛如來無上最勝大法寶藏而無窮盡。亦無分別。又復世尊。今此無上大法寶藏。如是廣大開發顯示。而諸眾生於此法寶總略乃至極少分中。有不能取者。是人不得寶故。於長夜中行三惡趣無有窮盡。世尊。若復有人於此無上大法寶藏少略。乃至或能受持一四句偈者。是人具足七種聖財而不貧匱。何況有能於此廣大集會正法少略一品信奉受持。或復二三四五。若十二十。逮七十品。乃至終畢能受持者。是人所獲功德不可稱計。何以故。今此法門不離菩提心故。為諸眾生起大悲心所逼切故。是故若人能起淨心。受持讀誦為他說者。應知彼人得受阿耨多羅三藐三菩提記。當坐道場降伏諸魔。於大乘中得大神通。爾時世尊讚諸天子言。善哉善哉。諸天子眾。汝等善說。當知善能於此正法受持讀誦而生勝解如理修行者。是人建立一切語言勝妙功德。是人得至一切智頂。復知是人廣為一切世間作智慧光普遍照曜。詣菩提場。不久當成阿耨多羅三藐三菩提果。何以故。由能乘御此大乘故。爾時世尊重說頌曰<p class='lg'>　建立此最勝　　廣大諸佛乘<br>　如虛空光明　　越諸世間故<br>　出離三有已　　往詣菩提場<br>　無彼有著心　　已離諸繫著<br>　俱胝劫積集　　廣大清淨說<br>　布施調止門　　令內心深固<br>　由戒止諸罪　　身心得清淨<br>　離諸怖畏心　　往詣菩提場<br>　平等心及意　　容受諸眾生<br>　超勝於餘乘　　謂諸下乘等<br>　趣此大乘法　　令眾生歡喜<br>　高建大法幢　　神足御如馬<br>　聞精進相續　　禪定為床坐<br>　忍辱力隨得　　大智慧灌頂<br>　摧伏諸外眾　　破諸魔軍已<br>　詣淨菩提場　　趣向大乘法<br>　慈心為甲冑　　怨惡不能壞<br>　行堅固大悲　　趣向深法理<br>　四禪四神足　　乘四無量行<br>　調御菩提心　　不捨諸正道<br>　十方無邊際　　一切眾生界<br>　悉於此大乘　　乘御而修進<br>　無苦亦無樂　　非減亦非增<br>　最上佛乘中　　具如是神力<br>　修行四念處　　及彼四正斷<br>　四神足亦然　　五根五力等<br>　如佛所讚說　　具七覺支寶<br>　遊行八正道　　往詣菩提場<br>　寂止諸煩惱　　圓具法光明<br>　破一切暗塵　　顯出於三有<br>　神力普能召　　帝釋梵王等<br>　汝等各善御　　此無比大乘<br>　諸波羅蜜多　　謂施戒及忍<br>　精進禪定門　　勝慧智神力<br>　及彼方便行　　所攝真實願<br>　縱百千魔軍　　此悉能摧伏<br>　毀戒諸眾生　　勤造諸罪業<br>　高勝諸菩薩　　集多種功德<br>　若所起諸心　　菩提心廣大<br>　能御大乘人　　彼悉能觀察<br>　所有世間典　　種種義及行<br>　乃至出世間　　真實諸善法<br>　有學及無學　　緣覺諸聖人<br>　住於佛乘者　　悉入彼彼門<br>　若種種煩惱　　及種種心行<br>　諸苦惱眾生　　輪轉有為界<br>　住於佛乘者　　菩薩悉能觀<br>　令彼等息苦　　趣向畢竟乘<br>　又諸懈怠人　　劣弱無勢力<br>　而不能運心　　盡眾生苦際<br>　由聞大乘已　　彼心生恐怖<br>　唯求自樂因　　不作利他行<br>　若明解大力　　有大智菩薩<br>　精進力具圓　　眾生常利益<br>　行大悲方便　　內心性清淨<br>　由乘最上乘　　故彼心歡喜<br>　普盡諸世間　　無邊種種行<br>　上中下等差　　根性及意樂<br>　乘此最上乘　　具大智菩薩<br>　剎那能遍知　　諸眾生心行<br>　身得妙相好　　莊嚴諸身分<br>　語出悅美音　　一切聞皆喜<br>　心意得清淨　　具禪定神通<br>　由乘最上乘　　獲廣大功德<br>　此最上佛乘　　三界遍聞故<br>　乃至一切佛　　聖佛眼不斷<br>　增長最上眼　　謂法眼熾然<br>　超越三界眾　　即諸阿羅漢<br>　此乘淨微妙　　不墮穢土中<br>　菩薩御此乘　　剎那見諸佛<br>　十方界往已　　無疲亦無減<br>　觀此無比乘　　有如是神變<br>　御佛乘大士　　遍行諸世間<br>　超勝及比倫　　求之俱不得<br>　世間一勇猛　　菩薩大威神<br>　由乘最上乘　　能怖魔軍眾<br>　獲色力威勢　　及得廣大富<br>　或帝釋梵王　　輪王護世等<br>　乃至天及人　　得是三界樂<br>　由乘最上乘　　妙樂悉圓具<br>　菩薩心無高　　而亦復無下<br>　能施諸所愛　　施已不求報<br>　以歡喜慈心　　亦施於頭目<br>　由乘最上乘　　迴向菩提故<br>　菩薩持淨戒　　或具於梵行<br>　禁戒淨光明　　煥耀踰日月<br>　色相及富盛　　悉無所希求<br>　由乘最上乘　　為救度眾生<br>　菩薩聞惡言　　不忿亦不恚<br>　正使碎其身　　亦護諸群品<br>　此身即易得　　法王值極難<br>　由乘最上乘　　得此忍清淨<br>　菩薩於無邊　　百千劫已來<br>　循環惡趣中　　流轉生死界<br>　發大精進力　　為救度眾生<br>　由乘最上乘　　精進力成就<br>　菩薩得寂靜　　柔軟勝妙樂<br>　知定功德法　　慈眼視眾生<br>　是中無少分　　味著禪定樂<br>　唯思念希求　　得見於諸佛<br>　菩薩知諸法　　因緣所生空<br>　我法及眾生　　彼皆無所得<br>　諸見善清淨　　勝慧調伏心<br>　由乘最上乘　　此妙慧清淨<br>　所有四聖諦　　四無量四定<br>　及五種智通　　四無礙解等<br>　於四攝法中　　法施為最上<br>　如是功德門　　皆從佛乘出<br>　所有十力等　　無邊諸佛法<br>　佛人中師子　　說法若其吼<br>　眉間及口中　　無見頂放光<br>　由乘最上乘　　菩薩不難得<br>　諸佛有三種　　最勝大神通<br>　調伏於世間　　照明諸心意<br>　諸佛所說法　　其果利不虛<br>　由乘最上乘　　疾速皆獲得<br>　佛語義相應　　無染無過失<br>　緊那羅梵音　　軟美復悅意<br>　普攝諸世間　　眾生言音等<br>　聞佛妙音聲　　一切皆歡喜<br>　菩薩非久獲　　如是佛言音<br>　等空佛剎中　　一切皆表示<br>　普遍悉能聞　　法義相應語<br>　眾生聞皆樂　　煩惱悉蠲除<br>　假使以神力　　能至虛空邊<br>　十方海水中　　亦能知其量<br>　無邊眾生行　　剎那心尚知<br>　唯佛最上乘　　功德說無盡　</p><p>爾時世尊復告海意菩薩摩訶薩言。海意。是故當知。若有菩薩欲於如是廣大正法。密作護持令法久住。自心潔白已。於他眾生及補特伽羅。所有一切上中下根能遍知者。應當受持如是句義。所謂門句。印句。及金剛句。得受持已。如義解了。以慧相應。最勝方便如理伺察。海意。何者名為門句。所謂諸施設門。表示一切法分別義。阿字門。表示一切法無生義。波字門。表示一切法勝義諦。那字門。表示一切法了知名色義捺字門。表示一切法調伏寂靜義。娑字門。表示一切法出過諸著義。多字門。表示一切法隨住真如義。迦字門。表示一切法了達業報義。又娑字門。表示一切法平等無差別義。摩字門。表示一切法大悲義。[<a href='javascript:showpic("../fontimg/035509.gif")'>言*我</a>]字門。表示一切法最極甚深難徹源底義。惹字門。表示一切法超越老死義。馱字門。表示一切法法界無分別義。設字門。表示一切法圓滿奢摩他義。佉字門。表示一切法虛空煥明義。叉字門。表示一切法普盡無生義。倪野字門。表示一切法智無著義。他字門。表示一切法善解處非處義。塞迦字門。表示一切法了知諸蘊義。[<a href='javascript:showpic("../fontimg/006248.gif")'>女*宅</a>]字門。表示一切法畢竟無邊際義。身寂靜門。表示一切法無貪染義。心寂靜門。表示一切法調伏瞋癡義。止息門。表示一切法歸趣無著義。深固門。表示一切法出離三際義。住實性門。表示一切法住法界義。無取門。表示一切法解脫相義。無執著門。表示一切法離諍論義。無雜染門。表示一切法清淨相義。法自性門。表示一切法本來明淨義。妙光明門。表示一切法煥明義。觀想門。表示一切法離散義。無攝藏門。表示一切法不和合義。菩提門。表示一切法平等一味義。涅槃門。表示一切法離諸煩惱義。海意。如是等門句。能受持者。得自心潔白已。於他眾生及補特伽羅上中下根。悉能了知<p>復次海意。何名印句。所謂一切法解脫印所印。法本無二。二清淨故。一切法二邊無邊印所印。斷常清淨故。一切法盡離貪印所印。盡門盡際中無盡無邊際故。一切法無高無下印所印。平等性實際清淨故。一切法如虛空印所印。出過五眼道故。一切法住虛空印所印。法界即虛空界故。一切法無分別印所印。法界涉入故。一切法法界印所印。法無分別相故。一切法真如印所印。前後際如實故。一切法實際印所印。本來清淨故。一切法空印所印。有為同等故。一切法無相印所印。遠離差別諸所緣故。一切法無願印所印。離諸所求故。一切法無常印所印。自性無性無相故。一切法苦印所印。五蘊善積集相故。一切法無我印所印。自性無我故。一切法寂靜印所印。畢竟無動故。一切法誠諦印所印。普遍攝入勝義諦故。一切法無動印所印。種子無住故。一切法不壞印所印。畢竟決定故。一切法如如印所印。前後際不斷故。一切法三世平等印所印。於一切處同一味故。一切法無生印所印。自性無所有故。一切法無滅印所印。自性無生故。一切法不相待印所印。離增上慢故。一切法無戲論印所印。一切尋伺無積集故。一切法明了無相印所印。無諸色相所表示故。一切法無染印所印。依止斷故。一切法無成辦印所印。對治不可得故。一切法非業報印所印。一切無造作故。一切法無為印所印。悉離生滅諸分位故。一切法平等性印所印。諸法等虛空悉無差別故。海意。此等名為印句。是諸印句。乃是過去未來現在諸佛世尊菩提之印。如是印句。所有八萬四千法蘊於中出生。如是印句。普攝諸佛及諸菩薩最上智印。速疾證得無生法忍。海意。如是等印句。所有不種善根諸眾生等而不得聞。又此法門善能降伏一切魔業。海意。所有無盡總持寶篋。而能藏攝彼一切法。是法皆從印句中出。又復八萬四千三摩地門。及遍入八萬四千眾生心行。及千波羅蜜門。悉從如是印句中出。而此印句亦復隨入彼彼法門<p class='juan'>
佛說海意菩薩所問淨印法門經卷第十二</p>
</body></html>
