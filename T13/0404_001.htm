<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p><b>　　<A NAME="n278"></A>No. 404 [No. 397(8)]</b><p class='juan'>
大集大虛空藏菩薩所問經卷第一</p>
<p><span class='byline'>　　　　開府儀同三司特進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉　詔譯</span><br><p>如是我聞。一時薄伽梵。在如來境界寶莊嚴道場。而此道場皆是如來之所加持。積集廣大福德資糧。大行等流之所成就。是諸菩薩所住宮殿。演說無邊甚深法處。亦是如來遊戲神通無礙智境。能生廣大善巧念慧。入無所有智所行處。盡未來世稱讚無量殊勝功德。世尊現證一切諸法。平等自在善轉無上清淨法輪善能調伏諸弟子眾。善達一切有情意樂。善知一切諸根彼岸。善斷一切煩惱結習。於諸佛事任運施作無有休息與大苾芻眾六百萬人俱。此諸苾芻皆是如來法王之子。心善解脫慧善解脫。已斷一切煩惱結縛。善說一切甚深佛法。復能通達於無相法。端嚴殊特具足威儀。為大福田增長之處。善住如來之所教令<p>復有菩薩摩訶薩眾。從諸佛剎而來集會。其數無量不可思議不可譬喻不可言說。此諸菩薩於剎那頃。遊戲無邊諸佛世界。供養奉事一切如來。勸請說法聞法不厭。常琣釆穭@切有情。善巧方便能到第一清淨彼岸。住無礙解超越種種分別戲論。位皆鄰近一切智智。其名曰電天菩薩戰勝菩薩。遍照菩薩勇健菩薩。摧疑菩薩奮迅菩薩。觀察眼菩薩常舒手菩薩。與如是等上首菩薩摩訶薩俱<p>爾時世尊為諸菩薩摩訶薩。說大集會甚深法時。一切大眾處在虛空住寶樓閣。而此樓閣莊嚴殊勝。猶如大莊嚴世界中一寶莊嚴佛土。諸菩薩眾所住樓閣無有異也。是諸大眾各各相見皆坐其中。時此三千大千世界一切色像。蘇迷盧山輪圍山。大輪圍山贍部洲等。聚落城邑江河泉流。陂池大海叢林草木。一切地居所有宮殿。悉皆隱蔽而不復現。欲色空居乃至有頂。諸天宮殿及諸有情。形色之類亦悉不現。猶如劫燒火災之後。大地焚爇唯有虛空。中無一色為眼所見。此亦如是三千大千世界之中。無一色相為諸有情眼所睹見。唯除此寶莊嚴道場聲聞菩薩。諸天龍藥叉乾闥婆等。一切眾會所有色像了然顯現。又此道場有師子座自然涌出。其量高廣萬踰繕那。此師子座出淨光明。普照三千大千世界。[<a href='javascript:showpic("../fontimg/014048.gif")'>日*英</a>]蔽日月釋梵護世。所有諸光皆不復現。佛坐其上時諸大眾。見此奇特勝妙相已。踊躍歡喜歎未曾有。互相謂言如是殊勝莊嚴樓閣善巧差別。假使我等住一劫壽說莫能盡<p>爾時舍利子承佛威神。從寶樓閣起住虛空。整理衣服偏袒右肩。胡跪合掌而白佛言。世尊是何因緣先現此瑞。於此三千大千世界所有色像。悉皆隱蔽如大虛空。唯有如是所居眾寶莊嚴樓閣自然顯現。佛告舍利子汝今見此寶樓閣不。答言已見。佛言舍利子汝能讚歎此寶樓閣功德盡不。舍利子言盡我壽量不能稱讚真實功德。如是舍利子有世界名大莊嚴。彼中所有妙寶樓閣一切眾會皆住虛空。今此樓閣如彼所現。舍利子白佛言。世尊彼大莊嚴世界今在何許。佛告舍利子。東方過此八佛世界微塵數佛土。有世界名大莊嚴。佛號一寶莊嚴如來應供正遍知明行足善逝世間解無上士調御丈夫天人師佛世尊。今現在說法。舍利子以何因緣名大莊嚴。彼世界中所有莊嚴殊勝之事。若我住世以一劫壽說不能盡。是故名之為大莊嚴。復以何緣名為一寶莊嚴。彼佛常說唯以大菩提心而為其寶。是故名為一寶莊嚴。彼佛說法與諸菩薩昇師子座及寶樓閣。踊在虛空高八十俱胝多羅樹。為諸菩薩說虛空清淨法印。善男子云何名為虛空清淨法印。所謂一切法離性無性故。云何離性無性。謂一切法無所表示故。云何無表示。謂一切法無光顯故。云何無光顯。謂一切法遠離緣慮故。云何無緣慮。謂一切法寂靜相故。云何寂靜相。謂一切法無二相故。云何無二相。謂一切法遠離別異故。云何無別異。謂一切法入一道相故。云何入一道相。謂一切法自性相清淨故。云何自性相清淨。謂一切法超過三世故。云何超過三世。謂一切法無依處故。云何無依處。謂一切法無影像故。云何無影像。謂一切法超過境界故。云何過諸境界。謂一切法內外清淨故。云何內外清淨。謂一切法性無雜染故。云何無雜染。謂一切法性寂靜故。云何性寂靜。謂一切法遠離心意識故。云何離心意識。謂一切法出離相本不生故。云何出離相本不生。謂一切法無我攝受故。云何無我攝受。謂一切法無主宰故。云何無主宰。謂一切法性無我故。云何性無我。謂一切法本來清淨故。云何本來清淨。謂一切法本無涅槃故。云何無涅槃。謂一切法性。如幻故云何性如幻。謂一切法無實事故。云何無實事。謂一切法無造作相故。云何無造作相。謂一切法遠離身心相故。云何遠離身心相。謂一切法離相無相故。云何離相無相。謂一切法自相不動故。云何自相不動。謂一切法無所依止故。云何無所依止。謂一切法無所緣故云何無所緣。謂一切法遠離阿賴耶故。舍利子彼一寶莊嚴如來。為諸菩薩說如是三十二虛空清淨法印。時無量菩薩知諸法性與虛空等。得法自在清淨智忍。舍利子彼大莊嚴世界所有菩薩。以布施莊嚴。於無量劫隨順捨故。以淨戒莊嚴身心清淨無諸垢故。以忍辱莊嚴於諸有情無害心故。以精進莊嚴積集一切法資糧故。以靜慮莊嚴遊戲一切解脫等持等至故。以智慧莊嚴遠離一切煩惱習故。以大慈莊嚴拔濟一切有情故。以大悲莊嚴不捨一切有情故。以大喜莊嚴於一切有情常喜悅故。以大捨莊嚴於一切有情無憎愛故<p>復次舍利子。彼一寶莊嚴如來世界中。有菩薩摩訶薩名大虛空藏。以大福德及大威力。而自莊嚴獲無礙智。以相好莊嚴於身。以辯才莊嚴於語。以勝定莊嚴於心。以多聞總持莊嚴於念。以平等捨莊嚴於實。以慧莊嚴於諸趣意樂。以勝進加行莊嚴於增上意樂。到於一切法無疑惑故。以神足莊嚴遊戲自在諸神通故。以福德莊嚴獲寶手功德常施捨故。以智莊嚴分別有情種種意樂故。以覺莊嚴令諸有情悟勝法故。以眼莊嚴能於五眼得清淨故。以耳莊嚴聞諸法義如響應故。以無礙解莊嚴法義詞辯無盡說故。以力莊嚴得佛十力壞魔怨故。以無畏莊嚴摧諸外論無所屈故。以功德莊嚴獲佛無邊諸功德故。以法莊嚴於眾毛孔演法如響故。以明莊嚴能見一切佛法藏故。以光莊嚴照耀一切諸佛剎故。以記心莊嚴無錯謬故。以教誡莊嚴令如說行故。以神境莊嚴變現一切種種相故。以一切佛讚歎莊嚴住無繫屬得自在故。以一切善法莊嚴入一切佛法境故。舍利子。彼虛空藏菩薩摩訶薩。成就如是無量功德。與諸菩薩發意欲。來詣此娑訶世界。瞻仰於我恭敬禮拜奉事供養。亦為分別此大集會微沙法門。令斯十方諸來菩薩。生大喜悅清淨信樂。又令菩薩攝受大攝受道法故<p>爾時大虛空藏菩薩摩訶薩。與十二俱胝菩薩前後圍遶。一心瞻仰一寶莊嚴如來。白言世尊我今欲詣娑訶世界禮拜供養釋迦牟尼佛。願見聽許。彼佛告言今正是時。隨汝意往。即時頂禮一寶莊嚴如來足已住對面念。承佛遊戲無行神通。從彼國沒忽然不現。一念之頃與眾菩薩。至此娑訶世界寶莊嚴道場。住於虛空散彼世界眾妙花香如雨而下。所謂末香塗香幢幡繒蓋。月花大月花妙殊勝花。日月光花日燈花日精花。愛花大愛花照曜花娑闥羅花。勝妙娑闥羅華遍無垢花。清淨無垢花金光照曜花。虛空照曜花大白香照觸花。百葉千蕊花除憂花。作喜花天所讚花。龍花安樂生喜花。禪枝花令身快樂花。令心歡喜花香遍三千世界花。息除眾病華妙威德莊嚴花。流出無邊福德花照觸十方菩薩華。雨如是等種種妙華積高至膝。周遍三千大千世界。時諸大眾見此花已。白言世尊如是種種勝妙諸華。眾妙妓樂。昔所未見昔所未聞。從何所來願見開示。佛言是彼大虛空藏菩薩摩訶薩。從大莊嚴世界而來此會住在虛空。先雨如是勝妙諸花。供養於我及此經法<p>爾時大虛空藏菩薩摩訶薩。與俱來菩薩從空而下。頭面禮足遶佛三匝。住一面立而白佛言。世尊彼一寶莊嚴如來。問訊世尊少病少惱起居輕利安樂行不。此有十二俱胝菩薩。昔以曾受世尊化導。與我俱來詣此娑訶世界。為欲聽聞大集經故。彼世尊為欲令諸菩薩。於一切法得自在故。成就大法故。唯願世尊哀愍攝受。為說如是甚深法要<p>爾時大虛空藏菩薩。即於空中變大寶蓋。眾寶莊嚴覆如來頂。光明照耀遍徹十方。昇於如來師子之座。其座高廣萬踰繕那。於是大虛空藏菩薩。合掌讚佛說伽他曰<p class='lg'>　上法功德妙智尊　　清淨無垢無限量<br>　如空平等寂無動　　敬禮甚深無與等<br>　能示身相微妙色　　不離法身現是身<br>　悲隨有情身亦然　　普現百福莊嚴相<br>　已離音聲無聞見　　斷諸言詞無說示<br>　雖知語性如空響　　以大悲心而演說<br>　於諸有情心平等　　知心如幻無自性<br>　悉知心行無思慮　　平等究竟心為心<br>　示現種種度世間　　善逝身形無所得<br>　以妙所依功德體　　隨其所樂為現身<br>　法無所得佛亦然　　不著於法離分別<br>　知法能度有情故　　隨宜為說常無間<br>　大眾普共觀佛身　　所現色相皆差別<br>　世尊已離身心相　　隨現皆令眾歡喜<br>　因緣和合諸法生　　虛妄分別非真實<br>　以知諸法悉如是　　得成正覺證涅槃<br>　既斷分別離中邊　　知其空寂無自性<br>　雖知諸法性清淨　　善脫業果無差違<br>　法無有情壽及人　　寂然如空離名字<br>　了彼有情實非有　　悉令證入甘露門<br>　已修百億行難思　　精進求於無上道<br>　由此因緣已成辦　　到無行處覺涅槃<br>　妙覺諸法性無殊　　於上中下皆平等<br>　住平等智無分別　　故佛常無不定心<br>　知蘊處界皆如幻　　三界猶如水中月<br>　有情如夢性非真　　為說如此非真法<br>　世諦說成無上覺　　不可說得無得相<br>　菩提無得輪亦然　　轉無轉相無所轉<br>　自度度他於彼岸　　自解解他諸繫惑<br>　自安安他置大乘　　自他俱證涅槃樂<br>　有情無生亦無滅　　有情本來常清淨<br>　有情自性如幻相　　有情既悟證菩提<br>　色如虛空無有生　　一切世間亦如是<br>　是法無色離色相　　由知是義色寂靜<br>　以喻稱讚如來德　　有請聞讚皆深著<br>　佛德如空不可量　　如是無二真讚佛<br>　敬禮能覺諸有情　　無觀無心至無得<br>　唯有諸佛能讚佛　　我禮如如真德尊<br>　了諸有情無我人　　諸佛法界同一相<br>　已知諸法離欲相　　故我供養平等尊　</p><p>爾時大虛空藏菩薩摩訶薩。說是伽他已。即時寶莊嚴道場妙寶樓閣六種震動。空中出聲而作是言。釋迦牟尼世尊。於無數俱胝那庾多百千劫中。所有積集阿耨多羅三藐三菩提法。此大虛空藏菩薩。以妙伽他悉能稱揚。善男子若於夢中。尚未曾聞何況得見。若有善男子善女人聞此伽他。能生信解解已修行。當知此人漸次不久。能師子吼如虛空藏菩薩<p>爾時大虛空藏菩薩摩訶薩白佛言。世尊我為欲聞大集經典。故來至此娑訶世界。瞻仰世尊禮拜供養聽聞斯法今此眾中諸來正士。各各於法而有疑心。唯願世尊。令於諸法得法光明生決定慧。善哉世尊。我今欲問決定之義。唯願如來少賜方便。何以故世尊是無礙智者。善知一切有情諸根前後熟故。世尊得光明者。離諸闇瞑故。世尊知義者。善能分別諸句義故。世尊知時者。不越時授記故。世尊智宜者。於諸有情隨宜說法故。世尊遊戲者。於諸神通得自在故。世尊淨觀察者。了有情心行如掌中故。世尊高大者無能見頂故。世尊勇健者。三千界中無能陵屈故。世尊自然者。無師證悟一切法故。世尊導師者。於諸道中示正路故。世尊大醫王者。以甘露藥能永除斷有情惑障纏蓋病故。世尊持大力者。得於是處非處乃至三明故。世尊大無畏者。於一切世間沙門婆羅門諸天魔梵之中。大師子吼無所畏故。世尊成就不共法者。獲得三世無礙智身口意清淨。三摩缽底解脫知見等不共法故。世尊住大慈者。以無礙慧於諸有情。平等觀察如虛空故。世尊住大悲者。以平等慧於諸有情。善行惡行若苦若樂無所動故。世尊住大喜者。行於禪定解脫到彼岸故。世尊住大捨者。心無憎愛如虛空故。世尊住平等者。入一切如來平等智故。世尊無希望者。智慧滿足遠名利故。世尊一切智者。五眼清淨見一切法悉究竟故。我知世尊成就如是無量無邊功德。我等今者愛樂法故。於此法中欲小諮問。令諸有情於平等法。方便出生一切智智<p>爾時佛告虛空藏菩薩摩訶薩言。善哉善哉正士汝於殑伽河沙佛所。已得授記。我今聽汝隨有所問。當為分別令得歡喜。於是眾中有菩薩摩訶薩。名功德王光明。問虛空藏菩薩言。汝為何故問於如來。時大虛空藏菩薩即以伽他而答之曰<p class='lg'>　普心等於諸有情　　妙心等住於彼岸<br>　悟心無心入妙理　　是故我問於世尊<br>　得光無暗清淨者　　無疑能斷彼疑惑<br>　為令決定得解脫　　是故我問於世尊<br>　知我無我悉清淨　　常利有情住無我<br>　解脫有情我見縛　　為此等故問世尊<br>　威儀善住於淨戒　　意樂清淨虛空等<br>　堅固不動若迷盧　　是故我問功德者<br>　精進無邊勇無退　　能摧我慢眾魔怨<br>　自淨淨彼煩惱纏　　故我請問端嚴者<br>　樂聞施戒忍精進　　禪定解脫發諸通<br>　清淨無垢勝慧明　　故我問於清淨義<br>　住空無相無願者　　示現生死或涅槃<br>　無生無住無去來　　故我問於清淨智<br>　甚深知見無涯際　　聲聞緣覺及餘眾<br>　無能難問不可測　　我為如是問世尊<br>　樂於正法能通達　　法與非法俱無取<br>　常於善法心不亂　　是故我問如來法<br>　不斷佛種諸賢士　　能護正法及僧伽<br>　名聞三世諸佛稱　　故我問於功德海　</p><p>爾時大虛空藏菩薩。以伽他答功德王光明菩薩已。白佛言世尊。云何菩薩修行布施波羅蜜多猶若虛空。云何修行淨戒忍辱精進禪定般若波羅蜜多猶若虛空。云何修行福德智慧二種莊嚴猶若虛空。云何不捨離佛隨念不捨離法隨念僧隨念捨隨念戒隨念天隨念。云何菩薩修行諸行等於涅槃。云何菩薩善知一切有情行相。云何能持佛法寶藏。如來等覺彼法性相如實而知。云何菩薩善知有情本來清淨而成熟之。云何菩薩如理相應。修習佛法至於究竟。云何菩薩不壞神通。於一切法而得自在。云何菩薩得住甚深佛法理趣。一切聲聞及辟支佛所不能測。云何菩薩入緣起善巧智。遠離一切邊見。云何菩薩以如來印印於真如。不間斷善巧智。云何菩薩入於法界甚深理趣。見一切法互相周遍平等一性。云何菩薩意樂堅固猶若金剛。於此大乘無有傾動。云何菩薩於自境界清淨如佛境界。云何菩薩得陀羅尼無忘法行。云何菩薩獲得如來加持無礙辯才。云何菩薩於生死中而得自在。云何菩薩摧伏怨敵超越四魔。云何菩薩積集無量福德資糧。為諸有情作所依止。云何菩薩出無佛世。為諸有情而作佛事。云何菩薩獲得海印三摩地。不染一切有情心行。云何菩薩得無染著。心如虛空風無有障礙。云何菩薩善知軌儀。修行離暗獲得光明。不隨他緣得自然智。速到大乘一切智智<p>爾時佛告大虛空藏菩薩摩訶薩言。善哉善哉正士。復言善哉善哉正士。汝今善能問於如來如是深義。能為有情發如是問。汝能明了一切佛法。已曾供養奉事過去無量諸佛。於諸佛所種諸善根。被精進甲求法無厭。以智慧器杖出諸魔境。常樂利益一切有情。超越世間毀譽八法。心行平等猶若虛空。久已積集一切智智。如汝功德邊際叵量。已於琩F過去佛所曾問斯義。是故正士諦聽諦聽善思念之。吾當為汝分別解說菩薩摩訶薩所獲功德。到於大乘一切智智。虛空藏菩薩言。唯然世尊願樂欲聞<p>佛告大虛空藏菩薩言。善男子菩薩成就四法。修行布施波羅蜜多猶若虛空。云何為四。所謂以我清淨故有情清淨。以有情清淨故施即清淨。以施清淨故迴向清淨。以迴向清淨故菩提清淨。善男子是為菩薩成就四法。修行布施波羅蜜多猶若虛空。復次若菩薩成就八法。能淨修行布施波羅蜜多。云何為八。所謂我清淨施。我所清淨施。因清淨施。見清淨施。相清淨施。異相清淨施。不望果報清淨施。心平等如虛空清淨施。是為菩薩成就八法。能淨修行布施波羅蜜多。善男子。譬如虛空無有邊際。菩薩無限行施亦復如是。譬如虛空寬廣無礙。菩薩迴向行施亦復如是。誓如虛空無色。菩薩離色行施亦復如是。譬如虛空無有受者。菩薩離受行施亦復如是。譬如虛空無所染著。菩薩遠離染著行施亦復如是。譬如虛空無所為作。菩薩遠離有為行施亦復如是。譬如虛空無有識想。菩薩離於識想行施亦復如是。譬如虛空遍諸佛剎。菩薩大慈行施遍緣琩F諸佛國土一切有情亦復如是。譬如虛空無有窮盡。菩薩不斷三寶種迴向行施亦復如是。譬如虛空無有暗瞑。菩薩行施離煩惱暗亦復如是。譬如虛空無相顯現。菩薩行施心體清淨亦復如是。譬如虛空含容一切。菩薩行施普攝有情亦復如是。又如變化人施變化者。無心分別不希其報。菩薩行施亦復如是。皆如幻化遠離能所不希果報。善男子菩薩行施以勝智慧捨諸煩惱。以方便智不捨有情。是為菩薩修行布施波羅蜜多猶若虛空<p>爾時燈手菩薩摩訶薩。在於會中即從座起白佛言。世尊菩薩摩訶薩。以何等相修行如是布施波羅蜜多。佛言善男子菩薩摩訶薩。應以無相修行如是布施波羅蜜多。何以故以一切法無身相身相清淨故。無有情相有情相清淨故。無法相法相清淨故。無智相智相清淨故。無慧相慧相清淨故。無心相心相清淨故。無世間相世間相清淨故。無色相色相清淨故。無見相見相清淨故。如是乃至無暗無明離一切相。無相究竟邊際獲無盡忍。得於如來決定記[<a href='javascript:showpic("../fontimg/031017.gif")'>卄/別</a>]。住於菩薩尼夜摩位。以不退印印之。得佛灌頂成就一切平等佛法。善知一切有情行相。菩薩以如是行修行布施波羅蜜多。說是法時萬六千菩薩。於諸法中見諸法性。猶若虛空獲無生法忍。爾時世尊說伽他曰<p class='lg'>　心常清淨琣甈I　　為求菩提不望報<br>　施已歡喜無追悔　　是為妙施得解脫<br>　智者知法皆如幻　　不顧身命及以財<br>　於餘資具皆不貪　　志佛菩提心決定<br>　悉皆等施無憎愛　　不生退沒痗i修<br>　由觀諸法如虛空　　是故無喜亦無厭<br>　知法性相本清淨　　菩提與施亦復然<br>　由於所施不生貪　　故常能捨無戲論<br>　平等普施離思慮　　於上中下無分別<br>　意樂清淨常無垢　　所有慧施離悕望<br>　知身幻化皆無常　　財亦不堅如夢電<br>　即生悲愍世間故　　而能常施不染世<br>　無我行施煩惱淨　　即能建立於佛教<br>　不為魔羅所得便　　如是施心難校量<br>　十力所說此施心　　應住清淨尸羅行<br>　由此善修獲靜慮　　智慧便能速圓滿<br>　施戒與心俱清淨　　燒諸結使不復生<br>　自他皆獲於利益　　能得無為涅槃樂<br>　為除貪結行於施　　是故不染亦不著<br>　惠彼令無於苦惱　　自成清淨菩提因<br>　所施心無於退沒　　由斯得見菩薩性<br>　已見菩提清淨德　　則能度於無量眾　</p><p class='juan'>
大集大虛空藏菩薩所問經卷第一</p>
</body></html>
