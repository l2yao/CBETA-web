<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
大集大虛空藏菩薩所問經卷第二</p>
<p><span class='byline'>　　　　開府儀同三司持進試鴻臚卿肅國公食邑三千戶賜紫贈司空謚大鑑正號大廣智大興善寺三藏沙門不空奉　詔譯</span><br><p>爾時世尊復告大虛空藏菩薩摩訶薩言。善男子菩薩成就四法。修行淨戒波羅蜜多猶若虛空。云何為四。所謂知身如影像。知聲如谷響。知心如幻化。知慧如虛空。是為菩薩成就四法。修行淨戒波羅蜜多猶若虛空。復次若菩薩成就八法。能淨修行淨戒波羅蜜多云何為八。所謂不離菩提心戒清淨故。離聲聞緣覺心得無限量心戒清淨故。不捨一切學處智慧清淨故。於一切處受生願清淨故。於戒不緩任運無作行清淨故。迴向菩提魔羅心清淨故。心無熱惱煩惱清淨故。大願圓滿菩提清淨故。是為菩薩成就八法。能淨修行淨戒波羅蜜多。善男子譬如虛空清淨。菩薩持戒清淨亦爾。譬如虛空無有垢穢。菩薩持戒無垢亦爾。譬如虛空寂靜不亂。菩薩持戒寂靜亦爾。譬如虛空無有邊際。菩薩持戒無邊亦爾。譬如虛空無有繫屬。菩薩持戒無繫亦爾。譬如虛空無有執著。菩薩持戒離著亦爾。譬如虛空無可積集。菩薩持戒無積亦爾。譬如虛空不離於性。菩薩持戒不離亦爾。譬如虛空其性常住。菩薩持戒常住亦爾。譬如虛空究竟無盡。菩薩持戒無盡亦爾。譬如虛空無有形相。菩薩持戒離相亦爾。譬如虛空無有來往。菩薩持戒無動亦爾。譬如虛空無有戲論。菩薩持戒離戲亦爾。譬如虛空遠離諸漏。菩薩持戒無漏亦爾。譬如虛空無所為作。菩薩持戒無為亦爾。譬如虛空無有變易。菩薩持戒不變亦爾。譬如虛空無有分別。菩薩持戒無取亦爾。譬如虛空遍一切處。菩薩持戒周遍亦爾。譬如虛空無有破壞。菩薩持戒無犯亦爾。譬如虛空無有高下。菩薩持戒平等亦爾。譬如虛空性離於染。菩薩持戒無染亦爾。善男子是為菩薩修行淨戒波羅蜜多猶若虛空。爾時世尊說伽他曰<p class='lg'>　護戒寂靜心無垢　　能除熱惱無所得<br>　身語意業無瑕疵　　一切律儀皆具足<br>　智者不以戒憍逸　　內心痡I而無亂<br>　智者常依菩提心　　而於心意不染著<br>　遠離諸業無思慮　　如是不生諸分別<br>　既離青黃及赤白　　亦不住於名色中<br>　無取無捨無染心　　譬如虛空無障礙<br>　此戒智者所稱讚　　不見所讚諸句義<br>　是戒能令心寂靜　　亦能寂靜諸煩惱<br>　悉得止觀之邊際　　了然顯現得解脫<br>　解脫諸縛之聖者　　悉皆安住於尸羅<br>　是故戒為勝解脫　　亦為菩提根本句<br>　諸有杜多居蘭若　　小欲喜足絕貪求<br>　遠離憒鬧而住禪　　心獲輕安離煩惱<br>　如是戒是為根本　　思惟寂靜解脫句<br>　是故尸羅為莊嚴　　一切處為安樂道<br>　亦令遠離於散動　　斷諸煩惱及諸見<br>　慈心遍布如虛空　　能靜邊執令清淨<br>　決定不捨菩提故　　而於菩提無分別<br>　智者若具如是德　　皆由於戒到彼岸　</p><p>善男子若菩薩。成就四法修行忍辱波羅蜜多。猶若虛空。云何為四。所謂他罵不報知語如虛空。他打不報知身如虛空。他瞋不報知心如虛空。掉戲不報知意如虛空。是為菩薩成就四法。修行忍辱波羅蜜多猶若虛空。復次若菩薩成就八法。能淨修行忍辱波羅蜜多。云何為八。所謂於諸有情心無限礙猶若虛空。修行忍辱得清淨故。於諸利養不生貪著猶若虛空。修行忍辱得清淨故。於諸有情利益平等猶若虛空。修行忍辱得清淨故。身心無壞猶若虛空。修行忍辱得清淨故。離諸惑結猶若虛空。修行忍辱得清淨故。離所觀境猶若虛空。修行忍辱得清淨故。觀諸法性不生不滅猶若虛空。修行忍辱得清淨故。於色無色以慈遍緣猶若虛空。修行忍辱得清淨故。是為菩薩成就八法。能淨修行忍辱波羅蜜多猶若虛空。善男子復有八法。能諦觀察修行忍辱波羅蜜多。云何為八。所謂性空忍辱不壞諸見故。無相忍辱不遣於相故。無願忍辱不捨菩提故。無行忍辱不盡有為故。無生忍辱不住無為故。無起忍辱不住生滅故。無有情忍辱不壞體性故。如如忍辱不壞三世故。如是善男子是為八種諦察法忍能修忍辱波羅蜜多。又善男子行忍辱波羅蜜多時。若有毀罵於我。我當忍受名我忍辱。非忍辱波羅蜜多。若見罵者及以罵法。我當忍受名我忍辱。非忍辱波羅蜜多。住無諍行是音聲忍辱。非忍辱波羅蜜多。作是加行彼我俱空。思惟忍受彼我無常。思惟忍受此名施設忍辱。非忍辱波羅蜜多。善男子都不見有能行所行。譬加大娑羅林若復有人手持利斧。入彼林中斫其枝葉。彼樹終無一念之心。彼為能斫此為所斫不生憎愛。善男子菩薩摩訶薩。行忍辱波羅蜜多時。亦復如是無有憎愛。無能分別無所分別。是為菩薩修行忍辱波羅蜜多猶若虛空。爾時世尊說伽他曰<p class='lg'>　盡智無生清淨忍　　於境不染意成就<br>　內外寂靜無所依　　心淨忍辱虛空等<br>　是身如影如草木　　心形如幻無真實<br>　是法性空無所見　　身心變異等於彼<br>　設有毀譽無喜怒　　無所分別無高下<br>　知忍如地如門閫　　依教忍辱度有情<br>　雖知一切法性空　　無人無我無壽命<br>　不違因緣及造作　　此忍最為真實行<br>　聞彼惡言不瞋恚　　知語言性如虛空<br>　修習身心空亦然　　當淨有情修此忍　</p><p>善男子云何菩薩修行精進波羅蜜多猶若虛空。若菩薩成就四法。修行精進波羅蜜多猶若虛空。云何為四。所謂勤修善根知一切法未成就故。於諸佛所作大供養了知如來身平等故。常樂成就無量有情知諸有情無所得故。從諸佛所受持正法不見諸法所厭離故。是為菩薩成就四法。修行精進波羅蜜多猶若虛空。復次善男子若菩薩成就八法。能淨修行精進波羅蜜多。云何為八。由莊嚴身勤行精進。知身如影像無所得故。由莊嚴語勤行精進。知語如露性無所得故。由莊嚴心勤行精進。得致於定知心無所得故。為具諸波羅蜜分勤行精進。展轉修習思惟無所得故。由成就一切菩提分法勤行精進。菩提性相思惟無所得故。為淨佛土勤行精進。知諸佛國等於虛空無所得故。為成就一切所聞悉皆能持勤行精進。知所聞法猶如響應究竟無所得故。為成就一切佛法故。勤行精進知諸法界平等一相。思惟無所得故。是為菩薩成就八法。能淨修行精進波羅蜜多。善男子菩薩復有二種精進。所謂加行精進限齊精進。以加行精進策身口意。修習成就一切善法。無有所住思惟無所得故。以限齊精進應住不出不入。隨順法界無所去來。則如虛空無所得故。如虛空無色於諸有情成就所作。菩薩精進亦復如是。依諸佛法成就一切有情事故。如虛空含容一切色。菩薩精進含容一切有情。離一切見亦復如是。如虛空一切草木生長無根無住。菩薩精進生長一切佛法。不住我見亦復如是。如虛空遍一切處無所動搖。菩薩精進遍一切善法。無所動相亦復如是。如虛空等現種種色。菩薩精進等為有情。示現修習平等思惟。皆無所得亦復如是。善男子是為菩薩修行精進波羅蜜多猶若虛空。爾時世尊說伽他曰<p class='lg'>　勇猛所生精進力　　無吝於身及命財<br>　能行威德大菩提　　於諸有情琝Q益<br>　往昔所修功德利　　不生厭倦常修習<br>　愛樂解脫諸有情　　於諸如來常供養<br>　願遊無量諸佛剎　　推伏一切諸魔羅<br>　常樂給施一切人　　常樂護持於淨戒<br>　常樂大慈相應念　　常樂勤集諸善根<br>　思惟無量禪定心　　以大智慧常觀察<br>　無量慈心捨瞋恚　　功德利益正修行<br>　於身於命無所慳　　善能解脫諸煩惱<br>　常修無我空解脫　　離相無相大威德<br>　永離諸見修菩提　　如幻陽焰觀自性<br>　樂說空法無思慮　　依世淨行讀諸經<br>　於法無法二俱亡　　不捨音聲及文字<br>　於世常說諸經典　　讚佛功德亦無邊<br>　有情心行既難量　　智者應生大精進<br>　悟於無量有情性　　不滯於生及不生<br>　能以無邊精進心　　常習度生諸淨法　</p><p>善男子云何菩薩修行禪定波羅蜜多猶若虛空。若菩薩成就四法。修行禪定波羅蜜多猶若虛空。云何為四。所謂安心於內內心無所見。制心於外外心無所得。由自心平等故知一切有情心亦平等。彼心及平等思惟證知皆如幻化。是為菩薩成就四法修行禪定波羅蜜多猶若虛空。復次善男子若菩薩成就八法。能淨修行禪定波羅蜜多。云何為八。所謂不依蘊而修禪定。不依處而修禪定。不依界而修禪定。不依現世而修禪定。不依他世而修禪定。不依欲界而修禪定。不依色界而修禪定。不依無色界而修禪定。是為菩薩成就八法。能淨修行禪定波羅蜜多猶若虛空<p>復次善男子菩薩以專注心禪定清淨。云何專注。於法名字不除不加。無變異無差別無損無益。無取無捨無暗無明。無分別非不分別無想無作意。無一無二亦無無一二。無動無思無戲論。無積聚亦無無積聚。不思惟一切相。心無所住名為專注。專注心不流散。於色眼色識遠離故自相清淨。觀行專注心不流散。於聲耳聲識遠離故自相清淨。專注心不流散。於香鼻香識遠離故自相清淨。專注心不流散。於味舌味識遠離故自相清淨。專注心不流散。於觸身觸識遠離故自相清淨。專注心不流散。於法意法識遠離故自相清淨。善男子譬如虛空。於劫燒時不為所燒。於水災時不為所濕。如是菩薩修習禪定。不為一切諸煩惱火之所焚燒。一切解脫等持等至。諸禪定水之所漂溺。常無間雜令散動有情。安住禪定而於禪定不生愛味。出定亦然無復障礙。於諸聖人常現寂靜。非聖人所勤成就之。常令定心住於平等。不平等者說法化導。不見平等及不平等。於等不等亦不相違。心無有礙猶如虛空。是故名為修禪定者。亦名勝慧修禪定者。亦名不住識修禪定者。由此定故而彼菩薩。獲得如是無住禪定猶若虛空<p>爾時世尊說伽他曰<p class='lg'>　善護諸根修靜慮　　常定不著於有情<br>　等引平等度世間　　於內於外常安住<br>　不依於蘊及處界　　遠離境界住寂靜<br>　智者其心常在禪　　於等不等皆平等<br>　達於法界無高下　　見心與意皆寂靜<br>　為令世間成就故　　示現諸禪及變易<br>　彼無變易及禪定　　自在心趣亦復然<br>　現境無色禪定中　　示現欲界亦如是<br>　皆為有情成就故　　彼復不著於有情<br>　境界如空如幻化　　陽炎水月夢及雲<br>　已知禪定及世間　　即轉世心成智慧<br>　不能覆蔽於心故　　則得生於自在心<br>　了達禪定及神通　　遊歷遍於俱胝剎<br>　普能供養於諸佛　　無知惑障悉斷除<br>　諸根調伏意寂然　　度奢摩他無分別<br>　世間及意俱清淨　　常痟慾O寂亦然<br>　以無所得住平等　　故名平等遍無相<br>　若於平等無所住　　是故名為得定者　</p><p>善男子云何菩薩修行般若波羅蜜多猶若虛空。若菩薩成就四法。修行般若波羅蜜多猶若虛空。云何為四。所謂由虛空清淨故入一切有情清淨。由智清淨故入一切識清淨。由法界清淨故入我人有情壽者清淨。由義清淨故入一切文字清淨。是為菩薩成就四法。修行般若波羅蜜多猶若虛空<p>復次善男子若菩薩成就八法。能淨修行般若波羅蜜多。云何為八。所謂勤集一切善法不著常見。勤斷一切不善法不著斷見。知緣起法而不違於無生法忍。現四無礙解而不著於四辯。善能決擇四鄔馱南不見無常苦無我寂靜。善說業果而亦不動。於無業果住無戲論。智常顯說一切法句差別之相。善得一切淨法光明。於諸有情說於清淨及雜染法。是為菩薩成就八法能淨修行般若波羅蜜多。善男子當知般若是清淨句能摧惡覺故。是無變異句自相清淨故。是無分別句無可限齊故。是如實句性真實故。是諦句無動瑤故。是誠實句無虛誑故。是聰慧句解諸縛故。是滿足句聖者功德故。是通達句善能觀察故。是第一義句無所言說故。是平等句無差別故。是堅牢句不可壞故。是不動句無所依故。是金剛句能穿鑿故。是濟度句所作已辦故。是清淨句性無染故。是無暗句明無所得故。是無二句無有建立故。是盡句究竟盡滅故。是無盡句無為常住故。是無為句非生滅所攝故。是空句最清淨故。是虛空句無障礙故。是虛空道句無行跡故。是無所得句自性無故。是智句智識無二故。是無推句離對治故。是無身句無轉易故。是苦遍知句離遍計苦故。是集斷句害貪欲故。是證滅句究竟無生故。是修道句入無二道故。是佛陀句能生正覺故。是達摩句究竟離欲故。善男子如是等類句義差別。智慧光明不屬於他。於所說法隨入少分。都無分別及所分別。是名修行般若波羅蜜多猶若虛空。爾時世尊說伽他曰<p class='lg'>　明慧能斷煩惱習　　示現作業及因緣<br>　不依我見及有情　　不住壽者并人相<br>　於我無我二俱離　　顯說般若到真源<br>　般若能推於所有　　般若能度於瀑流<br>　般若能作清淨因　　般若能安勝解脫<br>　淨慧能離諸纏蓋　　於蘊處界悉遍知<br>　明慧照曜三界空　　於能所相皆解脫<br>　修行般若令清淨　　一切世間無所著<br>　通達能行般若行　　常修淨慧照真空<br>　五眼清淨五根明　　能除五趣淨五蘊<br>　至於彼岸常安住　　入於法界亦復然<br>　平等猶若大虛空　　高廣善順於佛智<br>　於得無得二俱離　　能示中道甘露門<br>　隨順聖人之所行　　善能分別無分別<br>　能知苦集斷貪愛　　修道示滅顯無為<br>　成就實智慧光明　　故了三世無來去<br>　於諸剎土皆平等　　諸法寂靜等亦然<br>　了諸有情無我人　　是則真修智慧者　</p><p>善男子云何菩薩修行福德猶若虛空。善男子一切法性猶如虛空。以菩提心而為種子。所修福聚皆不捨離於菩提心。積集善根而皆迴向薩婆若海。由是獲得無量福德皆如虛空。善男子菩薩應當發如是心。虛空無量故。感招福聚亦復無量。何以故由意無量故福亦無量。菩薩於彼應作是觀。善男子復有十種無量莊嚴。菩薩應滿如是福聚。云何為十。所謂無量身莊嚴相好圓滿故。無量語莊嚴隨說法輪皆清淨故。無量心莊嚴通達一切有情心故。無量行身莊嚴成熟無量諸有情故。無量行相莊嚴淨無量佛剎故。無量福德禪定精進莊嚴成滿無量佛威儀故。無量大菩提場莊嚴應滿一切相及行故。無量無遮施會莊嚴成滿無量佛毫相故。無量恭敬無我莊嚴成滿如來無見頂相故。無量無間定心莊嚴成滿無量無諂曲心順淨意故。善男子是為十種無量莊嚴。菩薩若能如是發廣大心猶如虛空。所獲福德如虛空故<p>善男子云何菩薩修行智慧猶如虛空。若菩薩遍緣一切有情。有欲心無欲心如實知。有瞋心無瞋心如實知。有癡心無癡心如實知。有雜染心無雜染心如實知。自既離欲。復能為他補特伽羅說調伏欲法。自既離瞋。復能為他補特伽羅說調伏瞋法。自既離癡。復能為他補特伽羅說調伏癡法。自離雜染。復能為他說調伏一切諸煩惱法。不見有貪瞋癡煩惱者為下劣心。離貪瞋癡煩惱者為勝上心。何以故以彼菩薩。於不二法界清淨法門以證知故。如是法界即貪瞋癡界。如是法界即離染界。是故法界與一切法互相涉入。法界即法。法即法界無所不遍。若知我界即知法界。法界我界無有二故。所以者何我清淨故法界清淨。如是一切法清淨故。光顯容受亦無容受。離於一切相無相故。無所安立。猶如虛空名無礙智由無礙智了一切法無所障礙。是為菩薩修行智慧猶如虛空<p>善男子云何菩薩佛所印可佛隨念。所謂念無漏戒是戒佛隨念。一切法平等不散是定佛隨念。一切法無所分別是慧佛隨念。不住於二心是解脫佛隨念。不著一切智是解脫知見佛隨念。三世平等不動是力佛隨念。不住一切漏是無所畏佛隨念。如是當念佛身所有一切功德皆是佛隨念。法界平等無所分別。復次佛隨念。念佛所有色自性清淨由見色自性清淨故無念智隨至。乃至受想行識。見識自性清淨故無念智隨至。如是十二處十八界亦復如是。由一切法自性智故。最殊勝慧一切作意。遠離一切見纏遠離如是知色無垢濁。念無垢濁。是謂佛所印可佛隨念。復次佛隨念。謂念於佛行住坐臥一切威儀。不生執著。於佛說法於佛寂嘿不生執著。亦不執著念與非念。所以者何。佛無念無作意非色非相非法非非法。由一切相緣慮不現行故。善男子是名佛所印可佛隨念<p>善男子云何菩薩佛所印可法隨念。法名離欲。於法無染故。亦無法隨念。法名無阿賴耶。於法無隱沒故。亦無法隨念。法名寂靜。以無心意識染著故。亦無法隨念。法名無相。於法無隨相識故。亦無法隨念。法名無為。於法無施設住故。亦無法隨念。復次法隨念。若念無間斷不起法想。即入正位證無生忍。觀一切法本來不生無法可證。即是一切學無學緣覺菩薩。正等菩提所證之處。如是一切聖所證解脫法。亦無自性。是為菩薩佛所印可法隨念<p>善男子云何菩薩佛所印可僧伽隨念。僧名無為。彼不可以造作而作。而無現行身語意業。但是施設而有所行。是無為僧離施設住超諸言論。善男子是為佛所印可僧伽隨念。善男子云何菩薩。佛所印可捨隨念。所謂捨於一切所依資具。及捨於法亦無所捨。此名最勝捨。於一切法無取無捨亦無所求。無有緣慮非無緣慮。彼無心行亦無施設。亦不住於識。不生於心以無住心故。名為佛所印可捨隨念。復次菩薩捨隨念者。以所修行迴向平等薩婆若智。不見菩提為所隨念。何以故。以薩婆若與彼隨念性無二故。善男子如是法智相應。是名菩薩佛所印可捨隨念。善男子云何菩薩。佛所印可戒隨念。戒名無為。無漏無礙永息功用成就一切禁戒。無識無相亦不住心作三摩地。最勝所依亦是發生淨慧根本。離於戲論及解脫相。亦無二種分別之相。智者所讚無有現色。能息煩惱亦無施設。安樂隨行亦無對治一切分別。菩薩常於如是類戒無有垢濁。是名菩薩佛所印可戒隨念<p>善男子云何菩薩佛所印可天隨念。應隨念二種天。一者五淨居天。有聖者故。二者睹史多天。以一生補處菩薩在彼天故。復次此一生補處菩薩住彼天宮。有十種頂法。何者為十。所謂一切波羅蜜中。般若波羅蜜多而為其頂。一切神通之中。不退神通而為其頂。一切地中。唯灌頂地而為其頂。一切菩提分法之中。不退正見勝三摩地而為其頂。一切無礙解中。義辯無礙而為其頂。一切智中。無著無礙智而為其頂。一切根中。知上中下根無礙智而為其頂。一切力無畏中。照耀隨入智而為其頂。一切眼中。佛眼觀察一切佛法。了如掌內而為其頂。坐菩提場中當成正覺。一剎那心相應正慧而為其頂。是為十種頂法之相。應隨念之。若菩薩得是念已。見則不亂隨眠纏。不亂作意戲論。不亂於如是類。念無垢濁。應當如是隨念彼天。善男子是名菩薩佛所印可天隨念<p>善男子云何菩薩所行諸行等於涅槃。涅槃名寂靜。悉除一切煩惱。滅一切受。離一切所緣。出蘊處界。即彼正士獲得涅槃平等。以本願力遊戲大悲。方便智慧得如來加持故。善修智慧意樂。清淨住於如幻妙三摩地。悉知有情煩惱生死皆如幻化。示現受生。由此能斷諸生死縛無所染污。名曰涅槃。既得自在不生而生。無所不生亦無所生。常在涅繫不斷生死。而成熟有情無有休息。善男子此名菩薩大悲方便雙智慧門。若菩薩住此門者。獲得涅槃平等行菩薩行。善男子云何菩薩。善知一切有情行相。善男子菩薩。有八萬四千行。是於根本。鄔馱南句有情行相。無量差別不可思議不可言說。唯佛能知。非諸聲聞緣覺所了。亦非菩薩之所能了。彼菩薩蒙佛加持及自智力。隨知一切有情行相。所謂如是自性相。如是行相。如是因相。如是緣相。如是作相。如是和合相。或種種相離相欲相。瞋相癡相等分相。地獄相傍生相琰魔界相天相人相。或聲聞尼夜摩相。或緣覺尼夜摩相。或佛尼夜摩相。或遠因相中因相近因相。如是有情一切行相如實知之。除一切智不被摧伏。善男子是為菩薩善知一切有情行相<p class='juan'>
大集虛空藏菩薩所問經卷第二</p>
<p>丙午歲高麗國大藏都監奉　敕雕造</body></html>
