<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p><b>　　<A NAME="n327"></A>No. 411 [No. 410]</b><p class='juan'>
<p><b>　　<A NAME="n329"></A>大乘大集地藏十輪經序品第一</b></p>
<p><span class='byline'>　　　　三藏法師玄奘奉　詔譯</span><br><p>如是我聞。一時薄伽梵。在佉羅帝耶山諸牟尼仙所依住處。與大苾芻眾俱。謂過數量大聲聞僧。復有菩薩摩訶薩眾。謂過數量大菩薩僧。說月藏已。爾時南方大香雲來雨大香雨。大花雲來雨大花雨。大妙殊麗寶飾雲來。雨大殊麗妙寶飾雨。大妙鮮潔衣服雲來。雨大鮮潔妙衣服雨。是諸雲雨充遍其山諸牟尼仙所依住處。從諸香花寶飾衣服。演出種種百千微妙大法音聲。謂歸敬三寶聲。受持學處聲。忍辱柔和聲。精進勇猛聲。降伏四魔聲。趣入智慧聲。廣大名稱遍滿三界聲。勸修殊勝念定總持聲。空無相無願聲。厭離貪欲聲。色如聚沫聲。受如浮泡聲。想如陽焰聲。行如芭蕉聲。識如幻事聲。無常聲苦聲無我聲空聲。慚愧聲。遠離聲。護念聲。慈悲喜捨聲。證得諸法聲。生天涅槃聲。趣向三乘聲。轉大法輪聲。雨大法雨聲。成熟有情聲。度三惡趣聲。修治圓滿六到彼岸聲。善巧方便聲。趣入十地聲。遊戲神通聲。遊戲清淨無上大乘聲。不退轉地聲。無生法忍聲。灌頂受位聲。趣入一切諸佛大海聲<p>爾時一切諸來大眾咸見如是種種雲雨。亦聞如是諸法音聲。隨意所樂各見其身種種香花寶飾衣服之所莊嚴。又各自見兩手掌中持如意珠。從是一一如意珠中雨種種寶。復從一一如意珠中放諸光明。因光明故。一一有情皆見十方殑伽沙等諸佛世界。又因光明見諸佛土。一一世尊無量眾會恭敬圍遶。復因光明見諸佛土一切有情若有病者。因此光明之所照觸眾病除愈。諸應被殺及囚繫者。光明照故皆得解脫。諸身語意麤重穢濁。因光皆得輕軟清淨。諸飢渴者亦皆飽滿。諸被種種刑罰逼切。光明照故皆離憂苦。諸少衣服寶飾珍財。光明照故隨念皆足。若諸有情樂欲殺生。乃至或有樂欲邪見。由此光明之所照觸。皆悉樂欲遠離殺生。乃至樂欲遠離邪見。若諸有情為於種種求不得苦之所逼切。光明照故隨願皆得。又因光明見諸佛土一切有情所受眾苦無不休息。皆悉歡娛受諸妙樂。又見如是諸佛土中。由此光明之所照觸。遠離一切昏雲塵霧。烈風暴雨不善音聲。及諸臭穢苦辛惡味惡觸恐怖遠離一切邪業邪語邪意邪歸。不寒不熱安靜坦然地平如掌。諸妙樂具充滿其中<p>爾時眾會其身欻然。地界增強堅重難舉。既睹斯瑞咸悉驚疑。何因何緣而現此相。於眾會中有天帝釋名無垢生。去薄伽梵不遠而坐。即從座起頂禮世尊。合掌向佛以頌問曰<p class='lg'>　具諦語諦見　　諦善住牟尼<br>　普為眾弘宣　　諦究竟堅法<br>　令諸有情類　　滅苦及苦因<br>　何緣於此中　　現諸雲雨等<br>　令舉眾歡悅　　咸生淨信心<br>　皆發趣大乘　　度疑生實見<br>　天人大眾身　　地界增堅重<br>　不能自勝舉　　此相有何緣<br>　兩手皆珠現　　雨眾寶放光<br>　照十方除罪　　息苦獲安樂<br>　導師復何因　　令舉眾皆見<br>　種種香鬘等　　各各自嚴身<br>　天人普猶豫　　不測何因緣<br>　有誰將欲來　　現此神通力<br>　為是佛菩薩　　為梵魔釋天<br>　唯願大導師　　速為眾宣說　</p><p>爾時世尊。告無垢生天帝釋曰。汝等當知。有菩薩摩訶薩名曰地藏。已於無量無數大劫。五濁惡時無佛世界成熟有情。今與八十百千那庾多頻跋羅菩薩俱為欲來此禮敬親近供養我故。觀大集會生隨喜故。并諸眷屬作聲聞像將來至此。以神通力現是變化。是地藏菩薩摩訶薩。有無量無數不可思議殊勝功德之所莊嚴。一切世間聲聞獨覺所不能測。此大菩薩。是諸微妙功德伏藏。是諸解脫珍寶出處。是諸菩薩明淨眼目。是趣涅槃商人導首。如如意珠雨眾財寶。隨所希求皆令滿足。譬諸商人所採寶渚。是能生長善根良田。是能盛貯解脫樂器。是出妙寶功德賢瓶。照行善者猶如朗日。照失道者猶如明炬。除煩惱熱如月清涼。如無足者所得車乘。如遠涉者所備資糧。如迷方者所逢示導。如狂亂者所服妙藥。如疾病者所遇良醫。如羸老者所憑几杖。如疲倦者所止床座。度四流者為作橋梁。趣彼岸者為作船筏。是三善根殊勝果報。是三善本所引等流。常行惠施如輪睌遄C持戒堅固如妙高山。精進難壞如金剛寶。安忍不動猶如大地。靜慮深密猶如祕藏。等至嚴麗如妙花鬘。智慧深廣猶如大海。無所染著譬太虛空。妙果近因如眾花葉。伏諸外道如師子王。降諸天魔如大龍象。斬煩惱賊猶如神劍。厭諸諠雜如獨覺乘。洗煩惱垢如清淨水。能除臭穢如疾飄風。斷眾結縛如利刀劍。護諸怖畏如親如友。防諸怨敵如塹如城。救諸危難猶如父母。藏諸怯劣猶若叢林。如夏遠行所投大樹。與熱渴者作清冷水。與飢乏者作諸甘果。為露形者作諸衣服。為熱乏者作大密雲。為貧匱者作如意寶。為恐懼者作所歸依。為諸稼穡作甘澤雨。為諸濁水作月愛珠。令諸有情善根不壞。現妙境界令眾欣悅。勸發有情增上慚愧。求福慧者令具莊嚴。能除煩惱如吐下藥。能攝亂心如等持境。辯才無滯如水激輪。攝事繫心如觀妙色。安忍堅住如妙高山。總持深廣猶如大海。神足無礙譬若虛空。滅除一切惑障習氣。猶如烈日銷釋輕冰。常遊靜慮無色正道一切智智妙寶洲渚。能無功用轉大法輪。善男子。是地藏菩薩摩訶薩。具如是等無量無數不可思議殊勝功德。與諸眷屬欲來至此。先現如是神通之相。世尊說是地藏菩薩諸功德已。爾時地藏菩薩摩訶薩。與八十百千那庾多頻跋羅菩薩。以神通力現聲聞像。從南方來至佛前住。與諸眷屬恭敬頂禮世尊雙足。右遶三匝在如來前。合掌而立以頌讚曰<p class='lg'>　兩足尊導師　　慈心常普覆<br>　安忍如大地　　遍除瞋忿心<br>　具殊勝相好　　莊嚴諸佛國<br>　能以諦慈悲　　充滿一切土<br>　永絕諸愛網　　如實善安住<br>　捨諸清淨國　　度染濁眾生<br>　本願攝穢土　　成熟惡眾生<br>　起堅固正勤　　久修諸苦行<br>　久修諸苦行　　聞生悚懼心<br>　修諸施戒忍　　及精進定慧<br>　曾供事無量　　佛菩薩聲聞<br>　及濟諸有情　　飢渴病死者<br>　本為他有情　　自捨多身命<br>　本為正法故　　捨多骨血皮<br>　棄捨自安樂　　悲愍諸有情<br>　專為諸有情　　勤修斷惑網<br>　善護於六根　　睇溘鷜拲<br>　觀有為無常　　苦空無我性<br>　諸苦業增長　　皆貪愛為因<br>　故先於六根　　永斷諸貪欲<br>　普於有情界　　常安住大悲<br>　雖得勝菩提　　而不捨本願<br>　隨見諸有情　　逼切在眾苦<br>　隨起勤精進　　勇猛而濟拔<br>　令勤修施戒　　忍進定般若<br>　如母於一子　　慈心而養育<br>　本於有情類　　常住普慈心<br>　故速證菩提　　度脫無量眾<br>　本修菩提行　　無不為眾生<br>　故今於有情　　不捨於六度<br>　昔常於末世　　求無上菩提<br>　今還末世中　　速成無上覺<br>　調伏諸惡見　　天龍人藥叉<br>　安住能斷惑　　如金剛聖道<br>　授無量有情　　得勝菩提記<br>　成應供導首　　最上良福田<br>　世尊無等侶　　普覆諸群生<br>　無量大名聞　　充滿十方界<br>　是故諸菩薩　　為成就己事<br>　咸共來歸依　　大牟尼足下<br>　聞所說妙法　　皆生歡喜心<br>　起增上正勤　　修習菩提行<br>　由導師法力　　皆速證菩提<br>　故今者導師　　大集未曾有<br>　十三兆藥叉　　筀諸血肉<br>　皆捨諸惡業　　速趣大菩提<br>　有得勝總持　　安忍及靜慮<br>　有永盡諸漏　　應供世間尊<br>　有修四無量　　有住四攝法<br>　有得四辯才　　有安住順忍<br>　有得健行定　　有得妙慧眼<br>　有住無生忍　　皆由導師力<br>　世尊大威德　　摧滅眾魔怨<br>　降伏諸外道　　九十五異類<br>　盡地獄傍生　　餓鬼非天趣<br>　故貞實有情　　咸歸尊足下<br>　今者息刀兵　　疫病飢饉劫<br>　度迷失正道　　盲冥諸有情<br>　諸煩惱狂亂　　皆安寂滅道<br>　故我捨諸緣　　來禮敬尊足<br>　無邊諸佛土　　現在諸導師<br>　咸廣讚世尊　　聞者皆來此<br>　我聞遍知海　　真實德無邊<br>　度脫諸有情　　心歡喜敬禮<br>　曾修無量福　　今得禮尊足<br>　願無量劫中　　常修多供養<br>　我今學世尊　　發如是誓願<br>　當於此穢土　　得無上菩提　</p><p>爾時地藏菩薩摩訶薩。以妙伽他禮讚佛已。與諸眷屬復持無量天妙香花種種寶飾而散佛上。變成寶蓋住虛空中。為聽法故即於佛前儼然而坐。爾時一切諸來大眾。既見地藏菩薩摩訶薩已。皆獲希奇得未曾有。各持種種上妙香花寶飾衣服幢幡蓋等。奉散地藏菩薩摩訶薩而為供養。皆作是言。我等今者快得善利。因佛神力親得瞻仰禮敬供養如是大士。爾時眾中。有菩薩摩訶薩名好疑問。從座而起整理衣服。偏袒一肩禮佛雙足。右膝著地合掌向佛。而白佛言。世尊。此善男子從何而來。所居佛國去此遠近。成就何等功德善根。而蒙世尊種種稱歎。復能讚佛不可思議功德法海。我等昔來未曾聞見。唯願為說。世尊告曰。止善男子。如是大士功德善根。一切世間天人大眾皆不能測其量淺深。若聞如來為汝廣說如是大士功德善根。一切世間天人大眾。皆生迷悶或不信受。時好疑問復重請言。唯願如來哀愍為說。佛言。諦聽善思念之。吾當為汝略說少分。如是大士。成就無量不可思議殊勝功德。已能安住首楞伽摩勝三摩地。善能悟入如來境界。已得最勝無生法忍。於諸佛法已得自在。已能堪忍一切智位。已能超度一切智海。已能安住師子奮迅幢三摩地。善能登上一切智山。已能摧伏外道邪論。為欲成熟一切有情所在佛國悉皆止住。如是大士。隨所止住諸佛國土隨所安住諸三摩地。發起無量殊勝功德。成就無量所化有情。如是大士。隨住如是諸佛國土。若入能發智定。由此定力令彼佛土一切有情皆悉同見諸三摩地所行境界。隨住如是諸佛國土。若入具足無邊智定。由此定力令彼佛土一切有情隨其所應能以無量上妙供具。恭敬供養諸佛世尊。隨住如是諸佛國土。若入具足清淨智定。由此定力令彼佛土一切有情。皆悉同見諸欲境界無量過患心得清淨。隨住如是諸佛國土若入具足慚愧智定。由此定力令彼佛土一切有情皆得具足增上慚愧。離諸惡法心無忘失。隨住如是諸佛國土。若入具足諸乘明定。由此定力令彼佛土一切有情皆得善巧天眼智通宿住智通死生智通了達此世他世因果。隨住如是諸佛國土。若入無憂神通明定。由此定力令彼佛土一切有情皆離一切愁憂昏昧。隨住如是諸佛國土。若入具足勝通明定。由此定力令彼佛土一切有情皆得具足神通善巧。隨住如是諸佛國土。若入普照諸世間定。由此定力令十方界離諸昏暗。令彼佛土一切有情普見十方諸佛國土。隨住如是諸佛國土。若入諸佛燈炬明定。由此定力令彼佛土一切有情捨邪歸依歸正三寶。隨住如是諸佛國土。若入金剛光定。由此定力令彼佛土所有一切小輪圍山大輪圍山蘇迷盧山及諸餘山谿澗壑瓦礫毒刺諸穢草木皆悉不現。令彼佛土所有一切眾邪蠱毒諸惡蟲獸災橫疫癘昏暗塵垢不淨臭穢悉皆銷滅。令彼佛土地平如掌。種種嘉祥自然踊現。清淨殊勝眾相莊嚴。隨住如是諸佛國土。若入智力難摧伏定。由此定力令彼佛土一切魔王及諸眷屬。皆悉驚怖歸依三寶。隨住如是諸佛國土。若入電光明定。由此定力令彼佛土一切有情皆悉遠離後世恐怖得法安慰。隨住如是諸佛國土。若入具足上妙味定。由此定力令彼佛土一切有情隨念皆得飲食充足。隨住如是諸佛國土。若入具足勝精氣定。由此定力令彼佛土一切有情無不皆得增上力勢離諸病苦。隨住如是諸佛國土。若入上妙諸資具定。由此定力令彼佛土一切有情隨樂皆得床座敷具衣服寶飾諸資身具無所乏少殊妙端嚴甚可愛樂。隨住如是諸佛國土。若入無諍智定。由此定力令彼佛土一切有情身心勇健遠離一切怨憎繫縛和順歡娛愛樂具足施戒安忍勇猛精進心無散亂成就智慧。隨住如是諸佛國土。若入能引勝踊躍定。由此定力令彼佛土一切有情皆受無量勝妙歡喜。隨住如是諸佛國土。若入具足世路光定。由此定力令彼佛土一切有情得無礙智能修種種清淨事業。隨住如是諸佛國土。若入善住勝金剛定。由此定力令彼佛土一切有情皆得諸根具足無缺常樂遠離其心寂靜。隨住如是諸佛國土。若入增上觀勝幢定。由此定力令彼佛土一切有情皆深呵厭自惡業過咸善護持十善業道生天要路。隨住如是諸佛國土。若入具足慈悲聲定。由此定力令彼佛土一切有情皆悉發起慈心悲心無怨害心普平等心更相利益安樂之心。隨住如是諸佛國土。若入引集諸福德定。由此定力令彼佛土一切有情離諸鬥諍疾疫飢饉非時風雨苦澀辛酸諸惡色觸悉皆銷滅。如是大士。隨住如是諸佛國土。若入海電光定。由此定力令彼佛土一切大地眾寶合成。一切過患皆悉遠離種種寶樹衣樹器樹諸瓔珞樹花樹果樹諸音樂樹。無量樂具周遍莊嚴。以要言之。此善男子。於一一日每晨朝時。為欲成熟諸有情故。入殑伽河沙等諸定。從定起已遍於十方諸佛國土。成熟一切所化有情。隨其所應利益安樂。此善男子。已於無量無數大劫。五濁惡時無佛世界成熟有情。復於當來過於是數。或有世界刀兵劫起害諸有情。此善男子見是事已。於晨朝時以諸定力除刀兵劫。令諸有情互相慈愍。或有世界疫病劫起害諸有情。此善男子見是事已。於晨朝時以諸定力除疫病劫。令諸有情皆得安樂。或有世界飢饉劫起害諸有情。此善男子見是事已。於晨朝時以諸定力除飢饉劫。令諸有情皆得飽滿。此善男子。以諸定力作如是等無量無邊不可思議利益安樂諸有情事。此善男子。具足成就無量無數不可思議殊勝功德。常勤精進利益安樂一切有情。曾於過去無量無數殑伽沙等佛世尊所。為欲成熟利益安樂諸有情故。發起大悲豎固難壞勇猛精進無盡誓願。由此大悲堅固難壞勇猛精進無盡誓願增上勢力。於一日夜或一食頃。能度無量百千俱胝那庾多數諸有情類。皆令解脫種種憂苦。及令一切如法所求意願滿足。隨所在處若諸有情種種希求憂苦逼切。有能至心稱名念誦歸敬供養地藏菩薩摩訶薩者。一切皆得如法所求離諸憂苦。隨其所應安置生天涅槃之道。隨所在處若諸有情飢渴所逼。有能至心稱名念誦歸敬供養地藏菩薩摩訶薩者。一切皆得如法所求飲食充足。隨其所應安置生天涅槃之道。隨所在處若諸有情乏少種種衣服寶飾醫藥床敷及諸資具。有能至心稱名念誦歸敬供養地藏菩薩摩訶薩者。一切皆得如法所求衣服寶飾醫藥床敷及諸資具無不備足。隨其所應安置生天涅槃之道。隨所在處若諸有情愛樂別離怨憎合會。有能至心稱名念誦歸敬供養地藏菩薩摩訶薩者。一切皆得愛樂合會怨憎別離。隨其所應安置生天涅槃之道。隨所在處若諸有情身心憂苦眾病所惱。有能至心稱名念誦歸敬供養地藏菩薩摩訶薩者。一切皆得身心安樂眾病除愈。隨其所應安置生天涅槃之道。隨所在處若諸有情互相乖違興諸鬥諍。有能至心稱名念誦歸敬供養地藏菩薩摩訶薩者一切皆得捨毒害心。共相和穆歡喜忍受展轉悔愧慈心相向。隨其所應安置生天涅槃之道。隨所在處若諸有情閉在牢獄杻械枷<span class='corr'>鎖</span>檢繫其身具受眾苦。有能至心稱名念誦歸敬供養地藏菩薩摩訶薩者。一切皆得解脫牢獄杻械枷<span class='corr'>鎖</span>自在歡喜。隨其所應安置生天涅槃之道。隨所在處若諸有情應被囚執鞭撻拷楚臨當被害。有能至心稱名念誦歸敬供養地藏菩薩摩訶薩者。一切皆得免離囚執鞭撻加害。隨其所應安置生天涅槃之道。隨所在處若諸有情身心疲倦氣力羸惙。有能至心稱名念誦歸敬供養地藏菩薩摩訶薩者。一切皆得身心暢適氣力強盛。隨其所應安置生天涅槃之道。隨所在處若諸有情諸根不具隨有損壞。有能至心稱名念誦歸敬供養地藏菩薩摩訶薩者。一切皆得諸根具足無有損壞。隨其所應安置生天涅槃之道。隨所在處若諸有情顛狂心亂鬼魅所著。有能至心稱名念誦歸敬供養地藏菩薩摩訶薩者。一切皆得心無狂亂離諸擾惱。隨其所應安置生天涅槃之道。隨所在處若諸有情貪欲瞋恚愚癡忿恨慳嫉憍慢惡見睡眠放逸疑等皆悉熾盛惱亂身心常不安樂。有能至心稱名念誦歸敬供養地藏菩薩摩訶薩者。一切皆得離貪欲等身心安樂。隨其所應安置生天涅槃之道。隨所在處若諸有情為火所焚為水所溺為風所飄。或於山巖崖岸樹舍顛墜墮落。其心。慞惶。有能至心稱名念誦歸敬供養地藏菩薩摩訶薩者。一切皆得離諸危難安隱無損。隨其所應安置生天涅槃之道。隨所在處若諸有情為諸毒蛇毒蟲所螫。或被種種毒藥所中。有能至心稱名念誦歸敬供養地藏菩薩摩訶薩者。一切皆得離諸惱害。隨其所應安置生天涅槃之道。隨所在處若諸有情惡鬼所持成諸瘧病。或日日發或隔日發。或三四日而一發者。或令狂亂身心戰掉。迷悶失念無所了知。有能至心稱名念誦歸敬供養地藏菩薩摩訶薩者。一切皆得解脫無畏身心安適。隨其所應安置生天涅槃之道。隨所在處若諸有情為諸藥叉羅剎餓鬼畢舍遮鬼布怛那鬼鳩畔荼鬼羯吒布怛那鬼吸精氣鬼及諸虎狼師子惡獸蠱毒厭禱諸惡咒術怨賊軍陣及餘種種諸怖畏事之所纏繞。身心慞惶懼失身命惡死貪生厭苦求樂。有能至心稱名念誦歸敬供養地藏菩薩摩訶薩者。一切皆得離諸怖畏保全身命。隨其所應安置生天涅槃之道。隨所在處若諸有情或為多聞或為淨信或為淨戒或為靜慮或為神通或為般若或為解脫或為妙色或為妙聲或為妙香或為妙味或為妙觸或為利養或為名聞或為功德或為工巧或為花果或為樹林或為床座或為敷具或為道路或為財穀或為醫藥或為舍宅或為僕使或為彩色或為甘雨或為求水或為稼穡或為扇拂或為涼風或為求火或為車乘或為男女或為方便或為修福或為溫暖或為清涼或為憶念或為種種世出世間諸利樂事。於追求時為諸憂苦之所逼切。有能至心稱名念誦歸敬供養地藏菩薩摩訶薩者。此善男子。功德妙定威神力故。令彼一切皆離憂苦意願滿足。隨其所應安置生天涅槃之道。隨所在處若諸有情以諸種子殖於荒田或熟田中。若勤營務或不營務。有能至心稱名念誦歸敬供養地藏菩薩摩訶薩者。此善男子。功德妙定威神力故。令彼一切果實豐稔。所以者何。此善男子。曾過無量無數大劫。於過數量佛世尊所。發大精進堅固誓願。由此願力為欲成熟諸有情故。常普任持一切大地常普任持一切種子。常普令彼一切有情隨意受用。此善男子威神力故。能令大地一切草木根鬚芽莖枝葉花果皆悉生長藥穀苗稼花果茂實成熟潤澤香潔軟美。隨所在處若諸有情貪瞋癡等皆猛利故造作殺生或不與取或欲邪行或虛誑語或麤惡語或離間語或雜穢語或貪或瞋或復邪見十惡業道。有能至心稱名念誦歸敬供養地藏菩薩摩訶薩者。一切煩惱悉皆銷滅遠離十惡成就十善於諸眾生起慈悲心及利益心。此善男子。成就如是功德妙定威神之力勇猛精進。於一食頃能於無量無數佛土一一土中以一食頃皆能度脫無量無數殑伽沙等所化有情。令離眾苦皆得安樂。隨其所應安置生天涅槃之道。此善男子。成就如是如我所說不可思議諸功德法。堅固誓願勇猛精進。為欲成熟諸有情故。於十方界。或時現作大梵王身。為諸有情如應說法。或復現作大自在天身。或作欲界他化自在天身。或作樂變化天身。或作睹史多天身。或作夜摩天身。或作帝釋天身。或作四大王天身。或作佛身。或作菩薩身。或作獨覺身。或作聲聞身。或作轉輪王身。或作剎帝利身。或作婆羅門身。或作茷舍身。或作戌達羅身。或作丈夫身。或作婦女身。或作童男身。或作童女身。或作健達縛身。或作阿素洛身。或作緊捺洛身。或作莫呼洛伽身。或作龍身。或作藥叉身。或作羅剎身。或作鳩畔荼身。或作畢舍遮身。或作餓鬼身。或作布怛那身。或作羯吒布怛那身。或作粵闍訶洛鬼身。或作師子身。或作香象身。或作馬身。或作牛身。或作種種禽獸之身。或作剡魔王身。或作地獄卒身。或作地獄諸有情身。現作如是等無量無數異類之身。為諸有情如應說法。隨其所應安置三乘不退轉位。善男子。如是大士。成就如是不可思議諸功德法。是諸殊勝功德伏藏。是諸解脫珍寶出處。是諸菩薩明淨眼目。是趣涅槃商人導首。如是乃至能無功用轉大法輪。如前廣說。善男子。假使有人於其彌勒及妙吉祥并觀自在普賢之類而為上首殑伽沙等諸大菩薩摩訶薩所。於百劫中至心歸依稱名念誦禮拜供養求諸所願。不如有人於一食頃至心歸依稱名念誦禮拜供養地藏菩薩求諸所願速得滿足。所以者何。地藏菩薩利益安樂一切有情。令諸有情所願滿足。如如意寶亦如伏藏。如是大士。為欲成熟諸有情故。久修堅固大願大悲勇猛精進過諸菩薩。是故汝等應當供養。爾時十方諸來大眾。一切菩薩摩訶薩及諸聲聞天人藥叉健達縛等皆從座起。隨力所作各持種種金銀等屑眾寶花香。奉散地藏菩薩摩訶薩。復持種種上妙衣服末尼寶珠真珠花鬘真珠瓔珞金銀寶縷幢幡蓋等。奉上地藏菩薩摩訶薩。復以無量上妙音樂種種讚頌恭敬供養地藏菩薩。爾時地藏菩薩摩訶薩。持此種種上妙供具迴奉世尊而說頌曰<p class='lg'>　天人龍神所供養　　十方菩薩皆來奉<br>　聞救世有大功德　　唯願受我最勝供　</p><p>爾時地藏菩薩摩訶薩。說是頌已頂禮佛足。於是世尊復說頌曰<p class='lg'>　起堅固慧清淨心　　滅諸有情無量苦<br>　施眾妙樂如寶手　　能斷惑網如金剛<br>　起大悲慧具精進　　善持妙供奉世尊<br>　以海智救苦眾生　　登諸趣有無畏岸　</p><p>爾時地藏菩薩摩訶薩。即從座起而白佛言。大德世尊。我當濟度此四洲渚。世尊弟子一切苾芻及苾芻尼鄔波索迦鄔波斯迦。令其皆得增長憶念。增長守護憶念。增長壽命。增長身體。增長無病。增長色力。增長名聞。增長資具。增長親友。增長弟子。增長淨戒。增長多聞。增長慧捨。增長妙定。增長安忍。增長方便。增長覺分聖諦光明。增長趣入大乘正道。增長法明。增長成熟有情。增長大慈大悲。增長一切白法。增長妙稱遍滿三界。增長法雨普潤三界。增長一切大地精氣滋味。增長一切眾生精氣善作事業。增長正法精氣善行。增長智慧光明。增長六到彼岸妙行。增長五眼。增長灌頂。增長生天涅槃。所謂有名具足水火吉祥光明大記明咒總持章句。我於過去殑伽沙等佛世尊所。親承受持此陀羅尼。能令增長一切白法。增長一切種子根鬚芽莖枝葉花果藥穀精氣滋味。增長雨澤。增長有益地水火風。增長喜樂。增長財寶。增長勝力。增長一切受用資具。此陀羅尼能令一切智慧猛利破煩惱賊。即說咒曰<p>讖蒱(一)讖蒱(二)讖讖蒱(三)阿迦舍讖蒱(四)縛羯洛讖蒱(五)菴跋洛讖蒱(六)筏羅讖蒱(七)伐折洛讖蒱(八)阿路迦讖蒱(九)萏摩讖蒱(十)薩帝(丁[<a href='javascript:showpic("../fontimg/067187.gif")'>其*皮</a>]反)摩讖蒱(十一)薩帝(丁[<a href='javascript:showpic("../fontimg/067187.gif")'>其*皮</a>]反)昵(泥吉反)訶羅讖蒱(十二)毘婆(縛迦反)路迦插婆讖蒱(十三)鄔波睒摩讖蒱(十四)奈野娜讖蒱(十五)缽刺惹三牟底(都異反)刺拏讖蒱(十六)剎拏讖蒱(十七)毘濕婆(縛迦反)梨夜讖蒱(十八)舍薩多臘婆(縛迦反)讖蒱(十九)毘阿(去聲)荼素(上聲)吒(二十知戒反)莫醯隸(二十一)萏謎(二十二)睒謎(二十三)斫羯洛細(二十四)斫羯洛沫呬隸(二十五)廁(初凡反)隸(二十六)諀(匹里反)隸(二十七)揭刺婆跋羅伐刺帝(二十八)[<a href='javascript:showpic("../fontimg/015995.gif")'>尸*欠</a>](上聲醯以反)[<a href='javascript:showpic("../fontimg/004549.gif")'>口*(隸-木+士)</a>](二十九)缽臘薛(三十)缽刺遮囉飯怛泥(三十一去聲)曷刺怛泥(三十二去聲)播囉(三十三)遮遮遮遮(三十四)[<a href='javascript:showpic("../fontimg/015995.gif")'>尸*欠</a>](上聲)隸(三十五)弭隸(三十六)黳羯他(三十七)託契(三十八)託齲盧(三十九)闥[<a href='javascript:showpic("../fontimg/004549.gif")'>口*(隸-木+士)</a>](四十)闥[<a href='javascript:showpic("../fontimg/004549.gif")'>口*(隸-木+士)</a>](四十一)弭隸(四十二)磨綻(四十三徒界反)癉綻(四十四徒界反)矩隸(四十五)弭隸隸(四十六)盎矩之多毘(四十七)遏[<a href='javascript:showpic("../fontimg/004225.gif")'>口*梨</a>](四十八)祁(上聲)[<a href='javascript:showpic("../fontimg/004225.gif")'>口*梨</a>](四十九)波囉祁(上聲)[<a href='javascript:showpic("../fontimg/004225.gif")'>口*梨</a>](五十)矩吒苫沫隸(五十一)敦祇(五十二葵計反)敦祇(五十三葵計反)敦具隸(五十四)滸盧(五十五)滸盧(五十六)滸盧(五十七)矩盧窣都弭隸(五十八)弭[<a href='javascript:showpic("../fontimg/073017.gif")'>口*李</a>]第(五十九)彌[<a href='javascript:showpic("../fontimg/073017.gif")'>口*李</a>]綻(六十徒界反)叛荼陀(六十一)喝(訶葛反)羅(六十二)[<a href='javascript:showpic("../fontimg/015995.gif")'>尸*欠</a>](上聲)梨(六十三)滸盧(六十四)滸魯盧(六十五)<p class='lg'>　善說能淨諸有塵　　善說能淨鬥諍劫<br>　善說能淨濁惡意　　善說能淨濁大種<br>　善說能淨濁惡味　　善說能淨濁惡氣<br>　善說能滿諸希望　　善說能成諸稼穡<br>　善說能令一切佛　　如來世尊所加護<br>　善說又能令一切　　菩薩加護而隨喜　</p><p>世尊如是。具足水火吉祥光明大記明咒總持章句。我於過去殑伽沙等佛世尊所。親承受持此陀羅尼。能令增長一切白法廣說乃至增長一切受用資具。大德世尊。此陀羅尼。普能濟度此四洲渚世尊弟子一切苾芻及苾芻尼鄔波索迦鄔波斯迦。令其皆得增長憶念廣說乃至增長一切受用資具。此陀羅尼能令世尊甘露聖教熾然久住。利益安樂三界眾生。爾時地藏菩薩摩訶薩。演說如是大記明咒總持章句。時佉羅帝耶山普皆震動。俱胝天樂不鼓自鳴。雨無量種天妙香花及珍寶等。一切眾會咸悉驚躍。皆獲希奇得未曾有。時眾會中有大吉祥天女具大吉祥天女大池妙音天女大堅固天女具大水天女放大光天女而為上首。總有一萬八千天女。於四大種皆得自在。從座而起稽首佛足。合掌恭敬而白佛言。希有大德。甚奇世尊。我等雖於諸四大種得自在轉。而不能知是四大種初中後相生滅違順。如此大士。已得微細甚深般若波羅蜜多。能善了知是四大種初中後相生滅違順。佛言。如是如是。天女。此善男子。已得微細甚深般若波羅蜜多。能善了知是四大種初中後相生滅違順。天女當知。如如意珠具足眾德。能雨種種上妙珍寶施諸眾生。此善男子亦復如是。能雨種種覺支珍寶施諸眾生。如寶洲渚種種珍寶充滿其中。此善男子亦復如是。成就種種覺支珍寶。如天波利質多羅樹眾妙香花之所嚴飾。此善男子亦復如是種種微妙佛法珍寶而自莊嚴。如師子王一切畜獸無能驚伏。此善男子亦復如是。一切眾生無能驚伏。譬如朗日能滅世間一切昏暗。此善男子亦復如是。能滅一切眾生惡見無明昏暗。譬如明月於夜分中能示一切失道眾生平坦正路。隨其欲往皆令得至。此善男子亦復如是。於無明夜能示一切迷三乘道馳騁生死曠野眾生三乘正路隨其所應方便安立令得出離。譬如大地一切種子樹山稼穡地身眾生之所依止。此善男子亦復如是。一切殊妙菩提分法之所依止。譬如大寶妙高山王善住堅固無缺無隙此善男子亦復如是。善住一切不共佛法。由不棄捨諸眾生故。名為無缺。一切善根皆善施與諸眾生故。名為無隙。譬如虛空一切眾生皆所受用。此善男子亦復如是。一切眾生皆所受用。此善男子。成如是等無量無邊諸功德法。時諸大眾聞說地藏菩薩摩訶薩成就無量稱讚功德。皆獲希奇得未曾有。尊重恭敬皆大歡喜。至心諦觀地藏菩薩目不暫捨。爾時世尊重顯此義。而說頌曰<p class='lg'>　地藏真大士　　具杜多功德<br>　現聲聞色相　　來稽首大師<br>　施諸眾生樂　　救脫三有苦<br>　雨無量種雨　　為供養大師<br>　天帝無垢生　　觀察四方已<br>　合掌恭敬住　　讚請於大師<br>　我見世尊眾　　末尼寶光明<br>　遍照諸佛國　　無不皆明了<br>　六通照世間　　今當來至此<br>　勇猛名地藏　　現出家威儀<br>　七聖財伏藏　　無畏佛音聲<br>　諸菩薩勝幢　　眾生之導首<br>　解脫寶所依　　福海具精進<br>　悲意樂聰敏　　救苦諸有情<br>　與怖者為城　　如明月示道<br>　生善根如地　　破惑如金剛<br>　能施解脫寶　　如水漂眾惑<br>　煩惱熱為蓋　　愈疾如良醫<br>　一日稱地藏　　功德大名聞<br>　勝俱胝劫中　　稱餘智者德<br>　能解諸眾生　　一切煩惱縛<br>　至健行定等　　諸定之彼岸<br>　十二緣清淨　　諸智如虛空<br>　破無邊佛土　　諸有情暗聚<br>　隨諸土入定　　四靜慮等流<br>　普令諸有情　　入定除惑熱<br>　眾生宿惡業　　刀兵病飢饉<br>　隨所在惱害　　皆能令解脫<br>　眾生五趣身　　諸苦所逼切<br>　歸敬地藏者　　有苦悉皆除<br>　眾生乘苦輪　　展轉相違害<br>　歸敬地藏者　　皆住忍慈心<br>　十二緣所怖　　追求苦所依<br>　歸敬地藏者　　皆安住無畏<br>　若樂修諸福　　正念戒聞慧<br>　歸敬地藏者　　所求皆滿足<br>　樂一一功德　　工巧藥種子<br>　歸敬地藏者　　所求皆滿足<br>　求諸穀藥田　　男女衣僕使<br>　歸敬地藏者　　所求皆滿足<br>　眾德具相應　　能任持大地<br>　因茲諸穀藥　　潤澤而細軟<br>　諸煩惱所覆　　樂行十惡業<br>　歸敬地藏者　　煩惱惡皆除<br>　現作種種身　　為眾生說法<br>　具足施功德　　悲愍諸眾生<br>　假使百劫中　　讚說其功德<br>　猶尚不能盡　　故皆當供養　</p><p class='juan'>
大乘大集地藏十輪經卷第一</p>
<p>(永徽二年正月廿三日於長安大慈恩寺翻經院法師玄奘奉　詔譯)<p>(大慈恩寺沙門大乘光筆受　法海寺沙門神昉筆受)<p>(大總持寺沙門道觀筆受　蒲洲普救寺沙門行友證文)<p>(普光寺沙門道智證文　汴洲真諦寺沙門玄忠證文)<p>(弘福寺沙門明濬正字　大總持寺沙門玄應正字)<p>(弘福寺沙門文備證義　蒲洲栖巖寺沙門神泰證義)<p>(廓洲法講寺沙門道深證義　寶昌寺沙門法祥證義)<p>(羅漢寺沙門慧貴證義　實際寺沙門道明證義)<p>(大總持寺沙門道洪證義　大慈恩寺沙門玄奘奉詔譯)</body></html>
