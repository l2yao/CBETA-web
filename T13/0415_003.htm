<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
大方等大集經菩薩念佛三昧分卷第三</p>
<p><span class='byline'>　　　　隋天竺三藏達磨笈多譯</span><br><p><b>　　<A NAME="n401"></A>神變品第三</b><p>爾時尊者舍利弗。尊者大目乾連。尊者大迦葉。尊者阿難。及諸天人梵魔沙門婆羅門等。咸作是念。何因何緣。今我世尊如來應供等正覺。在於天人大眾中。為諸梵魔沙門婆羅門諸龍夜叉乾闥婆阿修羅。及以人非人等。宣說如斯念佛三昧法門名已。而未解釋。即從坐起還本住處默然寂坐耶。爾時不空見菩薩摩訶薩如是思惟。今此天人梵魔沙門婆羅門。及彼一切諸龍夜叉乾闥婆等。大眾咸集而我世尊本處入定。我今亦應少現神通。現神通已。為令種種稱歎世尊大慈功行。爾時不空見菩薩摩訶薩。如是思惟已即入三昧。三昧力故令此三千大千世界莊嚴微妙。凡諸所有皆七寶成。所謂金銀琉璃頗梨馬瑙車磲珊瑚真珠。如是眾寶之所嚴飾。其地平正猶如手掌。一切大地咸有如是寶。諸多羅樹八道間錯羅布其中。彼等諸樹端嚴可愛。金多羅樹白銀葉華。銀多羅樹琉璃葉華。琉璃樹者頗梨葉華。頗梨樹者馬瑙葉華。馬瑙樹者車磲葉華。車磲樹者真珠葉華。赤真珠樹黃金葉花。如是處處懸繒綵蓋。垂諸金鈴寶網羅覆建布幢幡皆用雜寶。復以種種微妙莊嚴周匝圍遶世尊住處。一切多是可愛眾花。所謂優缽羅花。波頭摩花。拘物頭花。分陀利花。如是等花。皆悉充滿於此世界。具足莊嚴清淨微妙其事亦爾。爾時不空見菩薩摩訶薩。三昧力故復現如是莊嚴之事。令此三千大千世界所有大眾。乃至天龍夜叉乾闥婆阿修羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽人非人等一切眾。故化作眾寶大蓮花座。其花具有無量千葉清淨柔軟。譬若迦耶鄰尼天衣。令諸眾生各相見知彼此。咸得坐於花座。爾時不空見菩薩摩訶薩。復於定中更現如是大神通事。令此三千大千世界一切大地六種震動。所謂動遍動等遍動。涌遍涌等遍涌。起遍起等遍起。震遍震等遍震。吼遍吼等遍吼。覺遍覺等遍覺。是六各三合十八相。如是乃至中涌邊沒邊涌中沒。猶如摩伽陀國赤圓銅缽。置於石上傾轉不定自然出聲。如此三千大千世界。不扣不擊自然出聲。其事若此當震吼時。彼諸眾生聞聲覺悟者。一切皆受上妙觸樂。猶如東方不動世界。亦如西方安樂國土。其中眾生等受快樂。聞聲獲安亦復如是。爾時不空見菩薩摩訶薩。住三昧故。心轉清淨無有垢濁。隨順調柔遠離麤獷寂無變動。心深潤澤普令安樂。然後復作如是神通。令此三千大千世界。遍虛空中雨熾然火。不令滅壞眾生身心而彼眾生蒙火觸身。皆得受斯微妙勝樂。猶如比丘入火三昧恬然安樂。觸火眾生怡悅亦爾爾時不空見菩薩摩訶薩。以三昧力復作如是大神通事。令此三千大千世界。雨天栴檀細末之香。其香微妙遍滿三千大千世界。若彼眾生聞此香者。皆得如是第一勝樂。猶如釋迦如來應供等正覺。其於往昔行菩薩時。在彼然燈佛世尊前。受菩提記已。得不思議希有妙樂。時諸眾生聞天妙香。不思議樂遍滿身心亦復若此<p>爾時眾中尊者阿難作如是念。今何因緣忽見如是不可思議希有莊嚴。此大神變誰所致乎。然我世尊還房宴寂。不當若是斯大神通。豈我諸大聲聞眾中所能作耶。為此會眾多諸大人猶如龍象。或其所作得非彌勒菩薩。文殊師利菩薩。越三界菩薩。乃至不空見等。亦或是餘諸大菩薩摩訶薩輩。具足威光現斯事耳。爾時尊者阿難如是念已。即白尊者大目連言。大德。我聞世尊常如是說。我弟子中神通第一則目連其人也。今現是瑞將無大德之所為乎。時大目連答阿難言。仁者此瑞殊常非我能作。所以者何。憶念我昔於一時間。取此三千大千世界悉內口中。其時眾生乃至無有一念驚懼覺往來想。阿難。又念我昔住梵天宮發一大聲。遍此三千大千世界。阿難。復念我昔在世尊前作師子吼。能以須彌內於口中。能過一劫若減一劫如是為常。阿難。又念我昔至陽炎世界。於彼發聲遍此世界咸得聞知。阿難。又念我昔身住於此閻浮提界而能遙動忉利天宮難勝大殿。阿難。又念我昔至彼難陀優波難陀諸龍王所。彼龍如是炎熾巨毒我時降伏令住戒善。又亦曾辱惡魔波旬。阿難。我念往昔至於東方。住彼第三千世界。有一大城名曰寶門。於彼凡有六萬億千家人。我即於彼六萬億千家中。一一皆現我目連身。為彼眾生演說諸法無常苦空無我。皆令安住如是正法。阿難我雖能為曩之變化。初未曾見如是神變。云何作耶。阿難。今我處此大蓮華座。觀見十方一一佛土無量無邊。同我世尊釋迦號者。皆還本室默然寂坐。而我見彼諸佛國土。亦如觀此娑婆世界。阿難。我於向時亦以天眼。周遍觀察是變因緣。而終弗知所從來處。爾時大目連為重明此義。以偈頌曰<p class='lg'>　我所成就四神足　　同類孰能相挍比<br>　唯獨世尊天人師　　餘人神通寧我及<br>　我曾吞合此佛剎　　大地眾生弗覺知<br>　我又曾至梵天宮　　一音充滿此世界<br>　我又曾於世尊前　　吞噉須彌若經劫<br>　我又炎界發大聲　　令此佛剎遍聞聽<br>　我又震動天帝宮　　彼於天女眾中坐<br>　我又往詣難陀所　　降伏如斯大毒龍<br>　我又念昔作神變　　身住於此現東方<br>　我令六萬億千家　　彼彼各謂見我身<br>　阿難我今所觀變　　初未睹是大神通<br>　我唯生大希有心　　然是神通非我作<br>　我今處大蓮花座　　亦見眾生坐花中<br>　復見諸佛大威王　　觀察盡於十方界<br>　決定自在天尊作　　或能大士之所為<br>　如是非常大神變　　昔來未見今方睹　</p><p>爾時尊者大目乾連。作如是等師子吼。時彼大眾中十千天人。於諸法中得清淨眼<p>爾時阿難白尊者舍利弗言。大德。我親從佛聞如是言。我諸聲聞大弟子中智慧第一。則舍利弗其人也。今此神變將非大德之所作乎。時舍利弗語阿難言。阿難。此瑞殊常非我所及。所以者何。我念自從二十年來。精勤修習毘婆舍那。一心觀察求法實相。終不能知諸法邊際。阿難。又念我昔取一袈裟投置地上。時大目連第一上座。威神若是既不能取。乃至不能舉令離地。何云手擎。阿難。又念我昔居世尊前作師子吼。亦於一切具足神通諸大聲聞及學無學。天人梵魔沙門婆羅門。乃至一切諸龍夜叉乾闥婆阿修羅等諸大眾前。時彼外道波梨波闍來至我所。與我諍入諸禪定已。復欲共我較隱其身競師子吼。我於彼時。建丈夫志行丈夫事。遂作如此諸不思議。唯除世尊一切知見。及以彌勒菩薩摩訶薩。諸是一生補處者。又除彼成就甚深法忍諸菩薩摩訶薩。又除得海德三昧諸菩薩摩訶薩。又除得善住三昧諸菩薩摩訶薩。又除得諸佛現前三昧菩薩摩訶薩。除如是等諸大菩薩摩訶薩已。自外所有如來世尊聲聞大弟子。若來問我隱身時事。乃至外道波梨波闍等。而更問我隱沒身時為住何處者。阿難。我作如是大神變時。一切聲聞設辟支佛。皆不能知我身所在。及其說時空聞我聲。終不能知我身所在。阿難。我常精勤大丈夫行。亦復成就大智人事也。阿難。我心隨我行非我隨心行。阿難。我今自知身處大蓮花座。亦見一切天人大眾皆悉坐彼大蓮花座。阿難。我復見彼一切十方無量無邊不可思議諸世界中。皆有諸佛世尊。悉在菩提樹下坐於道場成等正覺。具足成就無量無邊大威德力。諸天大眾恭敬圍遶。大梵天王請轉法輪曰。世尊。若當轉法輪者我等隨順。阿難。我聞是聲我見是事。今者如是無量無邊諸佛國土。皆是七寶雜色繒綵懸諸金鈴。羅網覆上種種宮殿微妙莊嚴。如此娑婆世界。阿難。我於向時亦作是念。今此不思議大莊嚴事。將非世尊大神通作乎。或是諸大菩薩摩訶薩輩。厚集善根具足福智。能現若斯大神變耳。亦或世尊聲聞眾中諸大弟子。久種善根具大威德之所為也。爾時尊者舍利弗為重明此義。以偈頌曰<p class='lg'>　世尊神力難思議　　及求如來功德者<br>　所有聲聞大弟子　　滿此佛剎學無學<br>　於彼智中我第一　　何云更有勝我者<br>　唯除諸佛如來輩　　及諸菩薩行菩提<br>　自我觀察諸法相　　具足滿於二十年<br>　求諸法底不得邊　　我之智慧過於彼<br>　今者在佛世尊前　　欲以此智師子吼<br>　且置一切諸外道　　唯大聲聞求我身<br>　終無有能見我身　　及以所作諸神變<br>　唯除如來等正覺　　並諸佛子大菩薩<br>　是乃知我身所在　　非彼外道及聲聞<br>　禪定解脫不思議　　是心任我而迴轉<br>　我修丈夫真空行　　仁者我業常如是<br>　我有如是勝神通　　一切聲聞不能入<br>　然我今所見十方　　若斯神力我貪<span class='corr'>羨</span><br>　我今處大蓮華座　　遍見諸方無量土<br>　無量剎中咸有佛　　各詣佛樹坐道場<br>　彼剎眾寶異莊嚴　　端正微妙甚可愛<br>　我時亦作如是念　　決定如來現神通<br>　或大弟子之所為　　或諸菩薩不空見　</p><p>爾時尊者舍利弗。作如是師子吼。時眾中有一萬三千人。遠塵離垢得法眼淨<p>爾時阿難如是思惟。此大迦葉。有大威德具足神通。今是變化或其所作。我今亦當問其作不。於是阿難即白尊者摩訶迦葉言。大德。我親從佛聞如是說。我弟子中頭陀第一。則大迦葉其人也。是不思議大神變事。將非大德之所為乎。時大迦葉答阿難言。仁者。此變殊常非我能作。所以者何。我念一時輒不自量。在世尊前作師子吼。阿難。我時於此三千大千世界。須彌山王及大鐵圍。乃至諸餘黑山之屬。一以口吹能令破散。乃使無有如微塵許。其有眾生住彼山者。不令損害亦無覺知。如是諸山皆悉滅也。阿難。我又一時於此三千大千世界。一切大海大河小河陂池諸水。乃至無量億那由他百千水聚。以口一吹皆令乾竭。而彼眾生不知不覺亦無苦惱。阿難。我又一時在如來所。及諸天人梵魔沙門婆羅門。一切世間諸大眾前。作師子吼廣現神通。阿難。我今唯有如斯威力。能作如是自在神通。阿難。我念一時在於如來應供等正覺前。為諸世間天人梵魔沙門婆羅門一切大眾。作師子吼。世尊。我能於此三千大千世界之內。以口一吹即令大火熾然遍滿猶如劫燒終亦不使損一眾生。亦令眾生竟不覺知。阿難。我真具足如是神通。阿難。我念一時於此世界。以天眼觀見彼東方過億百千世界。有一佛剎猛火洞然。我既見已如是思惟。而我今應示現神通。既思惟已即入三昧。於三昧中以口一吹過於東方千億世界。熾然猛火即令熸滅。彼火滅已我便出定。即見彼界還復如本。阿難。我今但有如是神力。阿難。今此眾中有諸眾生。若天若人若梵若魔若沙門婆羅門多有疑心。謂我妄言彼若不信。世尊後時從三昧起。任自諮問。而今世尊。雖入三昧足知是事亦聞我聲。爾時世尊。尚坐本處住三昧中。遙命阿難曰。如是如是。如大迦葉師子吼說。真實非虛汝當憶持。時諸天人一切大眾聞佛教已。方於迦葉生希有心起難遭想。時彼尊者摩訶迦葉。作如是等師子吼時。有三億人於諸法中遠塵離垢。復有八十五那由他百千諸天。遠塵離垢得法眼淨<p>爾時不空見菩薩。彌勒菩薩。文殊師利菩薩。越三界菩薩。如是及餘無量無邊諸大菩薩摩訶薩等。皆自久來被服如是大弘誓鎧。聞大迦葉作師子吼。便化華聚若須彌山。乃至再三散迦葉上。復多化作大七寶蓋。住虛空中覆大迦葉頂。并覆一切聲聞大眾。爾時大迦葉見如是等諸七寶蓋。遂告阿難曰。阿難。今此眾中決定知有大乘高行菩薩摩訶薩。能作如是大神通事。而今復現斯大神變也。阿難。我今坐此大蓮華座。所見諸方無量無邊不可稱數諸佛世尊。又見彼剎皆七寶成。殊麗莊嚴真可瞻睹。彼諸眾生復有如是勝上果報。我今悉見猶如忉利。一切諸天耽醉花冠常帶瓔珞。諸天身色如月光明。於虛空中有化寶蓋。彼諸眾生一一頂上悉有寶蓋。如我頂上覆七寶蓋無別異也阿難。我又見彼諸佛剎土。有諸菩薩自兜率天降入母胎。阿難。我見如是神通事時。深生歡喜踊躍無量。阿難。我復思念如是奇異如是希有。豈彼隨宜凡劣眾生能作如是大師子吼。能現如是大神通事。爾時尊者大迦葉為重明此義。以偈頌曰<p class='lg'>　阿難十方大水聚　　大海巨河諸流等<br>　我以口風一往吹　　令彼枯竭無遺渧<br>　曾住正覺世尊所　　於此剎中作神變<br>　我能乾涸水聚時　　眾生無損亦不覺<br>　此界所有一切山　　須彌鐵圍黑山等<br>　能以口風吹令散　　仁者我住如是通<br>　眾生所有住須彌　　及餘諸山不動處<br>　爾時令彼無損覺　　智者我有如是通<br>　我以神通燒此剎　　口風一吹皆熾然<br>　彼等眾生不覺知　　當爾之時無毀壞<br>　我昔於此佛剎中　　遙見東方滿剎火<br>　用口氣吹能滅彼　　我通如是難思議<br>　我今見此大神通　　心生殊特大希有<br>　諸佛弟子不思議　　一切諸行亦如是<br>　我今處此蓮華上　　觀彼眾剎妙莊嚴<br>　菩薩降自兜率天　　入於母胎盡生際<br>　為當定此聲聞輩　　心得自在神通人<br>　為是菩薩不空見　　復彼彌勒文殊等　</p><p>爾時阿難復作是念。此富樓那彌多羅尼子。於一切法已到彼岸。有大威德具足神通。或時能作如是大事。我今亦應問其作不。尊者阿難如是念已。即便白彼富樓那言。大德。我親從佛聞如是語。我大聲聞諸弟子中說法第一。則富樓那彌多羅尼子其人也。是不思議莊嚴神瑞。將非大德之所為乎。時富樓那答阿難曰。此瑞異常非我能及。所以者何。我念昔時有諸眾生。應以神通得教化者。我便為彼取此三千大千世界。以手摩之開示彼等。當爾之時無一眾生有驚怕想亦不覺知。唯彼眾生應在此化與神通者。乃能見我手摩世界。阿難譬如壯士以右手。取一迦梨沙般那。左手迴轉不以為難。如是阿難。我取於此三千世界。以手迴轉不以為難。亦復若此。阿難。我念一時於世尊前。以一指節取此三千大千世界一切水聚。皆令入我手指節間。無一眾生有損減想。阿難。我往一時於初夜中。以淨天眼過於人眼。觀此三千大千世界。作如是念。是中復有何等眾生。於諸法中心生疑惑。我當解釋令得除斷。我即觀此三千大千世界。所有一切諸四天下無量眾生疑惑諸法。我復生念我今應當不離是坐不出是定。為諸眾生斷除疑網。阿難。我時念已。便入定心清淨明了。光澤成就寂然不動。為彼眾生宣說諸法。決斷疑網無有滯礙。令彼眾生各作斯念。我等今者皆各蒙此尊者富樓那彌多羅尼子。獨住我前為我宣說。阿難。我當初夜說法之時。即有一萬四千眾生。皆得安住佛正法中。復有三萬眾生護持禁戒。復令六萬眾生信佛法僧歸依三寶。然始安詳自三昧起。阿難。我唯有是說法餘功決疑事也。阿難。我又復念於此世界。以天眼觀見彼北方。過三萬佛剎有一世界。其號伏怨。彼世界中有一眾生。於諸法中多起疑網。時彼眾生有聲聞根易可受化。然彼世尊般涅槃已。我即生念我今亦應不起此坐不往彼剎。而為眾生解釋疑網。如是念已即入三昧。於三昧中為彼世界無量無邊不可稱數。阿僧祇諸眾生輩。演說正法。令彼皆得諸法光明。阿難。我但具是聲聞神通。今此眾中若有疑者。須世尊出請問自知。如是語時。佛神力故虛空出聲。告阿難曰。阿難。如是如是。如富樓那大師子吼。汝當憶持。爾時諸天世人阿修羅等。一切大眾聞是事已。發希有心生奇特想。作如是言。希有希有。聲聞尚能建斯大事。況彼菩薩諸佛世尊。爾時尊者富樓那彌多羅尼子。為重明此義。以偈頌曰<p class='lg'>　我於說事悉通達　　諸漏有生皆滅除<br>　望佛如來無分毫　　大尊神變獨超世<br>　我取此界及諸山　　以手迴轉亦摩抹<br>　彼時不動一眾生　　我但有斯神通力<br>　三千世界諸水聚　　此剎若見若不聞<br>　我內彼水一指間　　於諸眾生無損減<br>　我於初夜天眼觀　　何等眾生心疑惑<br>　求其善根及諸法　　欲以神力為決除<br>　我於如是生念時　　不離本坐亦無往<br>　已為宣說正道法　　令彼得聞破心疑<br>　我於如是說法時　　令萬四千住聖法<br>　三萬諸人護禁戒　　六萬正信受三歸<br>　我復念彼初夜時　　所出神通甚微妙<br>　觀過北方三萬界　　見一佛剎名伏怨<br>　彼佛界中諸眾生　　獨有一人深疑惑<br>　我時不起現彼說　　令彼各謂己獨聞<br>　阿難我智正若此　　如是神通佛自知<br>　眾生若有疑惑者　　但當決定請世尊<br>　我今坐斯蓮華上　　見一世尊般涅槃<br>　彼佛處火就闍維　　自外諸方亦皆爾<br>　我心觀佛生希有　　是不可測誰所為<br>　為是世尊為聲聞　　而我見佛斯滅度　</p><p>爾時阿難復如是念。彼尊者羅[<a href='javascript:showpic("../fontimg/023523.gif")'>目*侯</a>]羅。世尊之子。於一切法已度彼岸。有大威德具大神通。或時能作如斯大事。我今亦當問其作不。尊者阿難作是念已。即便白彼羅[<a href='javascript:showpic("../fontimg/023523.gif")'>目*侯</a>]羅。大德。我親從佛聞如是言。我諸聲聞大弟子中持戒第一。則羅云其人也。是不思議莊嚴神變。將非大德之所為乎。時羅[<a href='javascript:showpic("../fontimg/023523.gif")'>目*侯</a>]羅答阿難曰。阿難。世尊大悲普覆一切。雖稱讚我持戒精進具足神通。然而今者所現神變事。特非常不可測度。我從生來未嘗見睹。亦未思惟又無分別。況復能為如斯神變。阿難。是大莊嚴實非我作。所以者何。我念往昔唯此三千大千世界廣大若是。所謂百億四天下。百億日月。百億大海。百億須彌山。百億大鐵圍山。如是及餘黑山之類。一切皆納一毛孔中。當爾之時我身如本。眾生不異。諸四天下所有大地。須彌諸山乃至大海及以眾流。咸皆安隱無相棖觸。一切無有逼迫損傷。阿難。我但有是自在神力。阿難。我昔一時取此三千大千世界所有大海。及餘小海大河小河。乃至陂池微細水聚。如是一切悉入毛孔。當爾之時我身無損眾生無害。諸大海水及與河流。乃至陂池細微水聚。各皆如本無相漂迫。所居皆知身在水中阿難。我昔一時此處入禪既入定已。即於東北至一世界。彼佛世尊號難勝威。如來應供等正覺明行足善逝世間解無上士調御丈夫天人師佛世尊所。現身禮敬。敬已即復還此世界迦維羅城淨飯王前。求索一掬栴檀末香。得已還持。於彼佛剎供養世尊。香氣遍滿。時即為彼難勝威佛。化作樓觀像輦。分明高萬由旬。一切妙寶莊嚴間錯。復以天香為七寶蓋覆佛頂上。高一萬億八千由旬廣八千由旬。又於彼界為一切眾生。各各化作栴檀樓觀像輦。高百由旬廣五十由旬。四柱方整隨意所樂。令彼眾生備具莊嚴。各皆自有無相障礙。阿難。我但如是究竟聲聞神通彼岸。今此眾中若有於我生疑惑者任諮世尊。世尊雖處寂定尚當證知。爾時羅[<a href='javascript:showpic("../fontimg/023523.gif")'>目*侯</a>]羅欲重宣此義。而說偈曰<p class='lg'>　我曾取此三千界　　百億四天與鐵圍<br>　一切悉入毛孔中　　阿難我有如斯力<br>　此閻浮提如是大　　彼彼各住不相知<br>　一切皆入毛孔中　　阿難是我神通力<br>　此須彌山甚高廣　　鐵圍眾山不隨宜<br>　皆悉置一毛孔中　　阿難知我神通力<br>　彼等皆各無迫觸　　而見入我一毛中<br>　時我身體不覺疲　　彼亦不知處毛道<br>　三千大千諸水聚　　眾流陂河及大海<br>　一時吸之置毛孔　　我但有是大神通<br>　此界如是眾水聚　　大海諸河及細流<br>　彼等皆各不相知　　而我能令入毛孔<br>　阿難我此神通事　　昔曾數現世尊前<br>　此眾如有疑惑人　　當問如來無礙眼<br>　阿難我處大蓮花　　見彼十方諸菩薩<br>　捨施頭目及妻子　　悉祈無上菩提尊<br>　我見神變生希有　　決為世尊之所為<br>　或不空見彌勒輩　　亦或聲聞大弟子　</p><p>爾時尊者羅[<a href='javascript:showpic("../fontimg/023523.gif")'>目*侯</a>]羅。作如是等師子吼。時彼大眾中有八十七億百千那由他諸天人等。遠塵離垢得法眼淨。是諸天人得法證已。以天栴檀末香。慇懃再三散於尊者羅[<a href='javascript:showpic("../fontimg/023523.gif")'>目*侯</a>]羅上。如是供養已復發是言。希有希有。清淨佛子真行大乘已。於諸法種眾善根。今能如是大師子孔<p class='juan'>
大方等大集經菩薩念佛三昧分卷第三</p>
</body></html>
