<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
大方等大集經菩薩念佛三昧分卷第十<p><span class='byline'>　　　　隋天竺三藏達磨笈多譯</span><br><p><b>　　<A NAME="n424"></A>說修習三昧品之餘</b></p>
<p>時彼慈行如來大化將末。有一比丘名曰樹王。廣為眾生說此三昧示教利喜。於彼如來應供等正覺滅度之後。正法之際有轉輪王。名曰天主。具足威德有大神通。七寶金輪正法治世。不空見。彼天主王所居大城名曰因陀羅跋帝(隋名天主城亦名帝幢)。縱廣正等十二由旬。其城內外樓觀臺殿。皆以七寶雜色所成。復以金廊而覆城上。不空見。彼城四面各有三門。若說其城諸莊嚴事如上所說。精進力王善住大城。莊嚴華麗殊妙無差也。不空見。後於一時夜過半已。彼天主王睡猶未覺。有淨居天下降王所令王夢見。即於夢中為王說此念佛三昧法門名字。大王。汝應求此念佛三昧。何以故。若諸菩薩摩訶薩能得成就此三昧者。常不遠離諸佛世尊。亦於世間出世間。文字章句音名語言。皆悉明了具足辯才。自然速成阿耨多羅三藐三菩提。不空見。時天主王夢見天已。即便覺寤白彼天言。諸天人輩。如是三昧誰能持者。彼天報曰。大王。汝寧不聞耶。今有比丘名曰樹王。現能受持如斯三昧。廣為世間分別演說。利益一切人天大眾。不空見。彼天主王當得聞此三昧名時。即能受持思惟觀察。并亦誦念彼比丘名。過是夜已。即於晨朝。捨四天下金輪王位。亦復棄捨八十億百千那由他後宮妃后女侍之屬。又盡放棄五欲眾具。斯皆為是三昧王故。王時復與九十六億百千那由他眾生求彼比丘捨家出家。不空見。時彼樹王比丘。與四部眾天龍夜叉及人非人周匝圍繞。復有九十億欲界諸天左右聽法。復有八十那由他諸菩薩眾在前讚說。是三昧王分別解釋顯其義趣。彼天主王至其所已。即以眾寶散比丘上。然後方始五體投地。一心頂禮彼比丘足。又以八十寶箱各容一斛。盛滿金花奉散其上。復以天花。所謂優缽羅花。缽頭摩花。拘物頭花。分陀利花。曼陀羅花。摩訶曼陀羅花。用散其上。復以天諸妙香。所謂天沈水香。多伽羅香。多摩羅跋。牛頭栴檀。黑沈水栴檀末香等。用散其上廣設如是眾供具已。然後請為比丘弟子。即於是日與九十六億百千那由他臣佐民人在比丘前。剃除鬚髮服袈裟衣厭世出家。皆為求此妙三昧故。是後其天主比丘。常得與彼九十六億那由他百千眷屬比丘。親近供養琲e沙等諸佛世尊。亦皆為此勝三昧故。不空見。爾時彼天主比丘。經八十四億那由他百千歲。以種種眾具供養事彼樹王比丘求此三昧。讀誦受持如說修行。教諸弟子終不暫懈。又彼眷屬比丘大眾勇猛精進亦無倦心。不空見。彼天主比丘及其眷屬。於樹王法師生尊重心。起諸佛想聞說妙法。一心受持長夜精勤初不休息。彼樹王比丘皆悉成就。彼九十六億百千比丘。行菩薩行住不退地。然後滅度。彼諸眷屬皆亦命終。時復有佛。名閻浮幢如來應供等正覺出現於世。而彼天主比丘與諸眷屬。而更於彼閻浮幢如來應供等正覺所。勤求諮問如此甚深三昧經典讀誦受持。思惟其義如說修行。為他解釋利益世間一切天人。為證無上大菩提故。又彼天主比丘為此無上勝三昧故。廣分別說諸佛所宣甚深經典。過三千劫已然後作佛。又能教化無量大眾。皆得成熟畢竟安住不退轉地。悉受阿耨多羅三藐三菩提記。佛告不空見。汝今當知。爾時彼天主王者豈異人乎。即今之最上行如來應供等正覺是也。是故汝今不應疑惑<p>復次不空見。汝當一心思惟觀察此三昧王善根淺深功德少多。吾今為汝少分說耳。若彼世間無量無邊億那由他百千眾生。但能耳聞此三昧名。當來必定成等正覺。何況此眾菩薩摩訶薩。親於我前或在我後。聞我廣說此三昧王。若讀誦若受持。若思惟義若修行。若能為他稱揚廣說也。不空見。若有菩薩摩訶薩住菩薩乘。聞此三昧經於心耳。彼亦不久必當成就阿耨多羅三藐三菩提。復有初住菩薩乘諸菩薩等。即便速證不退轉地。於阿耨多羅三藐三菩提亦不為遠。復次不空見。譬如夜分將盡其日未出東方明相始現之時。閻浮提人莫不歡喜。何以故。知彼日輪不久當現。廣為世間作大照明。令閻浮人咸得睹見。若善若惡。淨穢諸色得有所作。如是不空見。若有善男子善女人。若但能聞此念佛三昧經於耳者。彼輩不久盡得成於阿耨多羅三藐三菩提。是故汝等於此三昧。作決定心起不壞信。莫生異見勿懷疑網。復次不空見。如劫將盡彼第六日現世間時。如是一切三千大千世界大地盡皆煙出。煙既出已。當知不久第七日出。一切世界皆悉烔然。如是不空見。若有善男子善女人。或已住彼菩薩乘中及未住者。若曾聞此念佛三昧經於耳者。或時讀誦或有受持。或思惟義或如說行。乃至或能為他廣說。彼等決定速得成就阿耨多羅三藐三菩提。復次不空見。如人穿井若見濕土黏污手足。或時復見水泥雜和。智者當知去水不遠。如是不空見。若有善男子善女人。聞此菩薩念佛三昧。正意受持諦善思惟分別義理。廣為他人宣揚解釋。當知彼諸善男子善女人。不久自成阿耨多羅三藐三菩提。復次不空見。譬如有人吞金剛丸。當知是人不久必死。何以故。彼金剛丸不可消故。如是不空見。若有善男子善女人。但能聽聞如是三昧。或復思惟或常親近。或亦修習或能宣說。當知彼諸善男子善女人。不久必成阿耨多羅三藐三菩提。何以故。此三昧者即是過去現在未來三世一切諸如來應供等正覺。思惟修習清淨成就真實金剛。無有虛偽不可破壞。復能教化諸菩薩輩令其安住。以諸菩薩必能安隱住於大乘故。復次不空見。譬如三十三天見歡喜園皆生安樂。如是不空見。彼一切菩薩摩訶薩。皆因聞此三昧名字故。能速成阿耨多羅三藐三菩提。以是三昧法門名字。往昔諸佛之所讚歎。為他廣說釋解理義。開發顯示名味句身。具足圓滿安住法界擁護攝持。諸大菩薩教化增長。令樂真道正直淳和常受安樂。不空見。以是因緣。汝應知此若諸菩薩聞此三昧暫經心耳。如是諸善男子善女人。不久當證阿耨多羅三藐三菩提。不空見。吾故語汝汝當善知。若諸菩薩摩訶薩聞此甚深念佛三昧。能受持者。彼等善男子善女人。自然疾成阿耨多羅三藐三菩提。復次不空見。汝應受持如是三昧。常念為彼一切世間比丘比丘尼優婆塞優婆夷。及諸國王大臣宰相剎利婆羅門毘舍首陀一切乞士。并餘種種外道尼犍遮羅迦波利婆闍迦等頒宣廣說。何以故。以此三昧大德威力。能令彼等速成阿耨多羅三藐三菩提故<p>復次不空見。若有善男子善女人。淨信敬心分明知此念佛三昧。過去諸佛之所讚歎。一切如來之所印可。如是知已。當即讀誦當即受持。當即修行當即敷演。復應當作如是思惟。今此三昧為不思議大功德聚。如是思已。當更信敬當更尊重。當更深入當更證知。所以者何。今此三昧乃是一切諸佛之所說也。一切諸佛之所行處也。一切諸佛之所印可也。一切諸佛之正教也。一切諸佛之辯才也。一切諸佛之所覺也。一切諸佛之選擇也。一切諸佛之所作也。一切諸佛之財寶也。一切諸佛之府庫也。一切諸佛之伏藏也。一切諸佛之倉廩也。一切諸佛之印璽也。一切諸佛之舍利也。一切諸佛之體性也。不空見。若彼善男子善女人等。能如是知即得無量無邊善根。緣此功德。所生常處大剎利家。大婆羅門家。及餘一切大威勢家。大尊重家。大德天處。乃至當證阿耨多羅三藐三菩提。何以故。不空見。由此三昧具足能得不思議出世間果報聚故。不空見。彼善男子善女人。若但耳聞此三昧名。當得無量無邊福聚。亦復當作無量無邊福行。然彼所得福聚善根。福行功德廣大甚深。不可挍計不可算數不可稱量不可得知。復次不空見。言粗若此義尚未明。我今為汝更引譬喻。令諸智者少分解之。不空見。若有菩薩摩訶薩專心信樂修行檀波羅蜜。日三時施。於日初分以神通力故即令七寶及餘眾具。充滿於彼琩F世界。還用奉上琩F如來應供等正覺。及諸弟子聲聞眾等。如日初分如是行施。日中後分行施亦然。日別如是三時行施。乃至經彼無量無邊億那由他琲e沙劫。而常行是無有休廢。亦復求於阿耨多羅三藐三菩提。不空見。於意云何。彼菩薩摩訶薩能於如是長時行施。所獲功德可謂多不。不空見言。甚多世尊。無量無邊不可算數。不可稱量不可思議也。時佛復告不空見菩薩言。不空見。吾更語汝汝宜諦聽。假彼菩薩摩訶薩如是修行檀波羅蜜。所種善根所獲福聚實為廣大。然猶不及斯善男子善女人但能耳聞此三昧名。或時書寫或時讀誦。或時信解如來所說深妙法門少功德也。不空見。然此善男子善女人。但以聞名所獲功德。尚超前福無量無邊。不可稱量不可挍比。何況彼善男子善女人。具足得聞是三昧。能即書寫讀誦受持思惟義理。善能為諸人天大眾宣揚廣釋也。不空見。汝今當知我但略說三昧功德。若欲廣說此定善根假經多劫終不能盡<p><b>　　<A NAME="n425"></A>菩薩念佛三昧分諸菩薩本行品第十五</b><p>爾時不空見菩薩摩訶薩。善現菩薩摩訶薩。善喜光菩薩摩訶薩。無邊見菩薩摩訶薩。無邊莊嚴菩薩摩訶薩。無邊幢菩薩摩訶薩。無邊光明菩薩摩訶薩。無邊稱菩薩摩訶薩。無邊禪菩薩摩訶薩。無邊智菩薩摩訶薩。無邊發王菩薩摩訶薩。無邊自在王菩薩摩訶薩。思惟最勝無邊菩薩摩訶薩。思惟一切法意菩薩摩訶薩。思惟虛空意菩薩摩訶薩。思惟無礙意菩薩摩訶薩。無邊寶意菩薩摩訶薩。能滅一切怖畏菩薩摩訶薩。善淨意菩薩摩訶薩。如是等菩薩摩訶薩為首。與九十億那由他百千菩薩摩訶薩俱從座起。偏袒右肩右膝著地。合掌恭敬而白佛言。世尊。我等從佛聞是菩薩念佛三昧功德利益。我等要當躬自書寫讀誦受持。思惟義理廣為他說。亦令他人如說修行。何以故。我等為欲攝受阿耨多羅三藐三菩提故。世尊。我等於此諸佛世尊所說三昧甚深經典。令諸眾生聞已歡喜。我等亦當益其氣力與其安樂。所以者何。彼等若能於是大乘修多羅中。次第修行聞已書寫。讀誦受持分別思惟廣為他說。亦令他人分別解說。必得成就阿耨多羅三藐三菩提故<p>爾時世尊。知諸菩薩摩訶薩等一心念求。遂便微笑。諸佛世尊法如是故。即微笑時世尊面門放種種光。所謂金銀琉璃頗梨馬瑙車磲真珠。如是一切諸寶光中。各皆復出無量百千異色光明。皆自世尊面門而出。遍遊十方無量世界。上至梵宮還住佛頂。如天帝釋建立寶幢。端直光華見者歡喜。時此三千大千世界。莊嚴壯麗微妙無比<p>爾時彼諸菩薩摩訶薩眾。見是神變莊嚴事已。咸皆驚歎。奇哉希有世尊神通。於是眾中有一菩薩摩訶薩。名如意定智神通。即從座起正持威儀。合掌恭敬頂禮世尊已。用天沈水香。多伽羅香。多摩羅跋香。牛頭栴檀末栴檀等。奉散佛上。復以天曼陀羅花。摩訶曼陀羅花。天優缽羅花。波頭摩花。拘物頭花。分陀利花。雞娑羅花。摩訶雞娑羅花等。供養世尊已。說偈讚曰<p class='lg'>　世尊調御無倫匹　　金色相好具足人<br>　光明威德遍十方　　狀若林間開花樹<br>　妙行圓滿智無邊　　大威能為世間益<br>　最勝方便願演說　　今復微笑有何緣<br>　世尊無等無邊智　　挺超眾類誰能加<br>　無上威德今應宣　　何因今日復微笑<br>　今此世界遍大千　　花敷盡若帝天樹<br>　一切眾生皆歡喜　　今更微笑何所因<br>　盲者能視聾得聞　　啞者得言蹇能步<br>　狂亂失心獲本念　　今復微笑何因緣<br>　群獸喜躍悉鳴吼　　異鳥歡欣吐清音<br>　眾樂不鼓自然鳴　　今者何因復微笑<br>　一切樂音同時作　　本非天人之所鼓<br>　而令人天獲安樂　　今更微笑何所緣<br>　彼天觀人明照此　　斯人今亦見彼天<br>　天人交發希有心　　何緣今更現微笑<br>　無上丈夫世依止　　大尊今日為我宣<br>　若聞大慈憐笑者　　唯深慶幸豈能報　</p><p>爾時世尊。即為如意定智神通菩薩摩訶薩。宣說大士所有妙問。亦即宣彼琩F諸如來應供等正覺名號。其偈詞曰<p class='lg'>　諸善男子等　　聞法王妙聲<br>　彼六十八千　　悉發菩提願<br>　亦於當來世　　正法毀壞時<br>　世尊自護持　　如是深妙典<br>　我聞大名稱　　終無有厭倦<br>　不思議法門　　諸佛之所說<br>　汝聽我今說　　斯諸菩薩眾<br>　非但一佛所　　發此誠敬心<br>　我念往昔諸生處　　六十六億那由他<br>　爾時皆亦如斯起　　唯為護持此深法<br>　又復過去前於茲　　無量琩F諸佛所<br>　於彼為首修虔敬　　最上妙法我護持<br>　斯諸大士為法故　　能捨重命豈愛身<br>　其何甘法不憚苦　　獨為菩提無上證<br>　不可思議琩F數　　無量威德諸如來<br>　彼時上首皆敬起　　亦唯愛樂斯法故<br>　寶光火光大光佛　　電光普光不思議<br>　斯輩三等攝持法　　為求菩提無上道<br>　唯我神力能知汝　　果報今日皆明現<br>　不空汝久發斯願　　經昔無量百千生<br>　汝於諸佛大師前　　不思議行悉圓滿<br>　常業歌讚兩足尊　　苦行熏修諸大誓<br>　由往積集勝因緣　　今獲偈歎大法王<br>　往昔世尊號善眼　　亦名火幢無邊威<br>　斯輩彼時為上首　　欲求無上正覺故<br>　往昔有佛莊嚴王　　剎若他化天宮所<br>　斯輩多是勝上士　　彼時已就大菩提<br>　過去有佛名放光　　亦無邊光無量相<br>　斯輩於彼己為首　　初求如是妙三昧<br>　大摩尼珠火光佛　　普光明聚調御師<br>　彼時攝法為首起　　求於菩提安樂故<br>　大光日光不思議　　無量精進無邊定<br>　於彼攝法上首起　　為求安樂菩提故<br>　善華香佛及金華　　無漏如來無諍行<br>　彼時皆為護法首　　為求如是上菩提<br>　如是過去諸如來　　無邊智尊雨足尊<br>　於彼三種攝持故　　祈願最上佛菩提<br>　八萬丈夫通達士　　為證第一妙菩提<br>　斯輩因是勝善根　　當來奉侍人中覺<br>　所生常處尊勝家　　一切永除諸惡道<br>　斯等集會為法朋　　終不遠離世間覺<br>　長違一切外論師　　亦捨一切邪智友<br>　攝諸功德不可說　　此福要登以菩提<br>　當來得值彌勒尊　　此輩爾時皆集會<br>　於是三業持護法　　因此能成勝菩提<br>　復於彌勒涅槃後　　有佛師子調御師<br>　亦求彼法三業持　　因此得成等正覺<br>　當來千佛無上尊　　即是賢劫眾生導<br>　斯等法師世睇﹛@　因證無礙妙色身<br>　過是賢劫諸佛已　　復有正覺無量威<br>　更有如來厥號賢　　及以世尊毘婆尸<br>　賢與毘婆尸滅後　　復有佛出名娑羅<br>　彼時智者皆攝持　　廣設眾具興供養<br>　娑羅世尊既涅槃　　有佛如來名觀察<br>　斯輩於彼求法故　　而復供養妙法王<br>　觀察如來涅槃已　　有佛世尊名遍見<br>　遍見如來涅槃已　　有佛厥名蓮花上<br>　花上如來涅槃已　　有佛稱號優缽羅<br>　爾時諸智還求法　　承事供養兩足尊<br>　優缽羅佛涅槃已　　有佛世尊名曰花<br>　彼花如來涅槃已　　有佛世尊號莊嚴<br>　莊嚴如來涅槃已　　有佛世尊名勝智<br>　斯輩於彼亦求法　　興建供養無有邊<br>　勝智如來涅槃已　　有佛世尊名善見<br>　善見如來涅槃已　　有佛世尊名善持<br>　善持如來涅槃已　　有佛名曰具威儀<br>　彼亦三種法攝持　　唯求證斯菩提道<br>　具威儀佛涅槃已　　有佛世尊無量威<br>　無量威佛涅槃已　　有佛世尊名勝王<br>　勝王如來涅槃已　　有佛世尊名現前<br>　現前如來涅槃已　　有佛世尊最熾王<br>　爾時此等為法故　　廣設供養不思議<br>　如是未來諸世尊　　世間勝智超一切<br>　於已身命無愛吝　　但為求證佛菩提<br>　因藉如斯勝善根　　將來奉承勝威德<br>　是佛人中最第一　　如彼調御阿彌陀<br>　於彼殊勝世尊所　　即欲修證上菩提<br>　為求法故常精勤　　當設無邊妙供養<br>　彼方所有諸世界　　遠離衰惱除五塵<br>　唯求法樂利群生　　供養憶數琩F佛<br>　當來成佛無邊智　　能多利益滅眾苦<br>　為求安樂諸眾生　　供養無量無邊佛<br>　當得成佛大名稱　　彼剎莊嚴難思議<br>　盡是眾寶人樂觀　　猶安樂國殊廣大<br>　多億那由諸菩薩　　咸受佛記人中尊<br>　以不思議諸佛智　　如是讚稱大法王<br>　我於今者為汝說　　一切大眾諸天人<br>　其有求於正覺真　　終自同彼如來證<br>　若能願樂勝菩提　　彼號上人蒙威護<br>　諸天守衛及龍鬼　　鳩槃金鳥并夜叉<br>　若欲祈願成菩提　　心常樂修佛勝道<br>　世尊哀愍如一子　　身金色力智多聞　</p><p class='juan'>
大方等大集經菩薩念佛三昧分卷第十</p>
</body></html>
