<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
僧伽吒經卷第三</p>
<p><span class='byline'>　　　　元魏優禪尼國王子月婆首那譯</span><br><p>爾時藥上菩提薩埵摩訶薩埵白佛言。世尊。何因緣故如來出世。佛告藥上菩提薩埵言。善男子。為令眾生多聞具足。是故如來出現於世。如來出世開甘露法。若如來出世則知一切法。以方便故。知世間法出世間法。知世間智出世間智。藥上菩提薩埵白佛言。世尊。世尊知何等法。佛告藥上菩提薩埵言。藥上。如來知正法智。藥上。以是智故總攝一切法。藥上。若眾生聞如來出世信法者。此是第一利益。藥上。譬如有人出行治生。為得利故將千人眾擔負金寶。彼人父母告其人言。子善諦聽。此金寶者是他之物。汝好守護莫使亡失。其人持寶未經多時自縱放逸。所持金寶悉皆散失。是時彼人憂箭射心。羞愧慚恥不能歸家。時彼父母聞已憂愁悲泣而說此言。我等生此惡子。但有子名生我家內。財物悉皆散失。令我等貧苦。為他奴僕絕望而死。子聞父母既喪亡已亦絕望死。如是如是。藥上。佛說此法。於我法中無淨信者。彼無所望。臨命終時。為憂惱箭射心而死。如彼父母。為彼金寶絕望憂惱。如是藥上。於我法中無淨心者。臨命終時受諸苦痛。先福受盡彼不種善。臨死時至憂惱箭射。墮於地獄畜生餓鬼受諸苦痛。作如是言。誰救濟我。令我得離地獄畜生餓鬼之苦。又如父母告其子言。未來病苦。病有死苦。汝等得解脫時見行識生。身受苦痛遍體燋惱。自觀已死眼不見色。耳不聞聲。四支皆痛必歸於死。遍體頑癡猶如木石無所覺知。子答父母語言。莫作是語。令我怖畏。觀身無熱。亦無餘病。唯見死怖。我當歸誰。誰救濟我。父母若天誰能救拔。父母答言。祭祀天神必得安隱。子答父母。當速祭祀以求安樂。速至天祠問守廟人。時彼父母到天祠中。燒香求願守廟者言。天神瞋怒。須殺羊殺人以用祭祀。汝子可脫。爾時父母自思惟言。我等云何我既貧窮。若天神瞋我子必死。若天神喜必得大恩。時速歸家盡賣家財得羊一口。復語餘人。且貸我金十日相還。若無相還我身當為君作奴僕。其人得金詣市買人。所買之人不知當殺以祭天祠。病人父母愚癡無智竟不至家。直詣天祠語守廟者。汝速為我設祭天祠。爾時父母自殺羊殺人然火祭天。然後天下告彼父母。汝等莫怖。我護汝子令得安隱。爾時父母踊躍歡喜作如是言。天神與我大恩令我子差。時彼父母歡喜還家見兒已死。爾時父母見子死已生大愁惱。憂箭射心絕望而死。佛告藥上。善男子。近惡知識亦復如是。爾時藥上菩提薩埵白佛言。世尊。如是眾生墮於何處。佛告藥上菩提薩埵。善男子。莫問是事。藥上菩提薩埵白佛言。世尊。願佛慈悲說如是人墮在何處。佛告藥上菩提薩埵言。善男子。汝今諦聽。其人母者墮於大叫地獄之中。其父墮於眾合地獄。其子墮於火燒然地獄。守天廟者墮於阿鼻大地獄中。爾時藥上菩提薩埵摩訶薩埵白佛言。世尊。彼枉死人生於何處。佛告藥上菩提薩埵言。彼枉死人生於三十三天之上。藥上菩提薩埵白佛言。世尊。彼枉死人何因緣故。生於三十三天之上。佛告藥上菩提薩埵言。善男子。汝今諦聽。彼人臨死時。起一念淨心歸依佛陀。以此善根當六十劫。受於三十三天之樂。八十劫中自識宿命。所生之處離諸憂惱。生生之處離諸憂惱一切苦滅。藥上近惡知識。不得入於涅槃。藥上菩提薩埵白佛言。世尊。云何眾生不能入於涅槃。佛告藥上菩提薩埵言欲求涅槃者當勤精進。藥上菩提薩埵白佛言。世尊。云何名精進。佛告藥上菩提薩埵。善男子。精進者名須驢多波帝。逆流之果名精進處。娑吉利陀伽彌果名精進處。阿那伽彌果名精進處。阿羅訶果名精進處。波羅提迦佛陀果名精進處。緣覺之智名精進處。菩提薩埵名字。菩提薩埵地果。名精進處。藥上。如是等處名精進處。藥上菩提薩埵白佛言。世尊世尊云何逆流。云何逆流果。佛告藥上菩提薩埵。善男子。譬如有人種於樹木。彼種樹已即日生芽。彼樹一日上下各生長一由旬。復有一人。亦復種樹不得其所。風動不生移置異處。二人共諍互相誹謗。彼人如是共相諍論。國王聞之即敕臣言。某處二人互相誹謗速往喚來。傍臣受教遣使往捉。時彼使人微服而去。至彼人所作如是言。王喚汝等。時彼二人驚怖憂愁。王今何故命我二人。是時二人既至王所默然而立。時王問言。汝等何故共相誹謗而起鬥諍。時彼二人白大王言。大王聽我所說。我借得少許空閑之處。種植樹林。即日生芽及葉。華果熟者中半。此人種植不生芽葉及以華果。須臾數移彼種不生。來見謗毀而起鬥諍。大王如是之事。大王應知我無罪過。爾時大王。集諸大臣滿三十億。告諸臣言。汝等各說諸臣。白言。我等不知說何等語。王問諸臣汝等頗見即日種樹即生芽葉及以華果熟者中半。爾時諸臣從座而起。白大王言。大王。我等不能決定信受如此之言。何以故。大王。此事希有。爾時大王問彼人言。如汝所說。是事實不。爾時彼人白大王言。此實不謬。王復答言。如汝所說。如此之事。即日種樹即生芽葉及以華果。此事難信。爾時彼人白大王言。願王自植知其虛實。時王集三十億臣禁守彼人。然後大王自種其樹。不生芽葉。不生華果。爾時大王。心大恚怒敕諸臣言。汝等速取利斧。彼所種樹仰令斫伐。爾時諸臣受王教令斫斷彼樹。一樹斷已生十二樹。斫十二樹斷生二十四樹。莖葉華果皆是七寶。爾時二十四樹。變生二十四億雞鳥。皆是金嘴七寶羽翼。爾時大王復生瞋怒。自執利斧往伐彼樹。王斫樹時。從樹出生甘泉美水。時王慚愧敕諸臣言。放彼二人。諸臣白言。大王受教諸臣去已。放彼二人將至王所。王問其人。汝種此樹。斫汝一樹生十二樹。斫十二樹生二十四樹。我所種樹不生芽葉。不生華果。此事云何。其人答王。如我此福德大王則無如是福德。爾時三十億大臣。胡跪白其人言。汝可治國而居王位。爾時其人。為諸臣眾。而說偈言<p class='lg'>　我不求王位　　不求世財寶<br>　心懷無上願　　願成二足尊<br>　得寂滅涅槃　　至彼成如來<br>　為汝等說法　　令到涅槃城<br>　往昔作不善　　令我入王獄<br>　獄縛受諸苦　　罪報悉已盡　</p><p>爾時有三萬三千高座。一一高座高二十五由旬。一高座上有二十五億雞而在其上。以金為嘴。七寶羽翼。出人音聲告彼王言。大王不善不善斫伐諸樹。以此罪業必入惡道。王不知耶。種此樹者是何等人。大王答言。我未審之願為我說。何等大人種此樹耶。雞鳥告王。如此人者照明世間名無上士。當度一切眾生生老病死。王復問言。彼是何人種樹不生。彼作何等不善之業不生。當為我說。鳥答王言。彼是提婆達多種樹不生。無少善根樹云何生。爾時三十億大臣。聞此法門。皆得十地成就神通。時彼國王亦得十地。得通達一切善法三昧。爾時藥上菩提薩埵摩訶薩埵白佛言。世尊。何因緣故。此三十億臣。皆得十地成就神通。爾時世尊。告藥上菩提薩埵。善男子。汝今諦聽。即時微笑。從其面門放八萬四千光明。無量種種青黃赤白紅紫光明。其光遍照無量世界。照世界已還至佛所。繞佛三匝從佛頂入。爾時藥上菩提薩埵摩訶薩埵白佛言。世尊。何因緣故。如來現此希有之相。若無因緣如來終不現希有事<p>佛告藥上菩提薩埵言。善男子。汝見眾人從十方來集會此不。藥上菩提薩埵白言。不見也世尊。佛告藥上菩提薩埵言。善男子。汝觀十方一切世界。爾時藥上菩提薩埵摩訶薩埵即觀十方。見東方面有一大樹。覆七千由旬。見二萬五千億眾生在彼集會。默然而坐不飲不食。復見南方有一大樹。覆七千由旬。下有二萬五千億眾生俱共集會。不語不食不行默然而住。復見西方有一大樹。覆七千由旬。下有二萬五千億眾生俱共集會。不語不食不行默然而住。復見北方有一大樹。覆七千由旬。下有二萬五千億眾生俱共集會。不語不食不行默然而住。復見上方有一大樹。覆七千由旬。下有二萬五千億眾生俱共集會。不語不食不行默然而住。復見下方有一大樹。覆七千由旬。下有二萬五千億眾生俱共集會。不語不食不行默然而住。爾時藥上菩提薩埵白佛言。世尊。我欲少問如來應正遍知。若佛聽許乃敢發問。爾時世尊。告藥上菩提薩埵言。善男子。隨汝所問。如來悉能為汝解說。爾時藥上菩提薩埵白佛言。世尊。何因緣故。從於十方有無量眾生而來集會。以誰神力而來至此。佛告藥上菩提薩埵言。自以神力而來至此。爾時藥上菩提薩埵白佛言。世尊。我欲觀諸世界。以誰神力而往至彼。佛告藥上菩提薩埵。以汝神力自往至彼<p>爾時藥上菩提薩埵。遶佛三匝忽然不現。過九十六億世界有一世界名日月明。彼國有佛號日月土如來應供正遍知。與八萬億菩提薩埵。恭敬圍遶而為說法。藥上菩提薩埵摩訶薩埵。既到彼國。至日月土如來前。頂禮佛足白佛言。世尊。何因緣故。於娑婆世界。在釋迦牟尼前觀於十方。見無量眾生集會。在此不見。爾時藥上菩提薩埵摩訶薩埵。至日月土如來前白佛言。世尊。我過九十六億諸佛國土。來至於此不見一人。世尊誰見誰聞。無知無覺樹上而生眾生。佛告藥上菩提薩埵言。不也。善男子。汝頗見頗聞。無知無覺之樹能生人不。藥上白佛言。世尊。不見不知。佛告藥上菩提薩埵。汝欲見不。我今示汝。藥上白佛言。世尊。願欲見之。爾時日月土如來。屈申臂頃百千億眾皆悉來集。一一眾生手執香華供養如來。藥上。汝今見不。藥上菩提薩埵白佛言。已見世尊。已見善逝。佛告藥上。善男子。此諸眾生無覺無知悉皆如幻。時彼三萬億眾生各申兩手。以諸香華供養如來。藥上菩提薩埵白佛言。世尊。此事希有。須臾之間此諸眾生。各生百手供養如來尚不得脫。況兩手者。佛告藥上菩提薩埵言。如是如是。善男子。此諸眾生無覺無知而生而滅。善男子。我身亦如是。如幻如化而示生滅。藥上白佛言。世尊。何等是少眾生。何者是老眾生。佛告藥上。善男子。亦有老者。亦有少者。藥上白佛言。世尊。願佛解說。何者是也。佛告藥上。無福衰者是老眾生。從彼樹生者是少眾生。藥上白佛言。世尊。我欲見彼少眾生等。爾時日月土如來即伸右臂。從於四方有百千億眾生。俱來集會至如來所。頂禮佛足遶佛三匝。在佛前立默然而住。藥上白佛言。世尊。此眾生。何故佛前默然而住。佛告藥上。善男子。汝不知耶。地大之性無言無說。法聚無知無覺。何以故。藥上。此諸少眾生。不見生不見滅。不見老病死憂悲苦惱。具受一切苦痛之惱。云何而語。是故藥上。如是眾生應當教之。爾時藥上菩提薩埵摩訶薩埵白佛言。世尊。少眾生者從何所來。何處終。當生何處。不知法者。佛告藥上。善男子。汝今諦聽。此諸眾生非是人作。非金師作。非鐵師作。非木師作。非陶師作。非王者作。男女和合惡業而生受諸苦痛。作不善行受如是苦名少眾生。藥上彼不與。佛言。不禮如來彼受無量無邊之苦。藥上有少眾生不共佛語者。受如是無量無邊苦惱。藥上以不善知苦因緣故不共佛語。不共佛語故不知善不知惡不知生。雖得人身不知生不知滅。藥上。是名年少眾生。藥上菩提薩埵白佛言。世尊。年少眾生云何生云何滅。佛告藥上菩提薩埵言。善男子。譬如有人以木挑火木則漸燒。如是藥上。眾生之類初生時苦中苦死苦。藥上白佛言。世尊。生時誰生。滅時誰滅。佛告藥上。善男子。如佛之生。如佛之滅。譬如有人閉在闇室眼無所見。復有異人曾受苦惱作是思惟。此人受苦甚為可愍。若不得脫是人必死。以火與之令得少明。時闇室人見火歎喜心得安樂。爾時彼火以少因緣熾然火焰燒彼闇室。爾時彼人被燒而死。時王聞之作如是念。我國眾生若有所犯更不繫縛。爾時國王告下人民。汝等諸人莫生怖畏。於我國內施汝無畏。若有所犯不加害。汝亦不殺。汝皆當安隱莫生怖畏。藥上。如來亦復如是。燒諸煩惱滅諸病苦。猶如彼人為令闇室眾生安隱。自燒而死。如來如是。為諸眾生令得安隱。不惜身命拔諸繫縛令得解脫。如是藥上。如來永離三毒之惱。為諸世間作大燈明。於地獄畜生餓鬼阿修羅。老少眾生拔令解脫<p>爾時諸天。於虛空巾。而說偈言<p class='lg'>　最勝好福田　　一切田中勝<br>　世間無上尊　　增長諸佛子<br>　佛田最勝田　　能除諸怖畏<br>　大師善方便　　守護諸眾生<br>　住於涅槃界　　而示在世間<br>　令世間寂滅　　佛為無上師<br>　救護少眾生　　亦救老眾生<br>　三界諸眾生　　方便而度之<br>　閉諸地獄門　　及畜生餓鬼<br>　此世得安樂　　他世亦安樂　</p><p>爾時如來。即時微笑。而說偈言<p class='lg'>　善哉見善人　　善哉見佛陀<br>　善哉聞法者　　善哉能敬僧<br>　善哉此法門　　滅除一切惡　</p><p>爾時藥上菩提薩埵摩訶薩埵白佛言。世尊。何因緣故如來微笑。若無因緣如來終不現希有相。佛告藥上。善男子。汝見此等少眾生不。藥上白佛言。世尊。唯然已見。佛告藥上。善男子。此諸眾生今日皆得住於十地。爾時藥上菩提薩埵摩訶薩埵。踊身虛空高八萬由旬。共八萬億天子。於如來上散眾妙花。地上年少諸眾生等皆禮佛足。爾時藥上。於虛空中而作是言。三千大千世界眾生皆聞此聲。地獄眾生聞此聲者悉得解脫。三十三天聞此音聲皆來集會。時三千大千世界六種震動。時大海中八萬四千龍王。動而來集。三萬億閻浮提夜叉俱來集會。二萬五千億羅剎餓鬼俱來集會。時如來所大眾悉集。爾時如來。為諸年少眾生說法。從十方世界有百千億諸菩薩眾。各以自神力俱來集會。爾時藥上菩提薩埵白佛言。世尊。從十方國有無量菩薩俱來集會。無量天龍夜叉揵闥婆阿修羅迦樓羅餓鬼地獄。皆來集會欲聞正法。唯願世尊當為說之。佛告藥上菩提薩埵摩訶薩埵言。善男子。汝下至此。爾時藥上菩提薩埵。以自神力從上而下向佛合掌頂禮佛足白佛言。世尊。法聚。法聚者何因緣故。名為法聚。佛告藥上。善男子。法聚者名曰淨行。淨行者能離一切不善之法。善男子。汝見如此少眾生不。藥上白佛。唯然已見。佛告藥上。此諸眾生離邪婬故。必得諸陀羅尼。必得具足一切諸法<p class='juan'>
僧伽吒經卷第三</p>
</body></html>
