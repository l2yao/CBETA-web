<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
僧伽吒經卷第四</p>
<p><span class='byline'>　　　　元魏優禪尼國王子月婆首那譯</span><br><p>爾時藥上菩提薩埵摩訶薩埵白佛言。世尊。以何方便。令諸眾生悉聞正法。佛告藥上菩提薩埵摩訶薩埵言。善男子。有諸眾生我說生苦。而不聽受老苦病苦。憂悲之苦。怨憎會苦。愛別離苦。死滅之苦。藥上是名一切苦。時少眾生聞此法已。合掌禮佛白佛言。世尊。我等亦有死耶。佛告年少等。汝一切眾生亦歸於死。彼少眾生白佛言。世尊。云何死至。佛言善男子。臨死之時滅行識風起。識轉風起。識相應風起。善男子。是三種風。臨死之時動於行識。彼少眾生白佛言。世尊。何等三法。臨死之時惱於身識。佛言。善男子。一者刀惱。二者針惱。三者杖惱。是三種風惱切其身。彼少眾生白佛言。世尊。何者是身。佛言善男子。身名火聚。身名燒然。身名愚癡。身名崩壞。身名刺聚。身名丘塚。身名水泡。身名重擔。身名生惱。身名老病苦惱。身名為死愛別離怨憎會。是名為身。彼諸年少復白佛言。世尊。如此之身云何名死。云何名生。佛言善男子。識滅名死。福德因緣識起名生。善男子。名為身者有無量億筋脈相纏。身有八萬四千毛孔。復有八萬四千戶虫。在中而住。彼諸虫等。亦有死滅。人將死時。諸虫怖畏。互相噉食。受諸苦痛。男女眷屬。生大悲惱。迭相食噉。諸虫相食。唯有二虫。七日鬥諍。過七日已。一虫命盡。一虫猶存。如彼虫鬥臨死不息。凡夫之人亦復如是。乃至臨終諍論不息。不畏生苦。不畏老苦。不畏病苦。不畏死苦。如彼二虫至死不息。凡夫眾生亦復如是。死至之時賢聖呵言。丈夫汝作不善。汝豈不見世間苦耶。不見生苦。不見病苦。不見老苦。不見死苦。答言。如是已見生苦病苦老苦死苦。汝若見如是苦。何不作諸善根。何故不為後世樂故修諸善法。丈夫我復問汝何不作善離於生苦老苦病苦及以死苦。云何不修正念之觀。汝於閻浮提。豈可不聞犍椎聲耶。不見眾生行布施耶。不見眾生於佛福田種善根子香華幡蓋施佛之時汝不見耶。如來所有四眾弟子。比丘比丘尼。優婆塞優婆夷。於佛法中有此四眾能救苦厄。賢聖呵言。不善丈夫造作如是不善之業。爾時法王說偈告曰<p class='lg'>　見如來出世　　聞擊法鼓音<br>　見演說法時　　寂滅至涅槃<br>　見於多眾生　　作福者甚少<br>　福能後世樂　　何故而不作　</p><p>爾時彼人。以偈答法王言<p class='lg'>　我愚癡無智　　親近惡知識<br>　造作不善業　　由欲迷於心<br>　我以多習欲　　今受苦痛報<br>　多殺害眾生　　破壞和合僧<br>　破壞佛塔寺　　愚癡無智慧<br>　口作不善語　　呵罵於父母<br>　我以不覺知　　自多造眾過<br>　我見所生處　　在於大叫獄<br>　於眾合地獄　　受於大苦痛<br>　復於阿鼻獄　　受無量劇苦<br>　大蓮華地獄　　受於無量苦<br>　黑繩大地獄　　百千生受苦<br>　於一切地獄　　遍受諸苦惱<br>　無數百千劫　　受於大苦痛<br>　行於黑暗獄　　不見其門戶<br>　復墮火鑊中　　展轉受眾苦<br>　復有一地獄　　名曰刀劍獄<br>　百千億刀劍　　行列在我前<br>　以此割截身　　自業受苦惱<br>　非工師所作　　業感自然生<br>　大風吹令起　　割切遍其身<br>　我應受如是　　地獄諸苦惱<br>　一切諸眾生　　見我受此苦<br>　我所有財寶　　盡留在世間<br>　男女及兄弟　　姊妹親眷屬<br>　父母及知識　　奴婢作使人<br>　牛羊諸畜生　　我意迷於此<br>　貪著金銀寶　　及精妙衣服<br>　貪著造舍宅　　善工畫舍師<br>　眾婇女娛樂　　箜篌簫笛音<br>　以此癡心者　　香湯自澡浴<br>　如是自娛樂　　頑癡無智身<br>　種種而供養　　我亦無兄弟<br>　虛妄心貪著　　今日受無量<br>　苦痛不可盡　　世間勝上味<br>　貪著而噉食　　香澤以塗髮<br>　寶珠以為鬘　　貪色自迷醉<br>　今無救濟者　　眼為惡業因<br>　見已則生貪　　耳因諸音聲<br>　聞已則生貪　　臂貫以寶釧<br>　指著金寶鐶　　咽頸著寶瓔<br>　腳著於金釧　　作金寶羅網<br>　交露覆其身　　身著種種寶<br>　以此自莊嚴　　世間第一者<br>　以為身莊嚴　　細軟上妙觸<br>　增長於愛欲　　種種妙床榻<br>　以自悅其身　　種種好妙香<br>　以塗其自身　　栴檀龍腦香<br>　以此自塗身　　麝香等諸香<br>　用之自塗身　　瞻蔔須摩那<br>　以此塗其髮　　第一精妙衣<br>　白[<a href='javascript:showpic("../fontimg/057087.gif")'>疊*毛</a>]自衣身　　若捨白象乘<br>　復乘於馬乘　　為王治國政<br>　人眾悉敬重　　宮中諸妃后<br>　善學歌舞戲　　禽獸在曠野<br>　無事獵殘害　　作如是等惡<br>　不知後世報　　貪噉他肉故<br>　受如是苦報　　愚癡無智慧<br>　不知當有死　　我以愚癡意<br>　養育於身命　　今日至死門<br>　無能救濟者　　汝等諸親族<br>　何用視我為　　何不服勝衣<br>　何故自憂哭　　何故不梳髮<br>　而受於苦惱　　我命終不存<br>　造惡增多故　　狐狼烏鵲等<br>　食我此身肉　　長養此身體<br>　為諸虫所食　　生死因此身<br>　眾生則有生　　應如是授藥<br>　令得離此難　　世醫不能治<br>　無人救濟者　　今日授法藥<br>　令滅煩惱病　　種種養此身<br>　會必歸於死　　世間無上尊<br>　救度諸眾生　　寂滅諸佛子<br>　亦能救眾生　　施諸妙法藥<br>　令遠離生死　　食肉長此身<br>　不知諸苦報　　長養於此身<br>　無有少利益　　此身頑癡聚<br>　不知少恩分　　妻妾男女等<br>　不知其恩力　　長養得成立<br>　無能救濟者　　絕望無有知<br>　憂愁入死地　　眾生生有苦<br>　後則有死苦　　想行觸受等<br>　是則為中苦　　愚癡愛所縛<br>　生在於諸有　　為愛欲所縛<br>　樂著於境界　　眾生無知故<br>　唯有憂惱苦　　善法不識知<br>　心但著名字　　不知於後世<br>　猶如惡毒蛇　　無明轉眾生<br>　遠離於解脫　　不識解脫故<br>　惡業所流轉　　心有煩惱故<br>　眾生住生死　　煩惱燒眾善<br>　如火焚乾木　　流轉於五道<br>　無有少樂受　　不知好妙樂<br>　在於何處所　　清淨佛國土<br>　世尊轉法輪　　如來淨音聲<br>　說戒定智慧　</p><p>爾時世尊。復告藥上菩提薩埵摩訶薩埵言。如是如是。惡行眾生命終之後。受諸苦惱無救濟者。善果報者今說伽他<p class='lg'>　造惡不善業　　必入於地獄<br>　吞噉熱鐵丸　　飲於沸融銅<br>　雨火灑其身　　遍身體火燒<br>　無處而不遍　　展轉受苦惱<br>　不知於淨樂　　於法亦不知<br>　愚癡作非法　　遠離於樂果<br>　信佛禁戒法　　修習於智慧<br>　以淨戒具足　　速疾成菩提<br>　精進為第一　　生淨佛國土<br>　宣說善法要　　攝護諸眾生<br>　具足慈悲心　　修行淨梵行<br>　且解脫知見　　成如來善名<br>　世間之父母　　菩提心第一<br>　說此法門者　　第一善知識<br>　聽此法門者　　必作無上尊<br>　具世尊十號　　寂滅心相應　</p><p>爾時藥上菩提薩埵摩訶薩埵白佛言。世尊。何因緣故大地震動。爾時世尊。告藥上菩提薩埵言。汝觀何故大地震動。爾時藥上觀四方時。見下方界有二十億眾生從地踊出。見上方界二萬五千億眾生同時而生。時諸年少見是事已。白佛言。世尊。今出生者是何等人。佛言。汝等見此大眾不耶。白佛言世尊。唯然已見。佛言。此眾生出為汝徒伴。問言世尊。此諸眾生亦有死不。佛告年少。一切眾生悉皆有死此亦不免。時諸年少。合掌向佛頂禮佛足。而白佛言。世尊。我等更不能忍流轉生死。佛告年少。汝等能起大精進不。年少白佛言。世尊。我等面見如來。耳聞如來說甘露法。見菩提薩埵現大神力。見佛弟子諸聲聞眾集會。於此世尊願修精進。不能忍受生死流轉。爾時藥上菩提薩埵。及五百眷屬。以神通力踊身虛空。身出師子猛虎白象現大神通。於高山頂結加趺坐。滿二萬由旬。化作十千億日月。時諸年少白佛言。世尊。何故世間有此光明。爾時世尊告諸年少。善男子。汝等見此日月不耶。時諸年少。白佛言世尊。唯然已見。佛告年少。此是菩提薩埵自身光明。現作日月示於眾生。為之說法安樂利益一切天人。人中修行得此神通。時諸年少白佛言。世尊。願說如此光明因緣。爾時世尊。告藥上菩提薩埵摩訶薩埵言。善男子。汝見此三千大千世界六種震動不。時藥上菩提薩埵白佛言。世尊。唯然已見。我有少疑欲問如來願佛聽許。佛告藥上菩提薩埵言。善男子。隨汝意問。當為汝說令汝歡喜。過去未來現在三世之事當為汝說。藥上白佛言。世尊。我見如來有八萬四千天子圍繞恭敬。復有八萬四千菩薩亦圍繞恭敬。又見萬二千億諸龍圍繞恭敬。復有萬八千億天神等圍繞恭敬。復有二萬五千億諸餓鬼圍繞世尊。何因緣故有此眾集爾時世尊。告藥上菩提薩埵摩訶薩埵言。善男子。在此眾集為欲聽法。藥上此諸眾生今當背生死。今日當得住於十地。住十地已得離煩惱得寂滅佛法。藥上菩提薩埵白佛言。世尊。此諸眾生雜業所生。如來云何淨此眾生。佛告藥上菩提薩埵言。善男子。汝今諦聽當為汝說。藥上。此諸眾生愚癡無智。不知解脫在於何處。多有年少諸眾生等。今日當得法陀羅尼。得知一切法。得於十地。至十地已能作佛事。能轉法輪雨於法雨。紹無上佛法安樂眾生。天龍阿修羅健闥婆餓鬼等。聞法歡喜皆住十地。擊大法鼓。吹大法螺。此年少等勤修行故得此十地。今所得法如十方佛<p>爾時五千年少眾生。從座而起白佛言。世尊。此身為重擔大可怖畏。不知道以非道。我等猶如盲冥之人。願佛憐愍。我等勸請世尊。願佛說法。我等生無智慧。不知法藥。願世尊為我等說法。令得遠離生死之苦。所生之處願見佛身。爾時藥上菩提薩埵摩訶薩埵。語諸年少眾生言。汝等食已然後為汝演說正法。時諸年少語藥上言。我不識汝汝為是誰。色相寂滅離三惡道怖。如汝身相離諸惡法。見汝掌中七寶莊嚴。身服寶瓔以功德聚。我不知汝是何等人。我等不須食。亦不須飲。以食入身甚可憎惡。變成屎尿。作血肉筋皮。是故我等不須食飲。不須一切細軟衣服。不須臂印金釧。真珠瓔珞莊嚴身具皆所不欲以無常故。我等亦不顧惜身命。為離惡道。我等求於法施。為安樂天人。為求善知識。不求轉輪聖王。以轉輪王雖主四方不免磨滅。男女妻子不能隨從。所有七寶亦不逐去。無量人眾亦不隨去。於四天下無復自在。一身為王多見無常。作惡業故墮叫喚地獄。七寶自在遊四天下竟何所在。仁者且聽我等所說速至佛所。佛觀一切愍之如子。我等無父無母。無兄弟親族。一切皆無。佛為我父。如來是母。佛如日月示人善道。於生死中能救眾生令不復生。諸煩惱河甚可怖畏。眾生在中煩惱漂溺。如來救之令不復入。世尊憐愍為說正法。示人無上菩提之處。我等不貪飲食。不欲世間富貴。不願生天。不畏墮惡道。得人身已願見世尊。眾生短壽流轉無常。以惡業故貪著五欲不覺死至。知死必至亦不怖畏。不念生滅。不知細法。不修細業。不知寂滅界。無明覆心。生已歸死。死已復生。心亦不生厭離之想。長夜受苦鞭撻撾打不生厭離。但起劫奪受獄縛苦五縛所繫。本惡業故命識欲滅悲泣而言。誰救濟我。一切悉與金銀雜寶。身為奴僕一切作使我悉能為。王位自在我悉不欲。不須財物但求活命。如是仁者我等不須飲食。諸王自在食則上味會歸於死。天食甘露亦歸磨滅。種種百味王所貪著求實則無。飲食等味我等不須。我等求聞正法。令得離苦。願離愛縛諸結煩惱。歸依世尊願離諸縛。我等敬禮大仙世尊。為諸眾生未知仁者名字何等。願自說之。藥上菩提薩埵言世界廣博眾生名字寧可盡知。諸年少言。我等願知仁者名字。甚深名字願為宣說。藥上答言。我名藥上。治眾生病。藥中最上。我今為汝等說。令離諸病滅除一切世界病苦。世間貪為大病。能除滅之。瞋為大病。無智眾生流轉地獄畜生餓鬼。癡為大病。眾生受苦皆能滅除。諸年少言。聞此妙法離諸苦難。凡夫無智受諸苦惱。聞此淨法離諸惡業離惡業故無惡道畏。速見如來救一切病。醫王施藥療治眾苦。仁者速去禮敬如來。以我等語向世尊說。世尊能除我等之病滅煩惱火。欲火燒身不能滅除。我等極苦願佛憐愍。身為重擔甚可怖畏。三毒所壓不可得勝。去來常擔不能遠離。不知死至。不生驚怖。不知解脫道。亦不知示解脫者。以愚癡意自謂不死。見父母死猶不生怖。諸業煩惱濁亂其心受諸苦惱。云何而食。我等無明覆心有如是苦。大怖重擔想行及受。癡愛無智流轉諸有。世間妄生不識解脫。世人愚癡浴以香湯。衣以上服。食以上味。耳聽樂音種種自娛。種種好色樂欲觀之。一切好味舌求貪食。細軟之觸身欲著之。二身和合癡心謂樂。此身頑癡何處有樂。著好履屣衣服飲食無如之何。臨終困至無有能救自不能救。衣服之具豈能救濟。生在世間馳諸象馬。常作惡業不求解脫。自作教人不知後報。我等前死有生。今生有死憂悲苦惱。我具見父母兄弟姊妹妻子。喪亡悲哀憂愁苦惱皆悉見之。諸行皆空。智者云何而生樂著。不求寂滅法。不求離生死法。以貪覆心。生在世時不行布施。一切過中無過貪心。著於世法多作有行。不知修習禪定解脫之道。不知發大誓願成無上道。佛是父母。佛是示解脫道者。能雨利益眾生愚癡眾生不知護法。發心願求無上菩提。名為護法。一切行空財物亦空。若觀我空不復受生。願仁者憐愍。以我等語具向佛說。為諸菩提薩埵故。諸菩薩法不應懈怠。勤修精進捨惡行善。仁者為我往至佛所。禮敬如來作如是言。世尊。知一切法悉無有疑。惡魔眷屬佛已調伏。如來已能然大法炬令眾得樂。如是之法能成佛者我等未聞。仁者速往佛所。為我等故。我等不見如來。猶未得度三十二相八十種好。見此身已然後得度。爾時藥上菩提薩埵。語諸年少。汝觀上方有何等相。諸人聞已觀上方。見五百化佛。又見三千大臺七寶嚴飾。七寶羅網以覆其上。如蓮華葉出種種香。時諸眾生問藥上言。此諸華座是何等相。藥上答言。此是汝座速至佛所禮敬如來。諸年少言。我等不知所行之路。不見如來。知詣何方。禮敬如來。藥上告言。汝但禮敬如來世尊。如虛空塵無有住處。如來亦如是。如來安住處如須彌山。如來等須彌山。如大海水。三千世界微塵數等十方菩薩。欲求佛住不知所在。十方諸菩提薩埵但遙禮敬。諸年少言。願仁慈恩滿我所願。心欲見佛親近禮敬。藥上告言。如來不求香華。為眾生作因令離生死。惡魔眷屬不共諍論。歸依佛者不入死門。速得法陀羅尼。發淨心願即得見佛。爾時世尊。以加陵頻伽音熙然微笑。從其面門放八萬四千光明。遍照三千大千世界。下至十八地獄。上至阿迦尼吒天。其光雜色青黃赤白頗梨等色。如是等光從面門出。遍照三千大千世界。遇斯光者一切眾生皆得安樂。照世界已還至佛所。繞佛七匝從佛頂入。爾時藥上菩提薩埵。從座而起合掌向佛白言。世尊。我欲少問。若佛聽者乃敢發言。爾時世尊告藥上言。善男子。隨汝所問。如來為汝分別解說令汝歡喜。藥上白佛言。世尊。此三萬億年少。欲聽如來微妙深法。願為說之。佛告藥上。善男子。若聞如來深妙法者。當覺諸法得具足一切功德。日即得住於十地。能擊大法鼓。建大法幢。藥上汝見如是大臺不耶。藥上言世尊。唯然已見<p>佛告藥上。此諸年少。今日得坐此臺。證一切法。滿足一切善根之法。今日當得擊大法鼓。無量天人。得聞法已悉得利益。無量地獄眾生。得聞法已得背惡道。說此語時。眾中九千億老眾生。得須陀洹果。藥上。聞此法者。得離一切苦具一切善法。藥上。一切皆能成就佛身。藥上。汝觀四方諸大菩提薩埵。爾時藥上即觀四方。見東方界五十億琣鱆e沙菩提薩埵而來向此。見南方界六十億琣鱆e沙菩提薩埵而來向此。見西方界七十億琣魖F菩提薩埵而來向此。見北方界八十億琣魖F菩提薩埵而來向此。見下方界九十億琣魖F菩提薩埵而來向此。見上方界百億琣魖F菩提薩埵而來向此。到已皆於佛前在一面住。藥上白佛言。世尊。於虛空中見黑色黃色是何等相。佛告藥上。汝不知耶。藥上白佛。唯佛如來能一切知。佛告藥上。此是惡魔及諸眷屬欲來至此。藥上汝欲見不。藥上白佛言。世尊。我欲見之。佛令藥上即見惡魔。藥上見已白佛言。世尊。何因緣故惡魔至此。佛告藥上。魔欲亂此法座。藥上白佛言。世尊。此諸菩提薩埵。為觀諸年少受位故來。藥上。汝見此諸菩提薩埵。種種形色種種相貌種種力不。藥上白佛言。世尊。唯然。我見百千億琣魖F菩提薩埵。自在神通而來至此。爾時世尊說此法已。一切勇菩薩。藥上菩薩。一切老少眾生。一切天人世間。阿修羅揵闥婆。聞佛所說皆大歡喜<p class='juan'>
僧伽吒經卷第四</p>
</body></html>
