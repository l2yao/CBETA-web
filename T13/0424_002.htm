<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
佛說大集會正法經卷第二</p>
<p><span class='byline'>　　　　西天譯經三藏朝奉大夫試鴻臚卿傳法大師臣施護奉　詔譯</span><br><p>爾時世尊。化諸尼乾陀眾已。即以方便善巧善說法。心住三摩呬多。舒金色臂經七晝夜。乃至普勇菩薩遊十方世界。廣作佛事已來還此土。是時普勇菩薩。從彼蓮華上佛剎。譬如力士屈伸臂頃。到於佛前禮佛足已。右繞三匝住立一面。是時世尊。出三摩呬多已。普勇菩薩前白佛言。世尊。我承佛旨往彼十方世界。以自神通力。過九十九千俱胝佛剎。以佛神通力。又過百千俱胝佛剎。乃至最後。到下方蓮華上世界。其中過八千俱胝佛剎。見彼諸佛現大神通。又過九十二千俱胝佛剎。見諸如來現為眾生說深妙法。又過八十千俱胝佛剎。於一時中見八十千俱胝如來應供正等正覺出現於世。我時於彼一一佛前恭敬供養。又過三十九俱胝佛剎。見三十九千俱胝菩薩摩訶薩同時出現。皆證阿耨多羅三藐三菩提。我即於彼初成道者。如是等如來應供正等正覺所。一一恭敬禮拜供養已。即復以自神通力隱身不現。又過六十俱胝佛剎。見諸如來一一恭敬。又過百俱胝佛剎。見彼諸佛入般涅槃。我時還復。一一於彼恭敬供養。從是復過九十五佛剎。知彼如來皆久滅度。所有正法將欲滅壞。我於是時竊自思惟。此佛正法將欲滅壞深為大苦。作是念已生大悲愍。是時復有欲色界天人龍神夜叉等皆大憂惱。又見其中有一佛剎。彼佛正法久已滅盡。劫火熾然從四面起。乃至大地須彌山王。大海江河一切樹木。皆悉已焚無所依止。唯一空界蕩然無際。過是剎已即到下方。於一世界見百千俱胝如來。各坐寶蓮華座。又見四方亦復如是。彼等諸佛。各各現為一切眾生說法化度。世尊。我既到彼佛剎已即作是念。今此佛剎名字何等。彼有一佛而告我言。善男子。今此佛剎名蓮華上。我時即問化主世尊其名若何。彼佛答言。名蓮華藏如來應供正等正覺。我於爾時善皆作禮。一心恭敬作是白言。我今見此百千俱胝那庾多佛。一一皆處寶蓮華座。而復不知何者即名蓮華藏佛。唯願示我化主世尊。時彼蓮華藏如來於多佛中發是告言。善男子。蓮華藏佛即我身是。作是言已。彼諸佛等而各忽然。隱如來身現菩薩相。我當是時唯見化主蓮華藏如來。一佛世尊居大眾中。相好威神無能勝者。即以頭面作禮恭敬。是時彼佛指蓮華座而謂我言。善男子。可就此座。我於爾時既就座已即見彼佛。於其左右。復有無量寶蓮華座。殊妙莊嚴甚為希有。忽作是念。如是等座云何皆空無能登者。乃問彼佛。而答我言。善男子。如此等座。皆是不可思議。上妙功德之所建立。非少善根所能成就。若人於佛法分。有未入者。尚不能見。況復能登。我時又問世尊。當種何善根於此等座而乃得昇。彼佛答言。善男子。若有人能於此大集會正法暫聽受者。以是善根得昇此座。何況更能書寫讀誦常所修習。善男子。汝於過去無量劫來。已能受持如是大集會正法。若不以是善根力故。我此佛剎亦未能到。況復得見此座而欲昇耶。彼佛作是言已。我即白言。如是如是。世尊。我復又問彼佛。此大集會正法。有幾所功德而能生諸善法<p>爾時彼蓮華藏如來。亦放希有淨妙光明。普照佛會已而謂我言。善男子。汝大菩薩得大勢力智慧無礙。能於一切諸佛剎土。為諸眾生稱揚佛事。汝先已曾問彼娑婆世界釋迦如來。今以是法還復問我。我當為汝亦分別說。譬如有人於四大洲置以胡麻悉皆充滿如是相合都為一聚。是為多不。我即答言。甚多世尊。時彼佛言。假使有人。取一胡麻置於他處。如是從一至一欲知其數。善男子。於汝意云何。是人可能知其數不。我復答言。不也世尊。是人雖竭其力經於多劫。終不能知如是數量。彼佛又言。善男子。此大集會正法。所有福聚亦復如是。非算數譬喻之所能知。正使如上所說數量。一一皆是諸佛如來復經俱胝那庾多劫。稱量讚歎此大正法。聽受功德亦不能盡。何況有人書寫讀誦其福甚多。我復又問。若書寫者得幾所福。願佛略說。時彼佛言。善男子。譬如三千大千世界所有草木叢林。盡取斷為一指節量。一一量數皆是轉輪聖王。又如三千大千世界。所有土石盡碎微塵。一一塵數皆是轉輪聖王。如是等所有福聚。若算師等欲知其數。汝謂是人知其數不。我時答言。不也世尊。如是福聚。雖算師等亦不能知。彼佛又言。若有書寫此大集會正法者。所獲福聚亦復如是。復多於彼。算數譬喻所不能知。但能於此正法書寫一字。是人所獲福聚已勝於彼。況復有人。於此正法受持一四句偈。是人功德不可稱計。一切寶藏常所出現。一切煩惱皆得銷滅。一切法炬光明普照。一切天魔無能勝者。一切菩薩盡所觀察。一切法門皆悉能入。彼佛作是說已。我即白言。世尊。若有眾生。能於如是大集會正法修正行者。乃得名為最上梵行。而彼梵行即如來行。若勤修習無間斷者。是人即得百佛如來於晝夜中常現在前。若見如來即入佛剎。入佛剎已。一切法藏皆能了知。我於爾時作是言已。彼蓮華藏佛又告我言。善男子。諸佛如來時一出現。若得遇者是亦為難。說此正法復甚為難。得聞持者轉復甚難。何以故。若有聞此正法者。是人於六十萬六千八十劫中。或得宿命智。或為轉輪王帝釋淨光天大梵世主等能不壞正信。不墮諸惡趣。不生阿修羅。無刀杖鬥諍。又復遠離愚癡得大智慧。相好端嚴猶如諸佛。一一色相等無有異。不為眷屬癡惱所纏。常離病苦。常得天眼。不為那[<a href='javascript:showpic("../fontimg/035509.gif")'>言*我</a>]。不生瞋恚。又常遠離一切貧窶。為銅輪王受大快樂。諸根圓滿忍辱具足。乃至臨命終時。正念現前心不顛倒。即時東方有十二殑伽沙數佛面現其前。南方有二十殑伽沙數佛。西方有二十五殑伽沙數佛。北方有八十殑伽沙數佛。上方有九十千俱胝佛。下方有百俱胝佛。如是等諸佛皆為現前。安慰其人咸作是言。汝善男子。勿生怖畏。汝先已能有大功德而為依怙。汝今見此百千俱胝那庾多殑伽沙數佛世尊不。彼答言見。時諸佛言。善男子。此諸如來。以汝功德力故俱來至此。彼人復言。我今以何善根力故而獲如是。彼諸佛言。以汝久聞大集會正法大善根力。彼人又言。如我一人得聞正法。尚獲如是無量功德。何況能令盡有情界普得聞知。時蓮華藏如來廣說。彼臨命終人見諸佛已。又告我言。善男子。若人得聞此大正法一四句偈者。與彼供養十三殑伽沙數如來應供正等正覺。所獲福聚等無有異。又若有人。得聞此大集會正法者。所有福聚。譬如遍滿三千大千世界悉置胡麻。是等麻量一一皆是轉輪聖王。假使有人。以諸珍寶各行布施。如是輪王所獲福聚。不如唯施一須陀洹。若施一須陀洹。不如施彼遍滿三千大千世界如前數量須陀洹。若施如是須陀洹。不如施一斯陀含。若施一斯陀含。不如施彼遍滿三千大千世界如前數量斯陀含。若施如是斯陀含。不如施一阿那含。若施一阿那含。不如施彼遍滿三千大千世界如前數量阿那含。若施如是阿那含。不如施一阿羅漢。若施一阿羅漢。不如施彼遍滿三千大千世界如前數量阿羅漢。若施如是阿羅漢。不如施一緣覺。若施一緣覺。不如施彼遍滿三千大千世界如前數量所有緣覺。若施如是緣覺。不如施一菩薩。若施一菩薩。不如施彼遍滿三千大千世界如前數量所有菩薩。若施如是菩薩。不如於一如來發淨信心布施供養。若於一如來信心供養。不如於彼遍滿三千大千世界如前數量一切如來信心供養。雖於如是一切如來信心供養。不如有人於此大集會正法暫得聞持。所獲福聚倍多於彼。何況更能書寫讀誦。如是功德不可稱計。是時彼佛又告我言。善男子。汝可於此正法發淨信心宣揚流布。諸凡夫類於此正法不能得聞。設有聞者生疑不信。如何能入此大法聚。譬如有人入於大海。而欲盡見其水邊際。汝謂是人而能見不。我即答言。不也世尊。又如有人臨於大海。以手勺水欲盡枯涸。汝謂是人而能成不。我復答言。不也世尊。是等愚人。雖於海水欲知邊際欲盡枯涸。終不能就徒自疲勞。深為大失。時彼佛言。諸凡夫類亦復如是。於此正法不能聽受。於生死海妄生顛倒增長愚癡。深為太失。是人雖經百千俱胝那庾多如來應供正等正覺出現於世。不種善根。不得見佛。不聞是法。不為諸佛之所護念。若有智者。能於百千俱胝那庾多佛所發淨信心。見彼諸佛生大歡喜。乃從諸佛得聞是法。聞是法已即如實知不生輕謗。是人得大善利。即為諸佛共所護念。若人於此正法。能聽受書寫一四句偈者。是人當生過九十五千俱胝佛剎已。得生極樂世界佛聞法。壽命八萬四千劫。彼蓮華藏佛復告我言。若人於五逆罪。或自所作。或教他作。或見聞隨喜。是人當受五無間苦。若有得聞此大集會正法一四句偈。即得銷滅如是等業。是時彼佛。即復為我宣說伽陀<p class='lg'>　汝今聽我說　　聞此經功德<br>　往劫有一人　　具造五種業<br>　謂殺父害母　　破和合僧伽<br>　毀菩薩三昧　　壞如來正智<br>　彼人作是罪　　後即生追悔<br>　憂惱復啼泣　　心生如是念<br>　我造眾惡業　　非唯壞此身<br>　後世及多劫　　其身皆破壞<br>　從苦生於苦　　苦受轉復深<br>　遠離眾善友　　為世所輕誚<br>　世出世間法　　我悉皆已焚<br>　無量劫善因　　破壞不增長<br>　如世間舍宇　　眾彩所莊嚴<br>　而忽為火焚　　人皆絕愛樂<br>　我作罪亦然　　此世與他世<br>　為業火所焚　　自他非愛樂<br>　在在世所生　　人譏罵捶打<br>　常貧困飢渴　　苦惱眾所侵<br>　如是等報應　　非別因所感<br>　皆從五業生　　不善果無失<br>　我今苦既然　　誰為救護者<br>　親友力不能　　一切無依止<br>　復作是思惟　　我不如今時<br>　往彼高山頂　　墜身終此命<br>　免增長惡業　　轉生於苦惱<br>　此世及他世　　為惡業所壞<br>　內既無依怙　　身外亦復然<br>　現為過失因　　當受極惡報<br>　彼作是念已　　而復自啼泣<br>　即時虛空中　　有天人告言<br>　悲哉汝愚癡　　心生諸苦惱<br>　無歸復無救　　汝自作五業<br>　殺父害母等　　苦惱今自受<br>　何故作是思　　欲高山殞命<br>　我今勸於汝　　勿起愚癡見<br>　但生悔過心　　何須損身命<br>　貪瞋癡三毒　　從汝心所生<br>　惡趣中苦惱　　無由得免離<br>　雖欲絕身命　　不得名精進<br>　此處命速盡　　後惡報速生<br>　汝今聽我言　　為汝設方便<br>　佛菩薩聖道　　汝未能趣向<br>　今可往一山　　仙人修行處<br>　汝當親敬禮　　彼能為救護<br>　有最勝方便　　謂上妙正法<br>　能離諸怖畏　　銷除極惡業<br>　彼人於是時　　聞空中言已<br>　即詣於山中　　仙人修行處<br>　到已見一仙　　即時頭面禮<br>　合掌白是言　　願仙救護我<br>　我怖畏苦惱　　造極重五業<br>　必墮於惡趣　　云何得免離<br>　我於晝夜中　　飲食及坐臥<br>　常憂生苦惱　　暫時無少樂<br>　我今於仙人　　生信心尊重<br>　如我所問者　　願仙為我說<br>　我造眾惡業　　如何得銷滅<br>　時彼仙答言　　汝問我當說<br>　是時彼仙人　　食已濯手足<br>　即跏趺而坐　　聽彼親自首<br>　彼人時右繞　　禮仙而退坐<br>　白言我愚癡　　殺父及害母<br>　破和合僧伽　　毀菩薩三昧<br>　壞如來正智　　造此五種業<br>　彼仙聞是說　　即時而謂言<br>　汝實不善人　　作如此等罪<br>　彼人聞仙言　　又復生憂惱<br>　恐畏無所救　　必當墮惡趣<br>　是時從座起　　禮彼仙人足<br>　轉復生恭敬　　作如是白言<br>　仙人悲念我　　極重惡業者<br>　疑惑苦惱深　　唯願作依怙<br>　我雖如是悔　　無出離方便<br>　仙人大慈悲　　令我罪銷滅<br>　仙聞是說已　　安慰彼人言<br>　汝今勿怖畏　　我能為救護<br>　一心開導汝　　令汝離眾苦<br>　得重罪銷滅　　我即是所歸<br>　佛有妙法門　　名為大集會<br>　是最上方便　　汝昔曾聞不<br>　彼人答仙言　　我昔未曾聞<br>　仙人復告言　　哀哉罪業者<br>　如人火已焚　　誰當為說法<br>　我今以悲心　　示汝微妙法<br>　汝今當善聽　　我念往昔時<br>　過無量無邊　　阿僧祇數劫<br>　時有一囉惹　　無垢月為名<br>　眷屬甚熾盛　　以正法治世<br>　囉惹於一時　　而生育一子<br>　即令召相師　　觀彼善惡相<br>　乃問相師言　　今我此一子<br>　為善為惡相　　汝觀當云何<br>　相師前白言　　怪哉此一子<br>　如我所觀者　　其相極不善<br>　囉惹復謂言　　不善相云何<br>　如汝所觀相　　諦實為我說<br>　相師作是白　　此子至七歲<br>　當起癡害心　　斷於父母命<br>　囉惹復告言　　其相雖如是<br>　寧棄我身命　　此子終不壞<br>　我若棄是者　　當不復人趣<br>　即令諸眷屬　　善養育我子<br>　其後彼童子　　不久漸長大<br>　是時無垢月　　憶彼相師言<br>　即生如是念　　今我業恐至<br>　有何所吝惜　　既作是念已<br>　乃敕令童子　　汝今繼我位<br>　復謂童子言　　汝今當諦聽<br>　今我此境界　　廣大復殊異<br>　如日月照世　　富貴而自在<br>　今我此提舍　　悉當付於汝<br>　我於此境中　　不復為所有<br>　時諸臣僕等　　忽聞是事已<br>　來詣無垢月　　咸作是白言<br>　我尊今何故　　棄捨於境界<br>　其事知云何　　願尊為我說<br>　無垢月答言　　汝等今當知<br>　付提舍與子　　亦非無因緣<br>　我念於往昔　　囉惹名蓮華<br>　境界甚廣大　　自在而富貴<br>　而彼於一時　　亦生於一子<br>　其年漸長大　　即害其父母<br>　我今若不以　　此提舍與子<br>　當如彼蓮華　　受無量苦惱<br>　我常自思惟　　不應生後悔<br>　以是因緣故　　我今當付彼<br>　是時彼仙人　　為造五業者<br>　說是因緣已　　復告彼人言<br>　汝今造五業　　極重過於彼<br>　我生悲愍心　　為汝設方便<br>　汝可詣佛所　　聽大集會法<br>　若得聽受者　　罪業皆銷滅<br>　所有煩惱障　　悉皆得無礙<br>　以聞正法故　　免墮於惡趣<br>　若人能一心　　聽大集會法<br>　一四句偈者　　獲無量福聚<br>　滅五逆重罪　　得廣大果報<br>　一切諸蓋纏　　剎那能解脫<br>　時彼造業人　　聞仙所言已<br>　即合掌恭敬　　一心頭面禮<br>　作如是讚言　　善哉善知識<br>　能引示於我　　大集會法門<br>　仙人說此已　　時有萬二千<br>　諸天子眾等　　來詣仙人所<br>　各恭敬合掌　　頭面禮仙足<br>　復有四俱胝　　諸大龍王眾<br>　亦來詣仙所　　以頭面禮足<br>　又有萬八千　　俱胝夜叉王<br>　來詣於仙所　　亦頭面禮足<br>　俱白如是言　　善哉大仙人<br>　深了諸佛法　　善開天界門<br>　及滅億僧祇　　三塗受苦趣<br>　稱揚大集會　　微妙最上法<br>　有殊勝功德　　能息諸重罪<br>　若人於一偈　　隨喜而聽受<br>　乃可得名為　　深種善根者<br>　何況更一心　　生尊重恭敬<br>　以華鬘塗香　　栴檀末香等<br>　珍寶蓋幢幡　　供養此正法<br>　自作及勸他　　見聞生隨喜<br>　所獲諸福報　　廣大無有窮<br>　善哉汝仙人　　真實具悲者<br>　天子龍王眾　　及夜叉王等<br>　作是稱讚已　　禮仙而不現　</p><p>爾時普勇菩薩。於釋迦牟尼佛前。廣說蓮華藏如來稱讚大集會正法如是功德已。合掌恭敬前白佛言。世尊。若復有人。於此正法但能合掌頂禮恭敬。所獲善利而復云何。佛言普勇。是人所獲福聚亦復無邊。譬如無熱惱池龍王所居。而彼宮殿日所不照。有五大河。池水流出無有窮盡。假使有人欲知池水一一滴數。汝謂是人而能知不。普勇白言。不也世尊。佛言。此大集會正法。所有善根廣大無比亦復如是。假使有人。欲知此法功德限量。縱經千劫終不能盡。又復普勇。此法甚深難解難了。一切如來所共尊重。若復有人須臾聽受。即得如是廣大利益。普勇菩薩復白佛言。世尊。彼五大河其名何等。佛言五大河者。所謂殑伽河。細多河。[<a href='javascript:showpic("../fontimg/004555.gif")'>口*縛</a>]芻河。閻牟那河。贊捺囉婆[<a href='javascript:showpic("../fontimg/035509.gif")'>言*我</a>]河。此五大河。一一各有五百小河而共圍繞。其水流注入于大海。彼五大河一一河中。而復各有一大龍王。所謂歡喜龍王。商珂龍王。[<a href='javascript:showpic("../fontimg/004555.gif")'>口*縛</a>]漢底龍王。唧怛囉西那龍王。法思惟龍王。如是等龍王。各與一千眷屬俱。於閻浮提時降甘雨。百穀苗稼皆悉滋茂。乃至山川溪壑林藪泉池。花卉果蓏枝葉根莖。雨之所及無不豐足。普勇當知。若有眾生於此正法。起不善語業而生輕謗。彼所獲罪無量無邊。又復若有眾生於此正法。發善語業而行讚歎。彼所獲福聚亦無量無邊。是人即能親近善友。得見如來。若得見佛。即能銷滅一切罪障。普勇。譬如四大洲中有鐵輪王為一洲主。威猛自在廣大快樂。復能利益一切人民。今此大集會正法亦復如是。於閻浮提中。為諸眾生作大利益。若不得聞此正法者。是人不能成就阿耨多羅三藐三菩提。不能住菩提場處師子座轉大法輪擊大法鼓。亦復不能入涅槃界放大光明普照世間。普勇菩薩復白佛言。世尊。彼蓮華上世界。蓮華藏如來所說仙人。而能令彼造五業者得滅重罪。我實不知居何等位。願佛慈悲當為開示。佛言普勇。彼仙人者已得不退轉地。久已成就大集會正法。普勇當知。諸佛語言甚深微妙。若有聞此正法深生信受。是即見彼仙人。亦同見彼殑伽沙等諸佛如來殊妙色相。諸佛愛敬諸佛稱讚。常所安住諸佛三昧。而能通達如是大集會正法<p class='juan'>
佛說大集會正法經卷第二</p>
</body></html>
