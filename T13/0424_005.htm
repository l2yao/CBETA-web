<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T13 </TITLE>
</head>
<BODY>

<p class='juan'>
佛說大集會正法經卷第五</p>
<p><span class='byline'>　　　　西天譯經三藏朝奉大夫試鴻臚卿傳法大師臣施護奉　詔譯</span><br><p>爾時月上境界如來。告藥王軍菩薩言。汝等當知。一切眾生有身皆苦。生老病死憂惱悲痛。怨憎會。愛別離。所欲不成就。如是等法悉皆是苦。逼迫眾生不能解脫。此一切苦甚可怖畏。而諸眾生於是苦義不聞不知。爾時會中諸初生者。聞佛說是諸苦法名。即皆合掌前白佛言。世尊。我等樂聞此諸苦義願佛為說。佛言。諸善男子。非唯汝等樂聞。一切眾生皆亦如是。諸初生者復白佛言。世尊。所言死者其義云何。佛言。諸善男子。所謂識滅身壞故名為死。一切眾生命欲終時。有三種風而來破壞。所謂滅識風。動轉識風。起識風。此三種風。眾生命欲盡時。令識散滅動轉改易。諸初生者言。世尊彼滅識風。云何能令眾生識滅身壞。佛言。彼滅識風復有三種。所謂刀針大力。由是三種能滅其識。識既滅已身即破壞。諸初生者言。世尊。云何名身。佛言。身者所謂如幻如焰。又如重擔。復如涎洟腐爛等物。諸無智者不能覺了。生為大苦由生發起。緣法聚集命根連持。而無其實非愛相應。如是等法假名為身。諸初生者言。世尊。云何名命。復何名滅。佛言。識所連持是名為命。業報衰謝識法離散。命根斷絕身分破壞故名為滅。諸善男子。我今復為汝說身分所有。當知人身諸分筋脈有一俱胝數。有八萬四千毛孔。有千二百身分支節。有三百八身骨。此等共成人身。復有八萬四千族蟲。如是生類同依人身。於人身中晝夜[<a href='javascript:showpic("../fontimg/003382.gif")'>口*(一/巾)</a>]食。而復諸蟲互相食噉諸苦隨生。如是八萬四千族蟲。其中有二大者。於七晝夜互相交鬥。至第七日彼一蟲死。又復一蟲而共交鬥。一蟲死已一蟲復生。如是展轉。乃至人命斷時。此諸蟲類一切壞滅無所依止。諸異生類不能覺了。內外苦法相續生滅。老病死法皆不能怖。若順若違互相交鬥。如身二蟲苦惱隨生而不覺了。身壞命終都無所有。諸善男子。有一異生命將不久。有善知識來為安慰問其人言。汝現生中叵曾知見生老病死諸艱苦不。彼人答言。我曾知見。善知識言。汝今既自知見如是等苦。何不生厭起增勝心。於二世中種少善根。斷諸惡法修諸正行。若能如是捨此報已。生他勝處離諸怖畏。以其善法為所依怙。況復世間諸有苦法。一一分明盡可觀察。汝豈不聞。大地若擊能發大聲。善法若作有大勝力。是故於諸如來清淨剎中種諸善法。所謂以其華鬘塗香飲食衣服臥具醫藥。供養如來及諸苾芻苾芻尼優婆塞優婆夷清淨四眾。如是供養是為於佛剎中種諸善種。當能出生一切善果。汝今於此遇大法王出現世間。若不種諸善根而無所益。時善知識為彼異生說伽陀曰<p class='lg'>　如來出世間　　擊廣大法鼓<br>　開微妙法門　　令一切趣入<br>　廣度諸眾生　　歸涅盤寂滅<br>　汝今見是事　　何不起精進　</p><p>爾時彼人亦說伽陀。答善知識言<p class='lg'>　若愚癡無智　　復會遇惡友<br>　廣造染法因　　謂貪慾等事<br>　起我見增盛　　破和合僧伽<br>　毀壞於塔寺　　不深信三寶<br>　但造眾惡業　　不作善因緣<br>　於一切時中　　常生諸過失<br>　惱亂於父母　　不生孝敬心<br>　出非法語言　　輕謗諸賢善<br>　造此惡因故　　必墮地獄中<br>　自受苦惱身　　無能救護者<br>　可畏與眾合　　炎熱及阿鼻<br>　如是諸獄中　　展轉受諸苦<br>　從是大獄出　　復入小獄中<br>　謂刀兵蓮華　　受苦而相續<br>　如是大小獄　　有無數眾生<br>　隨自業因緣　　輕重而受報<br>　或百劫千劫　　或復更長時<br>　惡業繩所纏　　無由能解脫<br>　彼刀兵地獄　　縱廣百由旬<br>　不見彼獄門　　唯諸受苦者<br>　百千俱胝數　　劍樹與刀山<br>　驅彼罪人登　　身分皆斷壞<br>　暫時雖死滅　　復被業風吹<br>　即時還復生　　而受諸苦惱<br>　地獄無邊際　　眾生亦無窮<br>　以惡業因緣　　相續不間斷<br>　我造諸惡業　　定墮彼趣中<br>　善知識今時　　聽說所造業<br>　我曾起貪心　　廣造於舍宅<br>　彩畫復雕鏤　　金寶以莊嚴<br>　復置諸園林　　倉庫及產業<br>　畜牛馬生類　　皆以為資具<br>　父母及眷屬　　內外數甚多<br>　奴婢與妓人　　其數無有限<br>　常令於晝夜　　動種種歌音<br>　但縱己樂心　　不念於他苦<br>　恃彼不富貴　　作種種莊嚴<br>　凡所受用物　　悉金銀珍寶<br>　以香水澡沐　　復塗諸妙香<br>　龍腦與栴檀　　及彼麝香等<br>　香水澡沐已　　次第而嚴身<br>　手釧及指環　　皆用珍寶作<br>　以真珠瓔珞　　而為項莊嚴<br>　最上好真金　　復為耳璫等<br>　身分莊嚴已　　頂戴諸妙華<br>　蘇摩那瞻波　　及諸異香者<br>　復著妙好衣　　謂最上細[<a href='javascript:showpic("../fontimg/057087.gif")'>疊*毛</a>]<br>　鮮白復清潔　　皆妙香所薰<br>　飲食最上味　　甘美復馨香<br>　侍者供所須　　暫無饑渴想<br>　地敷好茵蓐　　履踐而游行<br>　左右有侍人　　自在復尊貴<br>　如是廣嚴飾　　而愛樂其身<br>　常保惜護持　　不生破壞想<br>　既富樂具足　　餘復無所思<br>　恣其染慾心　　造不善過失<br>　眼貪於色境　　諸根亦復然<br>　彼為過失因　　自不能覺了<br>　見聞覺知處　　諸煩惱隨生<br>　於順違境中　　起貪瞋癡法<br>　柔軟等諸觸　　觸身心起愛<br>　彼愛想既生　　諸罪業皆作<br>　我曾於一時　　無故害有情<br>　以箭射鹿身　　令彼命斷滅<br>　但取其肉食　　不念後世中<br>　果報自當受　　誰人能代者<br>　我愚癡無智　　但資養其身<br>　一日死苦來　　識滅身破壞<br>　唯集諸苦惱　　無一可愛心<br>　父母及諸親　　相視不能救<br>　良醫妙藥等　　亦唐設其功<br>　徒增悲惱心　　無救濟方便<br>　我若命斷已　　棄於尸陀林<br>　為鳥獸諸蟲　　充足而食噉<br>　一切無所有　　空幻法現前<br>　諸境悉皆空　　唯果報不失<br>　是時無所託　　唯善法可依<br>　如我造惡因　　當墮於地獄<br>　廣積罪業蘊　　後苦惱隨生<br>　於彼三世中　　破壞善法種<br>　受想行二法　　以諸觸為因<br>　觸故諸愛生　　而成憂苦縛<br>　善法如良藥　　能治貪愛心<br>　貪等既不生　　諸惡不能作<br>　我實無福慧　　虛受於人身<br>　佛宣方便門　　布施持戒等<br>　我不能自作　　不隨喜見聞<br>　正法不能聽　　愚癡日增長<br>　無明等煩惱　　隨轉而無窮<br>　障善法因緣　　何由能解脫<br>　迷惑心散亂　　無少時靜住<br>　煩惱火所燒　　受種種纏縛<br>　於身無少樂　　樂法不暫生<br>　命將不久時　　一切皆破壞<br>　唯諸佛勝法　　能救苦眾生<br>　戒法真實門　　登者得大樂<br>　如我所造業　　深自生追悔<br>　今遇善知識　　是故如實說　</p><p>爾時月上境界如來。告藥王軍菩薩言。善男子。諸異生類臨命終時生大驚怖。苦惱其心無所救護。唯諸善法能為所依。殊勝果報而無所失。爾時彼佛即說伽陀曰<p class='lg'>　眾生作惡業　　定墮地獄中<br>　饑時吞鐵丸　　渴復飲銅汁<br>　身出猛火焰　　惡業故自燒<br>　身分皆破壞　　受驚怖大苦<br>　彼不見樂境　　不聞正法名<br>　唯苦逼身心　　一切皆非愛<br>　眾生作善法　　定生善趣中<br>　善知識會遇　　勸導修善法<br>　發生正信解　　具戒慧多聞<br>　諸煩惱滅除　　而成正等覺<br>　精進行最上　　佛出世所宣<br>　策發諸善根　　不生於退屈<br>　慈悲真梵行　　攝一切眾生<br>　自利復利他　　皆令得解脫<br>　善男子諦聽　　佛所說真實<br>　出微妙法音　　令一切調伏<br>　大悲心為父　　菩提心為母<br>　善法為知識　　能救護眾生<br>　正覺出於世　　說最勝法門<br>　方便化眾生　　令住寂滅地<br>　佛為大悲者　　最上世間尊<br>　普觀諸有情　　等同為佛子<br>　平等無有二　　使一切歸依　</p><p>爾時彼佛說是法時。三千大千世界六種震動。時藥王軍菩薩合掌恭敬白彼佛言。有何因緣大地震動。願佛慈悲當為我說。彼佛言。善男子。汝當四方觀察有何所見。是時藥王軍菩薩承佛聖旨。即時四方觀察。見此大地震動。於少時間而復破裂。有六十五俱胝人從地而生<p>爾時六十五俱胝初生者。即皆合掌俱白佛言。我等從何所生。佛於會中指前初生者。告彼從地生者言。諸善男子。汝等見此諸人眾不。答言已見。佛言。如彼所生汝等亦然。從地生者又言。此諸人眾當應滅不。佛言。如是如是。彼等皆滅。諸善男子。非唯此眾。一切有情悉皆歸滅。是時先在佛會諸初生者。各起合掌白彼佛言。世尊。如佛所說生死二法。我等厭患非所愛樂。佛言。汝等既能厭患生死。云何不能發起精進。此諸初生者又白佛言。世尊。我等於如來前聽受正法。見此菩薩聲聞大眾。有大神通威德具足。是我所樂。我等亦欲趣進修習遠離生死<p>爾時藥王軍菩薩復見有諸從地生者。即時與五百大菩薩。各各以自通力於其會中。又復踊身虛空高二萬由旬。於其空中或現經行相。或現跏趺相。或現師子王步相。或現象王步相。或現諸異獸等步相。現如是等諸相已。復於空中作諸神變。時此菩薩等各有身光。於虛空中如百千俱胝日月光明<p>爾時諸從地生者俱白彼佛言。世尊。何因緣故有是廣大光明。及於空中現諸神變希有等事。佛言。諸善男子。汝等見諸菩薩住空中不。答言已見。佛言。此大光明是諸菩薩各各身光。此諸菩薩一一皆能現諸神通變化等事。是時藥王軍等諸菩薩眾。即於空中出微妙聲。俱白彼佛言。願佛慈悲為諸眾生宣說法要。若天若人得聞法者。皆得最上利益安樂。我等今時皆是如來大悲方便。精進願力所建立故。願佛於今顯法光明普照世間。作是言已俱從空下住於佛前。彼佛告藥王軍菩薩言。善男子。汝今見此三千大千世界六種震動不。藥王軍菩薩言。已見世尊。然今我等不能了知。以何緣故有如是事。又復我今有少疑惑。欲問世尊願為開決。彼佛言。善男子。汝今有疑恣汝所問。若過去未來現在三世等事。我當為汝一一如實分別演說。藥王軍菩薩白彼佛言。世尊。今此會中何故有八萬四千天子眾。八萬四千俱胝大菩薩眾。一萬二千俱胝龍王眾。一萬八千俱胝部多眾。二萬五千俱胝必舍左眾。以何義故如是等眾其數甚多。彼佛言。善男子。汝今當知。此諸大眾俱來集會。皆是於此聽佛說法。即於是日獲大利樂永出輪迴。又復其中有得安住十地法者。有得安住涅盤界者。有得解脫老病死苦住安樂法者。有得解脫煩惱縛者。有得深入佛正法者。藥王軍菩薩復白彼佛言。世尊。如來善為一切眾生作諸善巧。方便事業隨順攝化。云何是中而無懈倦。彼佛言。善男子諦聽。如來起大悲心設諸方便。普攝有情皆令解脫常無懈倦。但諸異生愚於善法。雖遇如來不能親近。聽受修習不求解脫。善男子。如來今日於大眾中吹大法螺。擊大法鼓。出大法聲。演大法義。若天若龍。乃至八部四眾。及諸初生者。如是一切大眾。咸於今日得大總持。圓滿善法安住十地。普獲利樂一切。皆是如來神通方便所作。令諸眾生住精進地。得法具足如佛世尊<p>爾時六十五俱胝數中。有五千初生者。俱從座起合掌向佛。而白佛言。世尊。我等有身而為重擔。深為大怖何由解脫。又復一切眾生處輪迴中暫無寂靜。所欲礙心不能了知。住黑闇地不能明了。唯願世尊。攝受我等及諸眾生。施以無畏令得安樂。勸請世尊宣說妙法。令諸少慧眾生增長正慧。苦惱眾生皆得解脫。世世所生見佛聞法<p>爾時藥王軍菩薩向彼初生者。說是伽陀曰<p class='lg'>　汝等樂欲聞正法　　先須飲食資身命<br>　後起無畏廣大心　　深得最上妙法味　</p><p>彼初生者亦說伽陀。答藥王軍菩薩言<p class='lg'>　汝尊者大智　　善調寂諸根<br>　有廣大名稱　　一切皆愛敬<br>　已圓滿善法　　一切無不知<br>　云何作是言　　飲食資身命<br>　如我等意者　　飲食為過因<br>　食已於腹中　　成種種雜穢<br>　雖增長色力　　而惡法隨生<br>　三塗惡趣中　　當生大怖畏<br>　諸眾生罪業　　皆從飲食生<br>　所有貪愛心　　由飲食所起<br>　世間愚癡者　　生種種貪心<br>　營廣大田園　　舍宅樓閣等<br>　諸妙好服飾　　及最上莊嚴<br>　眾妙寶七珍　　真珠瓔珞等<br>　象馬及車乘　　奴婢數甚多<br>　富貴雖暫時　　終歸無常法<br>　如其壽命盡　　流轉諸趣中<br>　正法不能聞　　善知識遠離<br>　假使四大洲　　為彼轉輪王<br>　七寶皆具足　　圓滿千子眾<br>　富貴大自在　　勇猛復威嚴<br>　一切所歸依　　悉恭敬稱讚<br>　盡一生勝報　　是等亦無常<br>　彼壽限既終　　善惡業隨受<br>　雖富有珍寶　　勇猛大威德<br>　壽命若盡時　　自力不能救<br>　尊者如我說　　一切無所依<br>　唯諸佛如來　　是真所歸仗<br>　如父復如母　　能養育出生<br>　平等而愛憐　　一切皆如子<br>　譬日月光明　　普照諸冥闇<br>　所有輪迴苦　　斷滅令不生<br>　拔彼煩惱根　　使離諸怖畏<br>　普令有情類　　證無上菩提<br>　宣說正法門　　令住不退轉<br>　世間飲食等　　無利生過失<br>　不得生諸天　　非為可愛果<br>　於世間無樂　　當招極苦報<br>　損減於壽命　　造不善業因<br>　生富樂貪愛　　不能了無常<br>　不造最勝業　　不了知妙法<br>　不念離過失　　不住寂靜心<br>　壽命既盡已　　諸趣受諸苦<br>　無常杖所打　　五欲繩所縛<br>　苦惱而轉增　　業報不能脫<br>　過去業所照　　無救無所依<br>　當識法滅時　　徒增悲惱怖<br>　我寧以珍寶　　金銀及玻璃<br>　廣施一切人　　終不生吝惜<br>　我寧以身力　　為他人僕使<br>　設經彼長時　　終不生疲倦<br>　若起貪愛想　　廣集諸珍財<br>　及飲食上味　　我即生怖畏<br>　願尊者諦聽　　如我等所言<br>　假使彼諸天　　受勝妙樂報<br>　以諸妙寶器　　盛種種上味<br>　甘美復馨香　　食者生適悅<br>　益天人身分　　色力及威力<br>　彼受報若終　　一切皆非實<br>　以是故我等　　不愛樂飲食<br>　唯樂正法門　　求解脫眾苦<br>　遠離貪愛縛　　得自在無礙<br>　歸依佛世尊　　大仙真聖者<br>　汝尊者大智　　我恭敬頂禮<br>　具廣大慈悲　　眾生皆樂見<br>　汝名字何等　　願尊為我說<br>　若見聞隨喜　　得諸根清淨　</p><p>爾時藥王軍菩薩復說伽陀。答初生者言<p class='lg'>　汝今欲聞我名字　　彼一切名唯佛知<br>　百千俱胝眾初生　　彼名一一佛能了　</p><p>彼初生者。又說伽陀曰<p class='lg'>　我曾從佛親聽受　　初生久生一切名<br>　唯汝名字最甚深　　未曾聞佛為廣說　</p><p>是時藥王軍菩薩復說伽陀。答初生者言<p class='lg'>　當知我名字　　號為藥王軍<br>　妙藥救眾生　　是故得其號<br>　一切眾生類　　種種病所纏<br>　我以方便門　　隨順而救濟<br>　貪為病最大　　惱害於世間<br>　由此病為因　　而生諸過失<br>　瞋病如大火　　焚燒寂靜心<br>　唯甘露法藥　　能除諸苦惱<br>　癡病大可怖　　覆沒智慧心<br>　死墮惡趣中　　不得聞正法<br>　由此三種病　　展轉諸病生<br>　益愚癡闇冥　　我皆施法藥<br>　普令離過失　　滅一切業因<br>　息苦惱不生　　永絕諸怖畏<br>　既得離諸病　　速見正覺尊<br>　因我妙醫王　　應病而授藥<br>　一切有情類　　常為火所焚<br>　熾然不能息　　轉生諸苦惱<br>　貪欲為重擔　　無有解脫時<br>　瞋癡法亦然　　展轉增過失<br>　雖常負重擔　　不求解脫門<br>　復不念無常　　不思出離道<br>　煩惱業隨逐　　苦惱亦不知<br>　眾病逼其身　　不能求妙藥<br>　由無明因故　　諸行即隨生<br>　行等法既起　　貪愛生過失<br>　諸行不究竟　　一切法皆空<br>　無智不能知　　無由生正念<br>　不修寂靜行　　識滅苦惱增<br>　經無數劫中　　不能得解脫<br>　佛出現於世　　為彼天人師<br>　如父母愛子　　開示正覺道<br>　復雨大法寶　　普濟諸群生<br>　除彼邪智人　　不攝受正法<br>　發菩提心者　　得入正法門<br>　了一切行空　　於空亦無礙<br>　若了空無我　　一切無所依<br>　諸煩惱亦空　　遠離諸過失　</p><p>爾時諸初生者。復說伽陀言<p class='lg'>　菩薩大悲者　　普救諸眾生<br>　精進大醫王　　長時無懈倦<br>　念彼輪迴苦　　以功德攝持<br>　我諦信歸依　　起勇猛精進　</p><p>爾時藥王軍菩薩。復為說伽陀曰<p class='lg'>　汝等今當知　　佛為最上尊<br>　世間出世間　　福智皆具足<br>　具三十二相　　及眾好莊嚴<br>　以最上大悲　　廣度諸群品<br>　佛威容高顯　　猶如妙高山<br>　智慧無有窮　　復如彼大海<br>　善開諸方便　　隨順化眾生<br>　瞻禮與歸依　　皆得安樂果　</p><p>爾時月上境界如來。出如迦陵頻伽清妙音聲普聞十方。又從面門出八萬四千種種色光。所謂青黃赤白紅紫碧綠。如是光明廣大熾盛。普照三千大千世界。所有三十二大地獄。蒙光所照皆悉破壞。諸天宮殿光所照處廣大明耀。如是光明。照於三千大千世界已。復於光中。出一切眾生所有樂具現於虛空。作如是變化已。其光旋還繞佛七匝。復從彼佛頂門而入。爾時藥王軍菩薩復從座起。合掌恭敬白彼佛言。世尊。何因緣故。如是重復放大光明普照世界。爾時彼佛告藥王軍菩薩言。善男子。我於今日作大佛事。今此會中有諸眾生得大利樂。以是緣故重復放光。藥王軍菩薩復白彼佛言。我有所疑欲當請問。唯願世尊為我開決。彼佛言。善男子。如汝所疑當恣汝問。藥王軍菩薩言。世尊。何故此會諸初生者。世尊為現種種希有等事。復為宣說微妙法門。諸久生者。云何世尊不皆如是。豈此等類於佛正法不能了知。彼佛言。善男子。汝今何故作如是言。於如來前而伸請問。此不得名柔順等語。何以故。如來於諸眾生平等化度。隨順方便而為說法。諸有聞者皆獲利益。具足得入諸總持門。一切功德皆悉成就。爾時虛空中復有無數廣大殊妙七寶樓閣現於佛上。是時彼佛告藥王軍菩薩言。善男子。汝今見此殊妙樓閣不。藥王軍菩薩答言。已見世尊。彼佛言。汝今當知。此等皆是諸初生者所共變現。何以故。此諸初生者。皆於是日圓滿一切善法。又復我於今日擊大法鼓。有無數天人得法具足。無數地獄眾生得離苦惱。復有無數眾生。暫生正念歸依佛智皆得解脫。彼佛說是語時。會中有九萬九千俱胝久生眾生。證得須陀洹果得法具足。斷除業障遠離眾苦。如此等類皆從如來正法出生<p>爾時東方有五十俱胝殑伽沙數諸菩薩眾來入彼會。南方有六十俱胝殑伽沙數諸菩薩眾來入彼會。西方有七十俱胝殑伽沙數諸菩薩眾來入彼會。北方有八十俱胝殑伽沙數諸菩薩眾來入彼會。下方有九十俱胝殑伽沙數諸菩薩眾來入彼會。上方有百俱胝殑伽沙數諸菩薩眾來入彼會。是時藥王軍菩薩白彼佛言。世尊。云何虛空周匝皆作赤黑二色。彼佛言。善男子。汝今不知如是因緣。答言世尊。我不能知。彼佛言。唯佛如來而自知察。善男子。汝今當知。諸方世界各有若干俱胝殑伽沙數諸菩薩眾來入佛會。如是諸菩薩眾隨方來已。從空而下住立佛前。禮彼佛足各住一面。是時藥王軍菩薩白彼佛言。世尊。何因緣故又復有此大菩薩眾而來集會。彼佛言。善男子。此諸菩薩大眾集會。皆以初生者為緣而起發故。彼佛作是言時。所有會中諸初生者。即時皆得諸法具足安住十地。又復彼佛會中無數修菩薩行者。皆得安住諸菩薩法。得大神通見聞隨喜。一切眾生皆獲利樂。諸有已住菩薩地者。不復退轉增勝堅固菩薩行法。佛說此經已。普勇菩薩等諸大菩薩。阿惹憍陳如等諸大苾芻。乃至世間天人阿修羅等一切大眾。聞佛所說皆大歡喜信受奉行<p class='juan'>
佛說大集會正法經卷第五</p>
</body></html>
