<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p class='juan'>
佛說大乘大方廣佛冠經卷下</p>
<p><span class='byline'>　　　　西天譯經三藏朝散大夫試鴻臚卿傳梵大師賜紫沙門臣法護等奉　詔譯</span><br><p>復次迦葉。南方去此佛剎。過三十千世界。有世界名悅意聲。彼土有佛。號無邊步跡如來應供正等正覺。今現住彼教化利益<p>迦葉。若有住菩薩乘諸善男子及善女人。聞彼無邊步跡如來應供正等正覺名號。能稱念受持者。是人轉生得宿命智。獲得月輪清淨菩薩三摩地。住是三摩地已。所有東方殑伽沙數等諸佛世尊親得瞻睹。如是南西北方四維上下普遍十方。彼一一方所有殑伽沙數等諸佛世尊悉得瞻睹。而於彼彼佛世尊所。聽受說法皆能解了。常得值遇諸佛出世。於一切時不暫捨離諸佛世尊。乃至證成菩提畢竟邊際。永得不退轉於阿耨多羅三藐三菩提。三十五千劫中背於生死。而能攝集無量福蘊<p>復次迦葉。南方去此佛剎。過三十五世界。有世界名妙香最上香。彼土有佛。號無邊香最上王如來應供正等正覺。今現住彼教化利益<p>迦葉。彼無邊香最上王如來。往昔修行菩薩道時。發大誓願。願我當來得成佛時。若有住菩薩乘諸善男子及善女人聞我名號能稱念受持者。是人獲彼多種功德。所謂於一切處在在所生得宿命智。梵行圓滿具三十二大丈夫相莊嚴其身。又復餘佛剎中蒙光照觸者。皆悉來集。我為彼等圓滿一切菩提勝行。又復若此。大地大火充滿普遍燒然。火燒然已。大地出現種種珍寶。諸來求者而周給之。然彼一切亦無少分差動之相。當得不退轉於阿耨多羅三藐三菩提。三十千劫中背於生死。而能攝集無量福蘊<p>復次迦葉。南方去此佛剎。過一殑伽沙數等世界(此下合有世界之名梵本元闕)。彼土有佛。號寶上如來應供正等正覺。今現住彼教化利益<p>迦葉。若有住菩薩乘諸善男子及善女人。聞彼寶上如來應供正等正覺名號。能稱念受持者。是人轉生得宿命智。又復當生在母胎中即得見佛。彼佛勸讚作如是言。善男子。汝當成熟阿耨多羅三藐三菩提故速出母胎。千劫之中背於生死。而能攝集無量福蘊<p>復次迦葉。西方去此佛剎。過三殑伽沙數等世界。有世界名不知遍知。彼土有佛。號大光明照如來應供正等正覺。今現住彼教化利益<p>迦葉。若有住菩薩乘諸善男子及善女人。聞彼大光明照如來應供正等正覺名號。能稱念受持者。是人轉生得宿命智。獲得日輪光明最上三摩地。住是三摩地已。得見殑伽沙數等諸佛世尊。如無能勝等諸大菩薩所有功德。亦同稱讚是人功德<p>迦葉。又若女人在母胎中得聞彼如來名者。是人後生不復成彼女人之相。此報終已當成男子。何以故。為由得聞如是大神通大威德如來名號能受持故<p>爾時世尊即說頌曰<p class='lg'>　若有女人處母胎　　聞佛大仙勝名號<br>　是人轉此女身已　　當成有智之男子<br>　證成無上大菩提　　利益一切眾生類<br>　能於天上及人間　　普為眾生作趣向　</p><p>復次迦葉。若有住菩薩乘諸善男子及善女人。聞彼如來名號能稱念受持者。是人阿僧祇劫中背於生死。而能攝集無量福蘊。近證阿耨多羅三藐三菩提果<p>復次迦葉。北方去此佛剎。過四十千世界。有世界名有寶。彼土有佛。號寶開花普燿吉祥如來應供正等正覺。今現住彼教化利益<p>迦葉。若有住菩薩乘諸善男子及善女人。聞彼寶開花普耀吉祥如來應供正等正覺名號。能稱念受持者。是人轉生得宿命智。獲得寶月菩薩三摩地。住是三摩地已。能解一切眾生語言音聲。得佛加持無礙語言辯才成就。若有眾生樂求見彼。住虛空中宣說諸法。是人即時隨意能現。又此閻浮提中一切眾生。隨有樂求所出音聲。是人各各悉能了知。又若此三千大千世界一切眾生。隨有樂求所出音聲諸言說等。是人悉知。如其信解各為說法。當得不退轉於阿耨多羅三藐三菩提。六十千劫中背於生死。復次迦葉。東方去此佛剎。過六十千世界。有世界名眾寶。彼土有佛。號曰寶藏如來應供正等正覺。今現住彼教化利益<p>迦葉。若有住菩薩乘諸善男子及善女人。聞彼寶藏如來應供正等正覺名號。能稱念受持者。是人轉生得宿命智。當得成就七覺支法<p>復次迦葉。東方去此佛剎。過阿僧祇世界。有世界名寶耀。彼土有佛。號曰寶勝如來應供正等正覺。今現住彼說法教化<p>迦葉。若有住菩薩乘諸善男子及善女人。聞彼寶勝如來應供正等正覺名號。能稱念受持者。是人能生多種福蘊<p>迦葉。正使住菩薩乘諸善男子及善女人。廣集珍寶其積量如須彌山王。以如是相行於布施。廣大奉獻諸佛世尊。如是行施經俱胝那庾多百千歲中。曾無間斷。又若有人聞彼寶勝如來應供正等正覺名號。能稱念受持者。前之布施無量功德。比是功德百分不及一。千分不及一。百千分不及一。阿僧祇分不及一。算分喻分皆不及一<p>爾時世尊說伽陀曰<p class='lg'>　所有東方諸佛剎　　南方西方及北方<br>　諸方現住諸世尊　　光照眾生作利益<br>　若時非時悉應知　　晝夜常起尊重想<br>　合掌虔恭發志誠　　信禮最上人中勝<br>　何能知名而表了　　意想禮奉人中尊<br>　所謂於其千劫中　　極難得值佛出世<br>　若欲恭敬於諸佛　　為求無上菩提者<br>　聞佛所說諸佛名　　應當於彼常歸命<br>　我今無復諸所求　　唯求佛智中出生<br>　於彼所得眾善根　　迴向佛智不思議<br>　若人欲供於諸佛　　佛不思議常作意<br>　彼諸佛名得聞已　　當為他人廣宣說<br>　欲令俱胝眾生類　　出離二有得解脫<br>　彼諸佛名得聞已　　受持不復生人間<br>　欲令俱胝諸佛剎　　能以足指而震動<br>　彼諸佛名得聞已　　受持廣為多人說<br>　若曾供養於諸佛　　彼聞佛名得受持<br>　非一非十二十生　　此即多生種善本<br>　若聞佛名能受持　　若以河沙金寶施<br>　較量受持佛名人　　福蘊百分不及一<br>　若聞佛名受持者　　當得最上人身相<br>　妙色端嚴處世間　　出家堪受人天供　</p><p>佛說此經已。彼諸苾芻諸大菩薩摩訶薩眾。尊者大迦葉。并諸世間天人阿修羅乾闥婆等。聞佛所說皆大歡喜信受奉行<p class='juan'>
佛說大乘大方廣佛冠經卷下</p>
</body></html>
