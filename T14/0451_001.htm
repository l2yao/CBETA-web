<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><b>　　<A NAME="n174"></A>No. 451 [Nos. 449, 450; 灌頂經卷第十二]</b><p class='juan'>
藥師琉<span class='corr'>璃</span>光七佛本願功德經卷上</p>
<p><span class='byline'>　　　　大唐三藏沙門義淨於佛光內寺譯</span><br><p>如是我聞。一時薄伽梵。遊化諸國至廣嚴城在樂音樹下。與大苾芻眾八千人俱。菩薩摩訶薩三萬六千。其名曰曼殊室利菩薩．觀自在菩薩．慈氏菩薩．善現菩薩．大慧菩薩．明慧菩薩．山峰菩薩．辯峰菩薩．持妙高峰菩薩．不空超越菩薩．徹妙音菩薩．常思惟菩薩．執金剛菩薩。如是等諸大菩薩而為上首。及諸國王大臣婆羅門居士。天龍八部人非人等。無量大眾恭敬圍遶而為說法。初中後善文義巧妙。純一圓滿清淨鮮白梵行之相。示教利喜皆令具足微妙行願趣大菩提<p>爾時曼殊室利法王子菩薩摩訶薩。承佛威神從座而起。偏袒右肩右膝著地。合掌恭敬而白佛言。世尊。今有無量人天大眾。為聽法故皆已雲集。惟佛世尊從初發意乃至於今所有無量塵沙數劫。諸佛剎土無不知見。願為我等及未來世像法眾生。慈悲演說諸佛名號本願功德國土莊嚴善巧方便差別之相。令諸聞者業障消除乃至菩提得不退轉。爾時世尊讚曼殊室利菩薩言。善哉善哉曼殊室利。汝以大悲愍念無量業障有情。種種疾病憂悲苦惱得安樂故。勸請我說諸佛名號本願功德國土莊嚴。此由如來威神之力令發斯問。汝今諦聽極善思惟。當為汝說。曼殊室利言。惟願為說。我等樂聞<p>佛告曼殊室利。東方去此過四弶伽河沙佛土。有世界名曰光勝。佛號善名稱吉祥王如來應正等覺明行圓滿善逝世間解無上丈夫調御士天人師佛世尊。有無量億眾不退菩薩之所圍遶。安住七寶勝妙莊嚴師子之坐現在說法。曼殊室利。彼佛國土清淨嚴飾。縱廣正等百千踰繕那。以贍部金而為其地。平正柔軟氣如天香。無諸惡趣及女人名。亦無瓦礫沙石棘刺。寶樹行列花果滋繁。多有浴池皆以金銀真珠雜寶而為砌飾。曼殊室利。彼國菩薩皆於七寶蓮花化生。是故淨信善男子善女人。皆當願生彼佛國土。曼殊室利。彼佛如來應正等覺。從初發心行菩薩道時。發八大願云何為八<p>第一大願。願我來世得無上菩提時。若有眾生。為諸病苦逼切其身。熱病諸瘧蠱道厭魅起屍鬼等之所惱害。若能至心稱我名者。由是力故所有病苦悉皆消滅。乃至證得無上菩提<p>第二大願。願我來世得菩提時。若有眾生。盲聾瘖啞白癩瘨狂眾病所困。若能至心稱我名者。由是力故。諸根具足眾病消滅。乃至菩提<p>第三大願。願我來世得菩提時。若有眾生。為貪瞋癡之所纏逼。造無間罪及諸惡行。誹謗正法不修眾善。當墮地獄受諸苦痛。若能至心稱我名者。由是力故令無間罪及諸業障悉皆消滅。無有眾生墮惡趣者常受人天殊勝安樂。乃至菩提<p>第四大願。願我來世得菩提時。若有眾生。少乏衣食瓔珞臥具財貨珍寶香花伎樂。若能至心稱我名者。由是力故所乏資生皆得充足。乃至菩提<p>第五大願。願我來世得菩提時。若有眾生。或被枷鎖繫縛其身。及以鞭撻受諸苦惱。若能至心稱我名者。由是力故所有苦楚。皆得解脫。乃至菩提<p>第六大願。願我來世得菩提時。若有眾生。於險難處為諸惡獸熊羆師子虎豹豺狼蚖蛇蝮蠍之所侵惱。欲斷其命發聲大叫受大苦時。若能至心稱我名者。由是力故所有恐怖皆得解脫。諸惡獸等悉起慈心。常得安樂。乃至菩提<p>第七大願。願我來世得菩提時。若有眾生。鬥諍言訟因生憂惱。若能至心稱我名者。由是力故鬥訟解散慈心相向。乃至菩提<p>第八大願。願我來世得菩提時。若有眾生。入於江海遭大惡風吹其船舫無有洲渚而作歸依極生憂怖。若能至心稱我名者。由是力故皆得隨心至安隱處受諸快樂。乃至菩提。曼殊室利。是謂彼佛如來應正等覺行菩薩道時所發八種微妙大願。又彼世尊從初發心常以定力成就眾生供養諸佛嚴淨佛土。菩薩眷屬悉皆圓滿。此之福德不可思議。一切聲聞及諸獨覺。縱經多劫說不能盡。唯除如來補處菩薩。曼殊室利。若有淨信男子女人若王大臣長者居士。心悕福德斷諸煩惱稱彼佛名讀斯經典。於彼如來至心尊重恭敬供養。所有一切罪惡業障及諸病苦悉皆消滅。諸有願求無不隨意。得不退轉。乃至菩提<p>復次曼殊室利。東方去此過五殑伽河沙佛土。有世界名曰妙寶。佛號寶月智嚴光音自在王如來應正等覺。有無量億菩薩圍繞現在說法。皆演大乘微妙深義曼殊室利。彼佛如來從初發心行菩薩道時。發八大願云何為八<p>第一大願。願我來世得菩提時。若有眾生為營農業及商賈事。令心擾亂廢修菩提殊勝善法。於生死中不能出離。各各備受無邊苦惱。若能至心稱我名者。由是力故衣服飲食資生之具金銀珍寶隨願充足。所有善根皆得增長。亦不捨離菩提之心。諸惡道苦咸蒙解脫。乃至菩提<p>第二大願。願我來世得菩提時。於十方界所有眾生。若為寒熱飢渴逼身受大苦惱。若能至心稱我名者。由是力故先世罪業悉皆消滅。捨諸苦惱受人天樂。乃至菩提<p>第三大願。願我來世得菩提時。於十方界若有女人。貪婬煩惱常覆其心。相續有娠深可厭惡。臨當產時受大苦惱。若我名字暫經其耳或復稱念。由是力故眾苦皆除。捨此身已常為男子。乃至菩提<p>第四大願。願我來世得菩提時。若有眾生。或與父母。兄弟姊妹妻子眷屬及諸親友行險難處。為賊所侵受諸苦惱。暫聞我名或復稱念。由是力故解脫眾難。乃至菩提<p>第五大願。願我來世得菩提時。若有眾生行於闇夜作諸事業。被惡鬼神之所惱亂極生憂苦。暫聞我名或復稱念。由是力故從闇遇明。諸惡鬼神起慈悲意。乃至菩提<p>第六大願。願我來世得菩提時。若有眾生。行鄙惡事不信三寶智慧尟少不修善法。根力覺道念定總持皆不修習。若能至心稱我名者。由是力故智慧漸增。三十七品悉皆修學。深信三寶。乃至菩提<p>第七大願。願我來世得菩提時。若有眾生。意樂鄙劣於二乘道修行而住。棄背無上勝妙菩提。若能至心稱我名者。捨二乘見於無上覺得不退轉。乃至菩提<p>第八大願。願我來世得菩提時。若有眾生。見劫將盡火欲起時生大憂怖苦惱悲泣。由彼前身惡業力故。受斯眾苦無所歸依。若能至心稱我名者。所有憂苦悉皆消滅。受清涼樂從此命終於我佛土蓮華化生常修善法乃至菩提<p>曼殊室利。是為彼佛如來應正等覺行菩薩道時所發八種微妙大願。又彼如來所居佛土廣博嚴淨地平如掌。天妙香樹而為行列。天花遍覆天樂常鳴。天妙鈴鐸隨處懸布。天寶莊嚴師子之座。天寶砌飾諸妙浴池。其地柔軟無諸瓦礫。亦無女人及諸煩惱。皆是不退諸菩薩眾蓮花化生。若起念時飲食衣服及諸資具隨意現前。是故名為妙寶世界<p>曼殊室利。若有淨信男子女人國王王子大臣輔相中宮婇女。晝夜六時慇重至心恭敬供養彼佛世尊及稱名號。并造形像香花音樂燒香末香塗香而為奉獻。清淨嚴潔於七日中持八戒齋。於諸眾生起慈悲意。願生彼土。彼佛世尊及諸菩薩護念是人。一切罪業悉皆消滅。無上菩提得不退轉。於貪恚癡漸得微薄。無諸病苦增益壽命。隨有悕求悉皆如意。鬥諍怨家咸生歡<span class='corr'>喜</span>。捨此身已往彼剎土蓮花化生。當生之時念定總持悉皆明了。曼殊室利。如是當知。彼佛名號無量功德若得聞者所願皆成<p>復次曼殊室利。東方去此過六殑伽河沙佛土。有世界名曰圓滿香積。佛號金色寶光妙行成就如來應正等覺。有無量億萬菩薩圍遶現在說法。曼殊室利。彼佛如來從初發心行菩薩道時。發四大願。云何為四<p>第一大願。願我來世得菩提時。若有眾生。造作種種屠害之業斷諸生命。由斯惡業受地獄苦。設得為人短壽多病。或遭水火刀毒所傷當受死苦。若聞我名至心稱念。由是力故。所有惡業悉皆消滅。無病長壽不遭橫死。乃至菩提<p>第二大願。願我來世得菩提時。若有眾生。作諸惡業盜他財物。當墮惡趣。設得為人生貧窮家。乏少衣食常受諸苦。若聞我名至心稱念。由是力故所有惡業悉皆消滅。衣服飲食無所乏少。乃至菩提<p>第三大願。願我來世得菩提時。若有眾生更相凌慢共為讎隙。若聞我名至心稱念。由是力故各起慈心猶如父母乃至菩提<p>第四大願。願我來世得菩提時。若有眾生貪欲瞋恚愚癡所纏。若出家在家男女七眾。毀犯如來所制學處造諸惡業。當墮地獄受諸苦報。若聞我名至心稱念。由是力故所有惡業悉皆消滅。斷諸煩惱敬奉尸羅。於身語心善能防護。永不退轉乃至菩提<p>曼殊室利。是為彼佛如來應正等覺行菩薩道時所發四種微妙大願。曼殊室利。又彼如來所居佛土廣博嚴淨。地平如掌皆以寶成。常有香氣如妙栴檀。復以香樹而為行列。天妙珠瓔摩尼等寶處處垂下。多有浴池天寶嚴飾。香水盈滿眾德皆具。於其四邊懸妙繒綵。街衢八道隨處莊嚴。所有眾生無諸煩惱及憂悲苦。亦無女人。多是住地諸菩薩眾。勝妙音樂不鼓自鳴。演說大乘微妙深法若有眾生聞此音者。得不退轉無上菩提<p>曼殊室利。彼佛如來由昔願力。善巧方便成就佛土。圓滿莊嚴坐菩提座。作如是念。於未來世若有眾生。為貪瞋癡之所纏繞。眾病所逼。怨家得便。或時橫死。復由惡業墮地獄中受大劇苦。彼佛見此苦惱眾生。為除業障說此神咒令彼受持。於現世中。得大利益。遠離眾苦住菩提故。即說咒曰<p>呾姪他悉[<a href='javascript:showpic("../fontimg/073198.gif")'>日*弟</a>]悉[<a href='javascript:showpic("../fontimg/073198.gif")'>日*弟</a>]　蘇悉[<a href='javascript:showpic("../fontimg/073198.gif")'>日*弟</a>]　謨折[<a href='javascript:showpic("../fontimg/001244.gif")'>仁-二+爾</a>]木剎[<a href='javascript:showpic("../fontimg/001244.gif")'>仁-二+爾</a>]　目帝毘目帝　菴末麗毘末麗　忙揭例呬[<a href='javascript:showpic("../fontimg/004658.gif")'>口*蘭</a>]若揭鞞曷喇呾娜　揭鞞　薩婆頞他婆但[<a href='javascript:showpic("../fontimg/001244.gif")'>仁-二+爾</a>]　缽囉摩頞他　娑但[<a href='javascript:showpic("../fontimg/001244.gif")'>仁-二+爾</a>]末捺細　莫訶末捺細　頞步帝頞室步帝　毘多婆曳　蘇跋泥(去)　跋羅蚶摩　瞿俠佉　跋囉蚶摩柱俠帝　薩婆頞剃數　阿缽囉匝帝薩跋呾囉　阿缽[<a href='javascript:showpic("../fontimg/067483.gif")'>口*剎</a>]底喝帝　折睹殺　瑟[<a href='javascript:showpic("../fontimg/015328.gif")'>木*致</a>]勃陀俱胝　婆俠帝　納摩娑婆　呾他揭多喃　莎訶<p>爾時世尊。說此大力大明咒時。眾中所有諸大菩薩四大天王釋梵王等讚言。善哉善哉大悲世尊。能說如是過去如來大力神咒為欲饒益無量眾生竭煩惱海登涅槃岸除去疾病所願皆滿<p>佛告大眾。若有淨信男子女人國王王子大臣輔相中宮婇女情悕福德。於此神咒起敬信心。若讀若誦若為他人演說其義。於諸含識起大悲心。晝夜六時香華燈燭。殷重供養清淨澡浴。持八戒齋至誠念誦。所有極重無邊業障悉皆消滅。於現身中離諸煩惱。命欲終時諸佛護念。即於彼國蓮花化生<p>復次曼殊室利。東方去此過七殑伽河沙佛土。有世界名曰無憂。佛號無憂最勝吉祥如來應正等覺。今現在彼為眾說法。又彼如來所居佛土。廣博嚴淨地平如掌皆以寶成。細滑柔軟常有香氣。無憂苦聲離諸煩惱亦無惡趣及女人名。處處皆有金砌浴池香水盈滿。寶樹行列花果滋茂。勝妙音樂不鼓自鳴。譬如西方極樂世界無量壽國功德莊嚴。曼殊室利。彼佛世尊行菩薩道時。發四大願云何為四<p>第一大願。願我來世得菩提時。若有眾生。常為憂苦之所纏逼。若聞我名至心稱念。由是力故所有憂悲及諸苦惱悉皆消滅。長壽安隱。乃至菩提<p>第二大願。願我來世得菩提時。若有眾生。造諸惡業生在無間黑闇之處。大地獄中受諸苦惱。由彼前身聞我名字。我於爾時身出光明照受苦者。由是力故彼見光時。所有業障悉皆消滅。解脫眾苦生人天中。隨意受樂乃至菩提<p>第三大願。願我來世得菩提時。若有眾生。造諸惡業殺盜邪婬。於其現身受刀杖苦當墮惡趣。設得人身短壽多病。生貧賤家衣服飲食悉皆乏少。常受寒熱飢渴等苦身無光色。所感眷屬皆不賢良。若聞我名至心稱念。由是力故隨所願求。飲食衣服悉皆充足。如彼諸天身光可愛。得善眷屬乃至菩提<p>第四大願。願我來世得菩提時。若有眾生。常為藥叉諸惡鬼神之所嬈亂。奪其精氣受諸苦惱。若聞我名至心稱念。由是力故。諸藥叉等悉皆退散各起慈心。解脫眾苦乃至菩提<p>曼殊室利。是為彼佛如來應正等覺所發四種微妙大願。若有眾生聞彼佛名。晝夜六時稱名禮敬至心供養。於眾生處起慈悲心。業障消滅解脫憂苦。無病長壽得宿命智。於諸佛土蓮花化生。常為諸天之所衛護。曼殊室利。稱彼佛名能生如是無量福業。而彼佛土願力莊嚴殊勝功德。聲聞獨覺所不能知。唯除如來應正等覺<p>復次曼殊室利。東方去此過八殑伽河沙佛土。有世界名曰法幢。佛號法海雷音如來應正等覺。今現說法。曼殊室利。彼佛世尊所居國土清淨無穢。其地平正頗梨所成。常有光明香氣芬馥。以帝青寶而為城郭。有八街道砌以金銀。樓閣殿堂飛甍戶牖欄楯莊飾皆眾寶成。天香寶樹隨處行列。於其枝上拄以天繒。復有寶鈴處處垂下。微風吹動出妙音聲。演暢無常苦空無我。眾生聞者捨離欲纏習氣漸除證甚深定。天妙香花繽紛而下。於其四面有八浴池。底布金沙香水彌滿。曼殊室利。於彼佛土無諸惡趣。亦無女人。蓮花化生無復煩惱。彼佛如來行菩薩道時。發四大願云何為四<p>第一大願。願我來世得菩提時。若有眾生生邪見家。於佛法僧不生淨信。遠離無上菩提之心。若聞我名至心稱念。由是力故。無明邪慧日夜消滅。於三寶所深生正信。不復退轉乃至菩提<p>第二大願。願我來世得菩提時。若有眾生。生在邊地。由近惡友造眾罪業不修善品。三寶名字曾不經耳。命終之後墮三惡趣。彼諸眾生暫聞我名者。由是力故。業障消除遇善知識不墮惡趣。乃至菩提<p>第三大願。願我來世得菩提時。若有眾生。衣服飲食臥具醫藥資生所須悉皆乏少。由此因緣生大憂苦。為求覓故造眾惡業。若聞我名至心稱念。由是力故。有所乏少隨念皆得。乃至菩提<p>第四大願。願我來世得菩提時。若有眾生。由先惡業。共相鬥諍作不饒益。弓箭刀杖互為傷損。若聞我名至心稱念。由是力故各起慈心不相損害。不善之念尚自不生。況於前人欲斷其命。常行喜捨乃至菩提<p>曼殊室利。是為彼佛如來應正等覺行菩薩道時所發四種微妙大願。若有淨信男子女人。聞彼佛名至心禮敬慇懃供養受持念誦。業障消滅得不退轉菩提之心。具宿命智。所生之處常得見佛。無病長壽。命終之後生彼國中。衣服飲食資生之具隨念皆至無所乏少。曼殊室利。彼佛世尊具足如是無量功德。是故眾生常當憶念勿令忘失<p>復次曼殊室利。東方去此過九殑伽河沙佛土。有世界名曰善住寶海。佛號法海勝慧遊戲神通如來應正等覺。現在說法。曼殊室利。彼佛如來行菩薩道時。發四大願云何為四<p>第一大願。願我來世得菩提時。若有眾生造眾惡業。種植耕耘損諸生命。或復興易欺誑他人。戰陣兵戈常為殺害。若聞我名至心稱念。由是力故。資生之具不假營求隨心滿足。常修眾善。乃至菩提<p>第二大願。願我來世得菩提時。若有眾生造十惡業殺生等罪。由此因緣當墮地獄。若聞我名至心稱念。於十善道皆得成就不墮惡趣。乃至菩提<p>第三大願。願我來世得菩提時。若有眾生不得自在。繫屬於他。或被禁繫杻械枷鎖鞭杖苦楚乃至極刑。若聞我名至心稱念。由是力故。所有厄難皆得解脫乃至菩提<p>第四大願。願我來世得菩提時。若有眾生。造眾惡業不信三寶。隨虛妄見棄背正理愛樂邪徒。謗毀佛經言非聖說。外道典籍恭敬受持。自作教人俱生迷惑。當墮地獄無有出期。設得為人生八難處。遠離正道盲無慧目。如是之人若聞我名至心稱念。由是力故。臨命終時正念現前解脫眾難。常生中國受勝妙樂。乃至菩提<p>曼殊室利。是為彼佛如來應正等覺行菩薩道時所發四種微妙大願。曼殊室利。彼佛國土功德莊嚴。與上妙寶如來世界等無有異<p>復次曼殊室利。東方去此過十殑伽河沙佛土。有世界名淨琉璃。佛號藥師琉璃光如來應正等覺。曼殊室利。彼佛世尊從初發心行菩薩道時。發十二大願云何十二<p>第一大願。願我來世得菩提時。自身光明照無邊界。三十二相八十隨好莊嚴其身。令諸有情如我無異<p>第二大願。願我來世得菩提時。身如琉璃內外清徹。光明廣大遍滿諸方。焰網莊嚴過於日月。鐵圍中間幽冥之處互得相見。或於此界闇夜遊行。斯等眾生見我光明悉蒙開曉隨作眾事<p>第三大願。願我來世得菩提時。以無量無邊智慧方便令諸有情所受用物皆得無盡<p>第四大願。願我來世得菩提時。若諸有情行邪道者。悉令遊履菩提正路。若行聲聞獨覺乘者。亦令安住大乘法中<p>第五大願。願我來世得菩提時。若諸有情於我法中修行梵行。一切皆令得不缺戒善防三業無有毀犯墮惡趣者。設有毀犯聞我名已。專念受持至心發露還得清淨。乃至菩提<p>第六大願。願我來世得菩提時。若諸有情諸根不具。醜陋頑痹聾盲瘖啞攣躄背僂白癩瘨狂。種種病苦之所纏逼。若聞我名至心稱念。皆得端嚴眾病除愈<p>第七大願。願我來世得菩提時。若諸有情貧窮困苦無有歸趣。眾病所逼無藥無醫。暫聞我名眾病消散。眷屬增盛資財無乏。身心安樂。乃至菩提<p>第八大願。願我來世得菩提時。若有女人。為女眾苦之所逼切極生厭離願捨女身。若聞我名至心稱念。即於現身轉成男子具丈夫相。乃至菩提<p>第九大願。願我來世得菩提時。令諸有情出魔罥網。復有種種邪見之徒。皆當攝受令生正見。漸令修習諸菩薩行。乃至菩提<p>第十大願。願我來世得菩提時。若諸有情王法所拘。幽禁牢獄枷鎖鞭撻乃至極刑。復有眾多苦楚之事逼切憂惱無暫樂時。若聞我名以我福德威神力故。皆得解脫一切憂苦乃至菩提<p>第十一大願。願我來世得菩提時。若諸有情飢火所惱。為求食故造諸惡業。若聞我名至心稱念。我當先以上妙飲食隨意飽滿後以法味令住勝樂。乃至菩提<p>第十二大願。願我來世得菩提時。若諸有情身無衣服。蚊虻寒熱之所逼惱。若聞我名至心稱念。隨其所好即得種種上妙衣服寶莊嚴具伎樂香華皆令滿足。離諸苦惱。乃至菩提<p>曼殊室利。是為藥師琉璃光如來應正等覺行菩薩道時所發十二微妙上願<p class='juan'>
藥師琉璃光七佛本願功德經卷上</p>
</body></html>
