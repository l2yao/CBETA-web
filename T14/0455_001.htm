<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><b>　　<A NAME="n183"></A>No. 455 [Nos. 453, 454]</b><p class='juan'>
佛說彌勒下生成佛經</p>
<p><span class='byline'>　　　　唐三藏法師義淨奉　制譯</span><br><p>如是我聞。一時薄伽梵在王舍城鷲峰山上。與大苾芻眾俱。爾時大智舍利子法將中最。哀愍世間從座而起。偏袒右肩右膝著地。合掌恭敬。而白佛言。世尊。我今欲少諮問。願垂聽許。佛告舍利弗。隨汝所問我當為說。時舍利子即以伽他請世尊曰<p class='lg'>　大師所授記　　當來佛下生<br>　彼號為慈氏　　如前後經說<br>　唯願人中尊　　伽陀重分別<br>　彼神通威德　　我今樂欲聞<br>　佛告舍利子　　應至心諦聽<br>　當來慈氏尊　　為汝廣宣說<br>　爾時大海水　　以漸減三千<br>　二百踰繕那　　為顯輪王路<br>　贍部洲縱廣　　有萬踰繕那<br>　有情住其中　　在處皆充滿<br>　國土咸富盛　　無罰無災厄<br>　彼諸男女等　　皆由善業生<br>　地無諸棘刺　　唯生青軟草<br>　履踐隨人足　　喻若睹羅綿<br>　自然出香稻　　美味皆充足<br>　諸樹生衣服　　眾綵共莊嚴<br>　樹高三俱舍　　花果常充實<br>　時彼國中人　　皆壽八萬歲<br>　無有諸疾苦　　離惱常安樂<br>　具相悉端嚴　　色力皆圓滿<br>　人患有三種　　食衰老便利<br>　女年五百歲　　方乃作婚姻<br>　諸有欲便利　　地裂而容受<br>　人命將終盡　　自往詣屍林<br>　城名妙幢相　　輪王之所都<br>　縱十二由旬　　廣七由旬量<br>　其中所居者　　皆曾植妙因<br>　此城有勝德　　住者咸歡喜<br>　樓臺并卻敵　　七寶之所成<br>　關鑰及門庭　　種種寶嚴飾<br>　繞堞諸隍塹　　皆營以妙珍<br>　名花悉充滿　　好鳥皆翔集<br>　七行多羅樹　　周匝而圍遶<br>　眾寶以莊嚴　　皆懸網鈴鐸<br>　微風吹寶樹　　演出眾妙聲<br>　猶如奏八音　　聞者生歡喜<br>　處處有池沼　　彌覆雜色花<br>　園苑擢芳林　　莊嚴此城郭<br>　國中有聖主　　其名曰餉佉<br>　金輪王四洲　　富盛多威力<br>　其王福德業　　勇健兼四兵<br>　七寶皆成就　　千子悉具足<br>　四海咸清肅　　無有戰兵戈<br>　正法理群生　　設化皆平等<br>　王有四大藏　　各在諸國中<br>　一一藏皆有　　珍寶百萬億<br>　羯陵伽國內　　藏名冰竭羅<br>　蜜絺羅國中　　般逐迦大藏<br>　伊羅缽羅藏　　安處揵陀國<br>　婆羅[<a href='javascript:showpic("../fontimg/022129.gif")'>病-丙+尼</a>]斯境　　藏名為餉佉<br>　此諸四伏藏　　咸屬餉佉王<br>　百福之所資　　果報咸成就<br>　輔國之大臣　　婆羅門善淨<br>　四明皆曉達　　多聞為國師<br>　博通諸雜論　　善教有聞持<br>　訓解及聲明　　莫不咸究了<br>　有女名淨妙　　為大臣夫人<br>　名稱相端嚴　　見者皆歡悅<br>　大丈夫慈氏　　辭於喜足天<br>　來託彼夫人　　作後身生處<br>　既懷此大聖　　滿足於十月<br>　於是慈尊母　　往趣妙花園<br>　至彼妙園中　　不坐亦不臥<br>　徐立攀花樹　　俄誕勝慈尊<br>　爾時最勝尊　　出母右脅已<br>　如日出雲翳　　普放大光明<br>　不染觸胞胎　　如蓮花出水<br>　光流三界內　　咸仰大慈輝<br>　當爾降生時　　千眼帝釋主<br>　躬自擎菩薩　　欣逢兩足尊<br>　菩薩於此時　　自然行七步<br>　而於足履處　　皆出寶蓮花<br>　遍觀於十方　　告諸天人眾<br>　我此身最後　　無生證涅槃<br>　龍降清涼水　　澡沐大悲身<br>　天散殊妙花　　虛空遍飄灑<br>　諸天持白蓋　　掩庇大慈尊<br>　各生希有心　　守護於菩薩<br>　褓母擎菩薩　　三十二相身<br>　具足諸光明　　捧持來授母<br>　御者進雕輦　　皆用寶莊嚴<br>　母子昇其中　　諸天共持輿<br>　千種妙音樂　　引導而還宮<br>　慈氏入都城　　天花如雨落<br>　慈尊誕降日　　懷妊諸婇女<br>　普得身安隱　　皆生智慧男<br>　善淨慈尊父　　睹子奇妙容<br>　具三十二相　　心生大歡喜<br>　父依占察法　　知子有二相<br>　處俗作輪王　　出家成正覺<br>　菩薩既成立　　慈愍諸群生<br>　眾苦險難中　　輪迴常不息<br>　金色光明朗　　聲如大梵音<br>　目等青蓮葉　　支體悉圓滿<br>　身長八十肘　　二十肘肩量<br>　面廣肩量半　　滿月相端嚴<br>　菩薩明眾藝　　善教受學者<br>　請業童蒙等　　八萬四千人<br>　時彼餉佉王　　建立七寶幢<br>　幢高七十尋　　廣有尋六十<br>　寶幢造成已　　王發大捨心<br>　施與婆羅門　　等設無遮會<br>　其時諸梵志　　數有一千人<br>　得此妙寶幢　　毀坼須臾頃<br>　菩薩睹斯已　　念世俗皆然<br>　生死苦羈籠　　思求於出離<br>　祈誠寂滅道　　棄俗而出家<br>　生老病死中　　救之令得出<br>　慈尊興願曰　　八萬四千人<br>　俱生厭離心　　並隨修梵行<br>　於初發心夜　　捨俗而出家<br>　還於此夜中　　而昇等覺地<br>　時有菩提樹　　號名曰龍花<br>　高四踰繕那　　蓊鬱而榮茂<br>　枝條覆四面　　蔭六俱盧舍<br>　慈氏大悲尊　　於下成正覺<br>　於人中尊勝　　具八梵音聲<br>　說法度眾生　　令離諸煩惱<br>　苦及苦生處　　一切皆除滅<br>　能修八正道　　登彼涅槃岸<br>　為諸清信者　　說此四真諦<br>　得聞此如法　　至誠而奉持<br>　於妙花園中　　諸眾如雲集<br>　滿百由旬內　　眷屬皆充滿<br>　彼輪王餉佉　　聞深妙法已<br>　罄捨諸珍寶　　祈心慕出家<br>　不戀上宮闈　　至求於出離<br>　八萬四千眾　　咸隨而出家<br>　復八萬四千　　婆羅門童子<br>　聞王捨塵俗　　亦來求出家<br>　主藏臣長者　　其名曰善財<br>　并與千眷屬　　亦來求出家<br>　寶女毘舍佉　　及餘諸從者<br>　八萬四千眾　　亦來求出家<br>　復過百千數　　善男善女等<br>　聞佛宣妙法　　亦來求出家<br>　天上天人尊　　大慈悲聖主<br>　普觀眾心已　　而演出要法<br>　告眾汝應知　　慈悲釋迦主<br>　教汝修正道　　來生我法中<br>　或以香花鬘　　幢幡蓋嚴飾<br>　供養牟尼主　　來生我法中<br>　或鬱金沈水　　香泥用塗拭<br>　供養牟尼塔　　來生我法中<br>　或歸佛法僧　　恭敬常親近<br>　當修諸善行　　來生我法中<br>　或於佛法中　　受持諸學處<br>　善護無缺犯　　來生我法中<br>　或於四方僧　　施衣服飲食<br>　並奉妙醫藥　　來生我法中<br>　或於四齋辰　　及在神通月<br>　受持八支戒　　來生我法中<br>　或以三種通　　神境記教授<br>　化道聲聞眾　　咸令煩惑除<br>　初會為說法　　廣度諸聲聞<br>　九十六億人　　令出煩惱障<br>　第二會說法　　廣度諸聲聞<br>　九十四億人　　令渡無明海<br>　第三會說法　　廣度諸聲聞<br>　九十二億人　　令心善調伏<br>　三轉法輪已　　人天普純淨<br>　將諸弟子眾　　乞食入城中<br>　既入妙幢城　　衢巷皆嚴飾<br>　為供養佛故　　天雨曼陀花<br>　四王及梵王　　並餘諸天眾<br>　香花鬘供養　　輔翼大悲尊<br>　大威德諸天　　散以妙衣服<br>　繽紛遍城邑　　瞻仰大醫王<br>　以妙寶香花　　散灑諸衢街<br>　履踐於其上　　喻若睹羅綿<br>　音樂及幢幡　　夾路而行列<br>　人天帝釋眾　　稱讚大慈尊<br>　南謨天上尊　　南謨士中勝<br>　善哉薄伽梵　　能哀愍世間<br>　有大威德天　　當作魔王眾<br>　歸心合掌禮　　讚仰於導師<br>　梵王諸天眾　　眷屬而圍遶<br>　各以梵音聲　　闡揚微妙法<br>　於此世界中　　多是阿羅漢<br>　蠲除有漏業　　永離煩惱苦<br>　人天龍神等　　乾闥阿修羅<br>　羅剎及藥叉　　皆歡喜供養<br>　彼時諸大眾　　斷障除疑惑<br>　超越生死流　　善修清淨行<br>　彼時諸大眾　　離著棄珍財<br>　無我我所心　　善修清淨行<br>　彼時諸大眾　　毀破貪愛網<br>　圓滿靜慮心　　善修清淨行<br>　慈氏天人尊　　哀愍有情類<br>　期於六萬歲　　說法度眾生<br>　化滿百千億　　令度煩惱海<br>　有緣皆拯濟　　方入涅槃城<br>　慈氏大悲尊　　入般涅槃後<br>　正法住於世　　亦滿六萬年<br>　若於我法中　　深心能信受<br>　當來下生日　　必奉大悲尊<br>　若有聰慧者　　聞說如是事<br>　誰不起欣樂　　願逢慈氏尊<br>　若求解脫人　　希遇龍花會<br>　常供養三寶　　當勤莫放逸　</p><p>爾時世尊為舍利子及諸大眾。記說當來慈氏事已。復告舍利子。若有善男子善女人。聞此法已。受持讀誦為他演說如說修行。香花供養書寫經卷。是諸人等當來之世。必得值遇慈氏下生。於三會中咸蒙救度。爾時世尊說此頌已。舍利子及諸大眾。歡喜信受頂戴奉行佛說彌勒下生成佛經<p class='juan'>
</p>
<p>按開元錄彌勒下生經前後六譯。三存三失。而此本亦在三存之一也。則宋藏無此經者失之耳。今得於丹藏而編入之</body></html>
