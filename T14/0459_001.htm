<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><b>　　<A NAME="n191"></A>No. 459</b><p class='juan'>
佛說文殊悔過經</p>
<p><span class='byline'>　　　　西晉月支國三藏竺法護譯</span><br><p>聞如是。一時佛在羅閱祇耆闍崛山中。與大比丘眾俱。比丘千二百五十。菩薩無央數。一切大聖。神通已達逮得總持。攬十方慧立三脫門。曉了三世無所罣礙。頒宣三寶救濟三界。開演三乘使曉本無無上正真<p>爾時文殊師利菩薩遊羅閱祇耆闍崛山。與諸菩薩不可稱計諸大弟子天龍鬼神乾沓和阿須倫迦留羅真陀羅摩[<a href='javascript:showpic("../fontimg/023523.gif")'>目*侯</a>]勒等眷屬圍遶。而為眾生廣說經法開演分別。志三乘學其來聽者。本學聲聞尋問文殊四聖諦事。學緣覺者則已自問十二緣起深奧之事。學大乘者則從已行。諮問咸受六度無極四等四恩善權方便無極大道。或問神通四無放逸四等心行諸分別辯菩薩之道。三十七品不退轉地超入寂滅。或問土界悔過之處。十地十忍十分別事十瑞十持十印十三昧定。或有問於不壞諸法。入于一義無從生忍。文殊師利各隨所問而發遣之。可悅其心令無餘疑。爾時會中有諸新學發意菩薩而來聽受。不能將護罪福之緣。陰蓋所覆而為虛妄狐疑所蔽。習在顛倒無勇猛志。依倚形色[<a href='javascript:showpic("../fontimg/054527.gif")'>土*包</a>]怯弱心。不能諮啟文殊師利。淨除因緣一切罪苦。修學大乘至無上道。時彼會中有一菩薩。名曰如來齊光照燿。見諸新學菩薩心念志懷猶豫不能自決。則前白問文殊師利。無罪之事悔過之義。無失勸助諮請無過不違誘進。文殊師利即答如來齊光照燿菩薩。是族姓子。菩薩大士欲除罪業奉行平等。入於過去當來現在佛法。五體投地尋復起立。右膝著地口自說言。一切眾生從於左路著於左道。其在邪見悉當立之於賢聖法。欲化一切眾生之類。皆至無上正真平等之道。以是之故。右膝著地當宣此言。猶若如來至真等正覺。詣於道場坐尊樹時。蠲除一切眾惡之法諸善普備。吾亦如之。觀首遍體以手摩之。重以右手而指于地。吾當降魔并及官屬。若得佛道令一切人眾生之類消伏魔事及外怨敵。坐佛樹下指地要誓。成佛聖慧。如本世尊右手指地降十八億諸魔官屬。以是之故。所以右掌而案著地。以當左手案著於地。又跪左膝口說此言。假使有人住愚癡法。所受顛倒而不順義。[<a href='javascript:showpic("../fontimg/011460.gif")'>怡-台+龍</a>]悷難化不成好器。慳貪垢穢而處危害訾毀同學。今者識道改往修來。而皆諦受於四恩行。是以左手及與左膝著於地矣。假使頭腦著於地時口演此言。使一切人棄除貢高自大之心。孝順父母奉敬尊長。若干種養。當以逮得無能見頂。佛之髻相越度一切世間諸法。身過三界慧踰虛空。今吾自歸。以是五體投地禮德。使諸眾生至成大道。世俗之人生長五蓋。以此功德自然棄除五蓋之蔽。具足五根究竟五力。絕滅五欲逮得五通。遠離五陰成就五眼。其在五趣眾生之類。獲致殊特。五法之行禁戒差特。三昧智慧修於解脫度知見事。以是五體投地之德陰蓋以消。住根力者常念如來未曾捨懷。復說此言。諸佛世尊唯垂恩慈而見愍念。於是一切十方世界所有菩薩。上至諸佛慧無罣礙。其行不二。於是平等將護法相以法身體。清淨之言無有解說。鮮潔之心而無有心。一切諸法慧無陰蔽無來無去。於一切智悉愍普見。等入如來證明要義。過去當來今現在法。識知罪福因緣之報。諸佛世尊乃為聖眼。其慧成就悉能證明。為人重任備精進已。吾從本際至於生死。於真諦際而自迷惑。不能敏達無所識知。處在非法興於法想。違犯政律以為律想。非是眾祐為眾祐想。興發不善以為善想。心隨顛倒不了無常。苦空非身自貪見身。諸惡罪業所為非法。不順典約佛所禁限。自犯此罪若教他人。方當所作罪蓋塵勞。不聽聞法。憎惡菩薩聖眾之業。不奉道教見諸魔事。遠波羅蜜諸度無極。若人布施抑令不為。壞人德本使不成就。吾今皆從十方諸佛世尊光燿。悔過自首不敢覆蔽。令除其殃改往修來。從今已後不敢復犯。勿復令我有眾罪蓋墮於地獄餓鬼畜生鬼神貧窮。若在人中莫令乏匱。設在天上勿為貧天。博達眾經莫貧於道。財業豐饒莫使厄匱。用七法財以給少智。眼耳鼻口身意陰蓋。斯侵親屬心壞因緣。若生邊地。家室鬥諍而相別離。臭惡瑕穢而不可忍。莫與如此眷屬共會。常使應行正士俱會而與相見。今從十方諸佛悔過。改往修來不敢藏匿<p>文殊師利言。當復自責。我前世時行不清淨。毀身口意。婬怒愚癡興心為害。放訑諛諂多求無厭積累惡業。誹謗輕調毀佛法眾。不孝父母蔑於尊長。眾祐凡人曀其功勳。不能自覺輕智慢聖。自歎其身求他長短。既身自犯又勸他人。其順行者教令越法。不知佛時。不知法時。不知僧時。不知善惡時。深沒貪婬瞋恚所沮。愚癡所蔽不能精進。嫉妒不實兇暴難化。多所志慕計任吾我。處人壽命興五趣念。乞求合集懷諛諂想。積累無限非法之行。自計有身念是我所。無常為常想。苦為樂想。無身為身想。不淨為淨想。墮四顛倒種於惡業。醉於形色迷於財業惑於傲貴荒於國位亂於眷屬。所作過罪。見睹諸佛聞所說法不肯諮受。不供聖眾離於德本。捨度無極而忘道心。違失三寶。若復棄捐無盡正業無量功德及不可盡聖慧辯才。所欲自恣。從惡知識遠於善友。從十方佛自首悔過。改往修來不敢藏匿。文殊師利復曰。當自悔言。我前世時志於下劣。所遊土地而興誓願。毀訾大乘遏斷正教。勸從邪徑誹謗正法。佛所頒宣深妙之典。若干種教抑制法輪使不通流。若身自犯設教他人。勸助非法。破壞塔寺敗亂聖眾。散縣聚落毀大國土。若危城邑謀圖帝主。害於種姓內外親屬。若復傷殘他人身體。令生瘡瘢危其命根。閉於牢獄若教人殺。其心迷荒常懷狐疑。教人猶豫說他罪殃。使不順戒處於邪見。從異道教反其正行。自懷怨心亂他人意令必瞋恚。所作過罪。若身自犯及教他人。皆從十方自首悔過。佛世光明唯蒙見濟。改往修來不敢藏匿。文殊師利曰。當復悔過言。我身前計有吾我言是我所。所見顛倒住於貪婬。心者無本而想有心。不能明了心如幻化也。其本自然不能分別諸佛之法。發於無上正真道意。而欲睹見道之處所。一切諸法悉無所有。而反言有。其身口心所作善惡。皆從十方諸世光曜自首悔過。改往修來不敢藏匿。吾往本時所行布施持戒忍辱精進一心智慧。不解三昧住顛倒見。若布施者妄想求報。心念所取護於禁戒。想我他人修於忍辱。心倚著身奉持精進。住于眾想興發禪定。念應不應而想有人。樂于放逸貪求智慧。志慕歸道謂有處所。皆從十方世光悔過。改往修來不敢藏匿<p>吾往古時不能曉了正真之義。供養於佛而反倚求色相莊嚴八十種好。雖奉事佛不能入於法界無所壞法。亦不曉了無所住法。而住諸法想法若干。設聞經法若講說者。思惟所趣。而不分別無為之法。計於聖眾而有數想。供養眾聖亦起悕望。皆從十方世光悔過。改往修來不敢隱匿<p>吾往古時希望諸法。求空處所遊於閑居。限節知足少欲為德。不能識知一切法空。心無所著。爾乃可謂靜處燕坐住於法界。不能解達法界無受。及眾生界亦無所受。及依吾我。立僻沈沒不能行道。而計有人不修四恩。當救眾生亦不能濟。亦不曉了佛道自然相。亦自然於三十七道品之法。見有吾起而倚求望。不知寂然沙門之義出家所修。奉受具戒依比丘行。如是及餘所造德本。因其德本獲致安隱。有為之福與無為安。超絕迥遠不與道合。皆從十方世光悔過。改往修來不敢藏匿。如過去佛諸天中天。本為菩薩奉行道時。皆悔諸罪罣礙陰蓋。吾亦若茲。當來現在諸佛世尊本所修改。我今悔過亦當如是。向尊自首歸命於佛。為上為長。最勝殊特無上之德為無等倫。諸佛聖慧巍巍無量。悉知一切世界所有眾塵諸數而得自在。普能曉了眾生心念。吾等之身從無央數阿僧祇劫所行迷惑而自放逸。悔一切罪陰蓋之患。如為己身所悔殃釁。及為地獄餓鬼畜生在於五趣一切眾生罪所蔽者。今吾皆以五體代受而為悔過。曉了微妙除諸限礙。已能遊入觀一切法。譬如虛空。所可悔者無罪無報亦無塵染。已入諸法無罪蓋者乃為名曰悔一切過。是族姓子。菩薩大士往古結縛。一切所行眾念妄想。財業因緣所受依倚。而住處所皆當悔過。若使於中如此色像。所受思想行不平等。當令明了一切無本。假使一切無所行者。乃能得入於斯本際。無想之際。無形想際。無有二際。無陰蓋際。無所得際。無身之際。離欲之際。無所習際。無所行際。無罣礙際。無所歸際。無所由際。是則名曰菩薩大士自首悔過。無有罪害得至佛慧。滅除一切休息殃釁罣礙之蓋<p>文殊師利曰。悔此一切眾罪過已。尋發無上正真道意。請為一切眾生之類。除諸殃釁使無罪蓋。令在世間成佛正真。莫為聲聞緣覺之乘開化眾生。諸求度者吾當度之。諸未脫者吾當脫之。諸求滅度者當滅度之。為一切人救濟之宅。擁護自歸導示道徑。將順燈明光明之曜。為眾將師賈人大導。以是如來十種之力。尋發意頃令得莊嚴四無所畏三十有二大人之相八十種好。如來音響八部之聲。明識如來善權方便。入眾生心佛之弘廣無上大慧。在於法界禁戒清淨無有缺漏。而雨諸法金剛章句。不捨一切群生之類則不退轉。究竟得至於一切智。諸通之慧興正真心。於諸佛法而無所著。以諸德本勸助諸佛。過去當來今現在佛本行學道。從初發意至於無上正真之道成最正覺。於此中間所顯德本如佛所教。一切諸法。則無根原亦無所住。所施捨者而無所施。本性清淨禁戒鮮潔乃無所犯。眾生盡索而無所起。乃曰為忍。靜默無作乃為精進。其心自然而無所生。乃為一心。度無所度不越駛水棄諸邪見。乃為智慧。入於深遠十二緣起而無所入。乃可堪任名為玄妙。明達行空乃為慈心。作無所作乃曰為哀。不行諸法乃曰為喜。若越四瀆而無有二乃曰為護。無受不受亦無所攝乃為四恩。無有根本亦無所住乃為德本名曰五根。意無所念亦無所遊乃為五力。覺了真諦一切本末為七覺意。不合於二無合無散乃曰道矣。獲致之然澹泊之行乃曰為寂。以慧解度不違柔順乃曰為觀。以慧為黨乃曰神通。吾皆以此勸助歸趣。不退轉輪等御至佛。所以如來具足莊嚴成就其身。則以此義演文字說。隨諸眾生言語音響為分別解。所可頒宣靡不周遍。無能抑制。所以如來於十種力常得自在。以慧莊嚴而得成就。示現一切諸佛變化。無上無極最尊無比。為無等倫。我皆勸助如是法行<p>其有過去當來現在諸佛世尊本清淨身。而解自然悉不可得。所言清淨其心清淨亦不可得。無所發遣供養諸佛。於一切法無所將護乃為護法。無德無眾為供養僧。皆已備悉威儀禮節。亦以成就一切諸行。其行如是。并及餘事。而曉去來現在諸佛道慧平等。等行佛法不誤墮於一切眾魔。不與諸法而俱同塵。不著聲聞辟支佛地。斷絕諸非奉度無極。逮得總持修菩薩行速近於道。悉能報答眾生所言。恣隨眾人之所欲啟各令得所。常住平等所行由己。莊嚴一切諸佛國土。辯才光曜歸于清淨。斷諸惡趣三昧自在。恣隨一切眾生所為。得諸總持靡不照明。辯才聖達皆當從己。則以所發一切智心。悉用勸助諸佛道慧<p>其諸過去當來現在。逮得佛道無有眾漏。戒定慧解度知見事。周遊諸力無能退轉。緣無所畏諸佛之法無所罣礙。其無極慈行無等倫。其大哀者不戴仰人。等如虛空無能察頂。無二功德報應之相。清淨蠲除迷惑之心。而自莊嚴其身口意。諸天釋梵普來勸助。敷演道教而轉法輪。棄去無智不達神識。化諸眾生建立佛慧。吾悉勸助使至於佛無上大道。其有去來今現在佛臨滅度時。善權方便威神建立。流布舍利令人供養。攝取一切眾生志性。從始至終乃能至于正法滅盡。我皆勸助所可勸助。志於佛慧無上大道。去來現在諸佛世尊現於滅度。合會聲聞過諸罣礙。導御篤信解法界味。導御法念度於八邪。所謂八等。住於無為種性之地。其種性眾而反其流至須陀洹。二反周旋為斯陀含。沒此生彼不復迴還為阿那含。無為無起無所復進為阿羅漢。分別曉了深妙緣起十二之因為辟支佛。目悉通見慧靡不達者為諸菩薩。初發意者心等如地。普入眾行所行真諦。窮盡生死諸法之原。具足佛法為不退轉。於一切生而無所生。乃能逮入一生補處。講說宣暢無所有慧而奮大光。諸所德本悉無根本亦無所住。吾悉勸助如是像法。志於佛慧無上大道。其有去來及今現在三世之中眾生之類淨諸佛眼。所可布施不計吾我無所貪愛。所作功德禁戒無盡不可限量。所修道義其行無行。所有功德悉以勸助諸佛之慧無上大道。而不差別等無所損。清淨離穢猶如虛空。入於殊妙智慧眾聖。則為最上導御眾義。精進行法自然如空。真實無比亦如無為便無有侶。以是勸助。取要言之。如去來今諸佛世尊本。為菩薩行求道時。所行無量智度無極。善權方便無所罣礙。真實之行善修清淨。行清淨已證取佛慧。所可勸助眾德之本方當勸助。吾當學此所尊修法而效勸助。志於佛慧無上大道。使諸眾生如十方界滿中諸塵。身所行事一切見佛。悉令發心不可計會。解於大道自在所行。吾悉勸助斯眾德本。了此德本不可捉持。一切諸法猶如虛空。若能勸助此德本已則無有本。已離諸本不可護持。無所志念寂然無生。達無生已便入諸法。已入諸法便勸德本。如為己身所可勸助。亦復勸助一切菩薩。開化眾生俱復如是等無差特。是族姓子。菩薩大士勸助佛慧。順而無失乃至大道<p>復次族姓子。菩薩大士所住如此深妙大義。然復口宣斯之言教。其有十方不可稱計諸佛世尊在其世界逮得無上正真之道成最正覺。曉了經典。過於四魔。逮成無獲澹泊之法。皆離文字應聖二事。如所逮法而復觀察。善權方便示現受法。開化所應可度眾生不失大哀。稽首請問。樂於靜寂觀彼佛樹。為諸天龍神揵沓和所見諮嗟。解了音響言語文辭為一切說。若立此行則能降伏魔及官屬。化諸怨敵令無刺棘。所曰刺棘三毒之謂。具足所願輒如所念。滅除曚冥則成世間無極弘曜。聖慧之明入於無量分別聰達道靡不通。其智慧輪莫能遏毀。行權方便暢識一切眾生根本。為說經法莫能抑制。而皆斷絕一切處所閉結之行。照見群黎所欲咨受。五體投地稽首諸佛尊敬歸命。為勝為殊為最第一。為無等倫無有過上。不有譬喻無可為侶。佛之智慧如是難及。觀無二際。我如此禮乃為禮佛。無所從生亦無所至。為忍辱禮首悔殃釁。以稽首佛悔過自歸。殃罪消索雲除日出。假使無量十方一切所有世界滿中眾塵。如此之數眾生之類口所宣說發心之頃思念諸想不可計會。勸助諸佛令轉法輪。此諸世尊轉無上輪。至無二輪無有形相無成就輪不可得輪。裂壞一切魔羅網輪。久遠已來覺無從生。逮致大道而[<a href='javascript:showpic("../fontimg/025614.gif")'>穴/悟</a>]起輪。開化眾生嚴淨十方諸佛土輪。於一切智多所摧伏。力無能勝入此道輪。曉了於空無相願輪。無所行輪。亦無所生無有起輪。悉無所有如真諦輪。所可成就無所成輪。有可降伏無所度輪。深奧微妙解於十二緣起之輪。破壞眾魔卻外敵輪。消除迷惑危害怨賊。撾不可逮無極法鼓。亦復吹於無言法蠡。則亦豎立法慧之幢。而智聖慧解脫大明。而炳然熾無極錠燎。尋則雨於無量甘露。法渧之水可悅眾生。及賢聖智無上大道。以正七覺而飽滿之。滅盡一切眾生之類生老病死愁憂啼哭惱不可意結網之礙。窈冥晻蔽樹之根栽。故曰然於智慧之明無極大燈。則隨眾生本所為業。罪福果報各為現說。是諸世尊在於無數不可計會十方世界。而作佛事善示法律。不斷言教諦分別慧。亦復授於諸菩薩[<a href='javascript:showpic("../fontimg/031017.gif")'>卄/別</a>]。堅住聖眾開化眾生。求於玄妙寂然無為。啟受經典而無厭足。諸佛大聖欲滅度者。我悉勸助令不滅度。專志一心所行安隱。順住法界而常永存。無央數垓不可稱計阿僧祇劫教化眾生。住六波羅蜜所度無餘。一人不度終不捨去。普令入於諸總持門。皆見一切諸佛三昧因行之始。若種正義立於大定勸志大乘。遣至一切諸佛世界而為顯示。諸佛世尊從無所生輒逮成道。現有所生實無所生。其無所滅亦復如是。乃有所滅自然寂靜悉無所著。是為族姓子菩薩大士勸助佛慧而無罪釁<p>文殊師利言。已能如是悔所犯過。當發無上正真道意。常以慈心向於眾生不懷怨結。已無怨望請召三界。勸助一切眾德之本。稽首諸佛歸命悔過。勸助轉法輪。示現無量所建立德。則當興發薩芸若智。諸通敏慧。十方世界無所係屬。琦珍異寶花鬘雜香擣香澤香燈火衣服幢蓋繒綵。伎樂不鼓自鳴。宮殿浴池河海泉原日月光明。無君主者亦無敢名。吾目自見而心取此。持以貢上諸世光耀佛天中天。以此眾養奇寶異珍奉事諸佛。三界所有天上世間七寶樹木。自然瑰琦華香天樂床臥。復上諸佛。供養已訖。曉了諸佛解一同等。諸佛無二無有形容。三十二相八十種好而現相好。善權方便示無量色。有所演說音聲遠聞。化無數身不可計像。於諸世界而無所處。不住法界以懷誠信。因緣解脫所可供養。奉侍之德以貢諸佛。是諸世尊於諸法界而不動搖。不得諸度無極處所。入無罣礙所至無際。察於眾生五陰之體。猶如曠野而無有主悉無所有。不曉了此唐為憂患。化眾生類志薩芸若。諸通之慧普入眾行取如來身。所入行者悉捨有無。顯現眾生人之境界使無憍慢。轉佛法輪無有放逸。皆棄調戲抑制眾魔。人民志性不可限量斷除諸根為現無量。一切眾生處諸羅網。而以道力廣示其義。平等之事無陰蓋本。亦不動搖。悉皆興發宣示普門。具足逮成薩芸若慧。淨修諸佛功勳之德莊嚴其身。供養舍利以此燈香眾華雜馨諸所供具眾養之德以貢諸佛世之光曜。如諸菩薩過去佛時若干供養心無所著以貢諸佛。吾亦如之建立勸助。唯諸大聖垂以大慈見愍納受。文殊師利曰。復次族姓子。菩薩大士所住若茲。當說此言。吾所悔過則虛不實。所可勸助亦無所生。所可請問亦無所有。計此所悔虛無實也。設我所勸無所生者。所可請問無所有已。道亦如是虛無所有。其無所生無所有者。等定亦如則無所生。無有度者無著無念。已無所著則能信脫。無著勸助。所首悔過。功德之品。計於道心。一切眾生於無罪福。而得自在本所勸助。皆以德本供養一切諸如來眾。稽首歸命貢上燈香花蓋瓔珞若干種物。所供養者取此功德。皆為一味清淨之行。所清淨者本性清淨。鮮潔顯曜等一切智。以為大施無極之業。仁和無穢等行於道。所願合集當令歸趣如來之道。則用勸助無上正真為最正覺。一切諸法無所勸助。假使以眼不勸助色。了色自然不以眼著。因緣報應計如其識。所從起者不出於眼。亦無有色。適起壞滅。消散盡索亦無住處。耳聲鼻香舌味身更心法。所勸亦然意無有法。諸所功德亦復如是。勸助於道道無德本。有從德本而興因緣。因其所行而起心矣。所發道心亦無所住。適起尋壞消散滅盡。彼以其心而造德本。所可用心勸助行者。發心展轉而不相見。猶如燈火。若晝日光。無所從來無所從去。適起生焰因緣合成忽不知處。菩薩道心亦復如是。智慧之明興顯德本亦無所住。其如是像以法生者。是為名曰菩薩勸助。入於寂然受決得忍。逮致聖光智慧之曜。假使菩薩遊於是法。心不樂行眾穢之元。諸佛世尊以為證明。乃當勸助志於德本。猶如諸佛智度無極。善權方便所因聖慧。令眾菩薩行於正德。所說勸助吾亦如之而不動搖。精進若此。其道普至靡所不周。承志性力所入無量。亦皆棄除所應不應眾想之念。設已得入眾性行者。思念一切如來至真。悉在目前。思惟虛空。一切所有等如虛無。已能可意。入於無量。思法界行一切具足。神通之慧昇自在堂。乃得申敘而顯其心。普悉棄捐世之垢穢。裂壞羅網入於自誡。皆見十方佛天中天諸菩薩眾。無有遺脫而不睹者。念於去來現在諸佛悉為一等。則以德本勸助聖慧。吾今勸助如無二界一切普至。今此德本亦復如是悉令周遍。於諸群生而得申敘。皆使得入一切諸乘諸菩薩門所生之地。悉逮具足靡不睹念。令其眼根皆見眾生。究竟備悉無量佛事。盡入耳根所可聽聞。一切天人蜎飛蠕動音響言聲。分別文字所暢決慧。處處別異教誨具足。眾生所作諸業罪福所歸。從其所行而見果實。觀察三世去來今事。曉了眾生善分別行解知所言。而皆識練一切德本。無本無住亦無所行。乃為具足諸度無極。普見眾生而等導御。常以依倚無我本際。一切世人悉欲樂往與共相見。在於世間無所罣礙。亦無坑塹。得第一度。思惟逮入斷一切法。皆得通入。於諸法界亦無所壞。其所遊居微妙真際。其有眾生在諸苦惱。令入佛土觀諸剎土。悉是人界。逮得明眼普見十方。悉承一切諸佛聖德。索察群黎心性所趣。開導制御罪蓋所為。如所教持。悉為示現成就自在。所奉道業順無從生。不乏四等四恩六度以濟窮厄。令至弘廣殊特之慧。眾生志性各異不同。而使具足所欲志願。令無顛倒。得可其心使懷悅豫。勢力奇特而無有侶。心已得閑逮成正覺。目見眾生性行所趣。各教化之示現究竟。使菩薩行永存不斷。令諸眾生一切備悉六度無極。住於正道使無有餘。過去當來今現在諸佛世尊。皆誨眾生與得是處。無上大道供養奉事。志性和雅具足往詣。使得通入無所行法經道之輪。一切剎土眾生徑路。有身形者皆開化之。清徹悅豫令不墮落。目見諸佛奉養歸命。以是德本睹一切色。如見佛形。而皆等觀十方剎土。則能嚴淨諸佛國土。等察一切諸天人民蚑行喘息人物之類。諛諂虛偽猶如幻化。普悉了斯解無所有。等視三世。一發心頃靡所不入。一切諸法雖各別異。等無若干入於道力。令一切法至一平等。治無相好等解善權。察眾生心從其志性。委靡而隨。應病與藥。等授無上正真道慧。超度世俗諸所為作。清淨鮮潔歸于平等。洗除眾生塵勞結恨穢濁志操。使徹清明歸此平等。便得歸於一切諸佛。悉一法身逮成莊嚴。志習於此柔順之法。遵修其行精進勢力慇懃不懈。欲有所度。以此德本。使十方人一發意頃普達眾生。解告人民諸菩薩行。皆令合集言語辭意。以一發言出無數教。示現眾生善權方便。一心念頃各令見聞平等道門。變化感動靡不蒙濟。轉於法輪舌能覆面上至梵天。音聞遐方。如來身者。顯現道門歡悅眾生。以一普安演於無量若干光明。佛道巍巍無有斷絕一時顯揚。口宣十方五趣之處。示佛變化。悉令遊居。具足德行。為諸眾生而訓誨現於斯德本。修於無量總持之門。入於光明巍巍之慧。令一切具靡不成就。人民所行眾德本者志性各異。使入總持光明之慧。其有諸天一切人民愁憂苦惱。為除眾患。悉入總持光明之曜。一切諸論文字本際。入於總持光明之曜。一切諸行諸想所應。悉入總持光明之曜。使致普門諸根轉輪。使入總持光明之門。一切莊嚴清淨眾飾。使入總持光明之門。一切徑路眾好威神以悅眾人。悉入總持光明之門。無所罣礙總持諸法歸趣若干無數威曜。悉使具足皆令一切諸佛之法悉逮得入總持光明。以是德本。由此因緣。悉為諸佛所見攝護。視於諸佛如見父母。則以攝取佛之國土修治嚴淨。為諸善友所見攝取。恭敬奉事諸佛世尊。以若干種愛樂欣悅。心無變異而不可動。攝取眾生成就教誨。愛護一切諸惡趣。則以聖威斷惱根。攝取諸世顯發行執。懷善教一切典所開化者。無導御攝取諸法。欲以執持諷誦之故。用斯德本因此緣報。住於一事普見眾事。住於眾事悉見一事。則以一事入一切事。以一切事入於一事。則以一義告誨。開化一切諸義。以一切義興發一義。以無因緣入於諸緣。化于諸緣令入無緣。以無事法入于眾生性行各異。從其相行而教誨之。以無有想入於諸想。諸未進者悉令入道。入諸有想而誘進之使入無想。以是德本因此事故。由斯瑞應。住於一人含氣之類心性之行。普見一切眾生意歸。住於一切眾生志性。則睹一人心意所趣。究竟具足廣大其意。所誨無限。以一人心勸化宣示一切眾生意志所念。以一切心興發一心。則以諸佛威神感動。教化如應開解一切眾生之行。誘一人心勸入一切眾生意行。以一切心勸入一心。化眾生界勸進暢示佛身光明。心存住於無人之際。於無人際則不動搖。所建立處不捨眾生。逮度無極而不懈惓。以是德本修此事故住一佛土普見一切。諸佛國界。住一切土睹於一土。於一切土入無盡土。於無量土入於一土。無盡本際莊嚴校飾。還淨國土訓誨所入。斷婬怒癡靡所不散。住於一土教化諸土。在於諸土誘進一土。一切眾生所念思想。勸至方面發起人民。令一剎土入一切土。以一國土入於一切。無量佛土等見三界。眾生所興不可動故。以無極哀開化人民。而無處所亦無所住。若懷狐疑悉濟猶豫。度眾生類。以是德本。以過去事入於過去。又以過去入於當來。又以過去入於現在。其當來事入於當來又當來事。入於過去當來事者入於現在。又現在事入於現在。又現在事入於過去。一切過去當來現在入平等相。令其現在入於現在。其現在者入於過去。其去來今普入平等。以是德本因緣之報。逮得諸佛現在目前三昧要慧。致成佛德聖眾如來三昧正定。逮致光明華如來所化莊嚴三昧。皆莊嚴淨所現三昧。示一切色所現身三昧。皆入諸音言辭三昧。又首楞嚴現若干種般泥洹事獲致不斷佛教三昧。而當成就專一嚴淨三昧。究竟善住三昧。定意金剛道場三昧。如金剛三昧。慧眼三昧。以是之比。見於一切眾生之心。所行若干志操不同。過去當來今現在事無所不達。乃為如來三昧道場。各各別異令致于彼神通之慧所願具足。以是德本吾及眾生。悉使成就進退自由。究竟清淨被蒙開化。以是德本一切眾生目之根原使如佛眼。一切世間眾生所在諸可聞者。逮興佛耳其聽無極。使眾生鼻得如佛鼻。通徹無際悉無所著。令諸眾生舌根德殊。逮得世尊廣長之舌。其所教誨如佛之言。處在一切世間之法。所作身事所可興發皆成佛身。處在一切法界之中。亦無所處化於眾生。一切所行作佛慧業。從其人民志性所願。應病與藥而開化之。一切諸香則能變為佛之德馨熏為道事。一切諸味則能化成成習義味。一切細滑柔和內性入人義業。一切諸法皆以訓導使成導法。開化眾生。是為一切諸所入者。吾當令成諸佛所入通達大慧。人民陰蓋諸所情衰。吾當興法消化諸衰為作佛事。當使諸界悉為佛界。所有諸根令無有根。使乏根者為立道根。以是德本因此緣故。得至建立無所住慧。聖道所處所可建立。普令人民皆悉曉之。化一切色悉成佛形。由是之故。各各使人曉了其慧。變諸音響悉成佛聲。皆為人民宣布道教。如是之比。使諸眾生消除盡索塵勞欲門。乃為菩薩入諸菩薩療治其行道法之門。是為清淨一切人民志性事矣。可悅眾生智慧之宅。入無勝地勢力之土。菩薩道行下於應時而不違失。身行口言意所修業無所罣礙。不有危害無所藏匿。頒宣諸佛之言教也。行不虛妄逮得神通所知具足。以是德本。當令我身及諸眾生悉得成就至於清淨。為人講說。是為菩薩大士所行。勸助佛慧真諦無失。文殊師利說是五體悔過品時。五百菩薩皆悉逮得無所從生法忍。皆以除棄狐疑猶豫虛偽閉結倒見之惑。如來齊光照曜菩薩。逮得一切諸佛無所破壞三昧之定<p>於是世尊則以道耳。遙聞文殊師利之所講說。尋以讚曰。善哉善哉。仁快說此除諸菩薩罣礙罪蓋勸助入道。若有菩薩儻聞說此勸助教者。即能奉持諷誦講說。如是不久皆當滅盡一切罪蓋令無罣<span class='corr'>礙</span>。如燈及燭入於冥室眾闇消索。猶如日出照于天下靡不蒙明。如盲得目聾者得聽啞者能言跛者能行塞者得通。五陰自消六衰則滅。昇於法堂入于道室。超慧臺閣處大聖殿。何謂法堂。佛言。神通已暢無所罣礙逮三達智。何謂道室。佛言。得三昧定見十方佛。如人照鏡無有遠近周遍悉見。何謂慧臺。佛言。智度無極解一切空心無所著。大慈大哀。何謂大殿。佛言。善權方便進退知時。不在有為不處無為。與法身合無合無散。現形三界化為佛身。相好威容頒宣道教。或為菩薩聲聞緣覺高士大聖凡夫愚行。因時開化度脫十方。莫不得濟至于大道。佛說如是。如來齊光照曜菩薩。賢者阿難。諸天龍神阿須倫。世間人民莫不歡喜。作禮而退佛說文殊悔過經<p class='juan'>
</p>
</body></html>
