<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n238"></A>No. 470 [No. 471]</b><p class='juan'>
佛說文殊師利巡行經</p>
<p><span class='byline'>　　　　元魏天竺三藏菩提流支譯</span><br><p>如是我聞。一時婆伽婆住王舍城耆闍崛山中。與大比丘眾五百人俱。爾時世尊於日脯時從自房出在外寬處。大眾圍遶恭敬供養而為說法<p>爾時文殊師利童子。於彼一切五百比丘行住之處次第巡行。遂到長老舍利弗所。見長老舍利弗獨在一處端身而坐入禪思惟。爾時文殊師利童子既見長老舍利弗已。而語之言。大德舍利弗汝入禪耶。長老舍利弗言。如是文殊師利<p>文殊師利言。大德舍利弗。為未寂靜欲令寂靜汝入禪耶。為先寂靜何所寂靜。汝入禪耶。大德舍利弗。汝依何禪為依過去為依未來為依現在為依內外汝入禪耶。又舍利弗。為依身禪為依心禪。長老舍利弗言。文殊師利。我此禪義諸有一切見法樂行。諸有一切心不散亂如是正念<p>文殊師利言。大德舍利弗。汝得彼法耶。彼法是何法。為見法樂行不見法樂行。長老舍利弗言。文殊師利。不得彼法為有何者法。若見法樂行。不見法樂行。復次文殊師利。如來為彼聲聞之人說離欲法。我依彼法如是入禪。文殊師利言。大德舍利弗。何者離欲法。如來為彼聲聞人說。大德舍利弗依而行耶。長老舍利弗言。文殊師利。比丘如是。依過去行依未來行依現在行。乃至依心行。如是等應知。文殊師利。如來為彼聲聞之人。說此離欲法。我隨彼法依彼法行<p>文殊師利言。大德舍利弗。若如是說。依過去行依未來行依現在行。乃至依心。離欲而行如是等者。大德舍利弗。若彼諸法。過去如來無。未來如來無。現在如來無。此法如是無。大德舍利弗。今者云何作如是說。依過去行。依未來行。依現在行。以無法故則亦無依。復次。大德舍利弗。過去如來未來如來現在如來。無人令住無處可住。若無住者依不可得。復次大德舍利弗。若人說言。過去未來現在如來有依不依。如是之人則謗如來。何以故。真如無念亦無所念。真如不退真如無相。復次大德舍利弗。過去真如不可得。未來真如不可得。現在真如不可得。乃至心真如不可得。如是等應知。復次大德舍利弗。更無有法在真如外而可顯說。長老舍利弗言。文殊師利。諸佛如來住真如已然後說法。文殊師利言。大德舍利弗。真如非有。云何如來住真如已而當說法。大德舍利弗。彼法亦無。云何如來住真如已而當說法。如來亦無。何處如來住真如已而當說法。一切諸法皆不可得。諸佛如來亦不可得。又此可得不可得法。如是二種皆不可得。如來非說亦非不說。何以故。大德舍利弗。如來無說不可說言。此是如來<p>長老舍利弗言。文殊師利。當有何人受如是法。文殊師利言。大德舍利弗。若人不取有為法界不悕涅槃。如是之人能受此法。若人不得過去之法不知彼法。不得未來現在之法不知彼法。如是之人能受此法。若不見染若不見淨若無心取。如是之人能受此法。若非我行非無我行非取捨行。如是之人能受此法。如是之人則能知此所說之義<p>長老舍利弗言。文殊師利為何所知。文殊師利言。大德舍利弗。此無可說亦無所問為何所知<p>長老舍利弗言。文殊師利。說法太深。信此法人甚為少耳。文殊師利。阿羅漢人學無學人尚非境界。何況一切愚癡凡夫。文殊師利言。大德舍利弗。如是如是。阿羅漢人亦非境界。何以故。阿羅漢者無諸境界。阿羅漢者無住無處名阿羅漢。不可得說名阿羅漢。以無說故名阿羅漢。何以故。無為無住名阿羅漢。彼阿羅漢何處境界。阿羅漢者非名非色愚癡凡夫分別名色。阿羅漢者於彼名色不分別知名阿羅漢。阿羅漢者非名分別非色分別。愚癡凡夫亦不可得。凡夫之法亦不可得。阿羅漢者亦不可得。阿羅漢法亦不可得。若不可得則不分別。若不分別則無所行。若無所行則無戲論。若無戲論是則寂靜。如是無行亦無戲論。寂靜之人則不取有亦不取無。非有非無如是不取。若不取者則無所得。如是之人離一切得。無心離心住聲聞法。如是應知<p>爾時文殊師利童子說此法已。時彼五百諸比丘眾。從坐而起捨離而去。作如是言。我不用見文殊師利童子之身。我不用聞文殊師利童子名字。隨何方處。若有文殊師利童子住彼處者。亦應捨離。何以故。如是文殊師利童子異我梵行。是故應捨<p>爾時長老舍利弗語文殊師利童子言。文殊師利說此法義。意豈不欲令諸眾生知法義乎。文殊師利言。如是如是。大德舍利弗<p>長老舍利弗言。云何令此五百比丘從坐而起。毀呰戲論誹謗而去。文殊師利言。大德舍利弗。若此諸比丘如是說言。我不用是文殊師利童子之身。我不用聞文殊師利童子名字。隨何方處。若有文殊師利童子住彼處者。亦應捨離。如是說者。善哉善哉。大德舍利弗。此諸比丘善說此語。何以故。以無文殊師利童子故不可得。如其是無不可得者。則不可見亦不可聞。隨何方處。若有文殊師利童子住彼處者。亦應捨離。如是說者。如是文殊師利童子<span class='corr'>住</span>處亦無。彼若無者則不可近亦不可捨<p>爾時文殊師利童子既說此法。五百比丘聞已迴面。既迴面已。後向文殊師利童子說如是言。文殊師利說如是法非我能解<p>文殊師利言。善哉善哉。汝諸比丘。如來弟子聲聞之人應如是學。諸比丘。如是法者非識所知非智所知。何以故。法界法爾故。法界如是無念無退。如其彼法無念無退。非識所知非智所知。諸非識知非智所知則非所念。汝諸比丘。如來弟子聲聞之人應如是學。若如是學。佛說彼人得最勝法。是世福田應受供養<p>說此法時彼諸比丘五百人中。四百比丘不受諸法。盡諸結漏心得解脫。一百比丘起於惡心。自身將墮大地獄中<p>爾時長老舍利弗語文殊師利童子言。文殊師利。仁者說法非護眾生。而失如是一百比丘<p>爾時世尊告長老舍利弗言。汝舍利弗。莫如是說。何以故。舍利弗。此一百比丘墮大叫喚地獄。受一觸已生兜率陀天同業之處。以其得聞如是法故。舍利弗。此諸比丘若不得聞如是法門定墮地獄。一劫盡已乃生人中。以其得聞此法門故。應墮地獄一劫受業得為少受。舍利弗。此百比丘彌勒如來初會之中。得作聲聞證阿羅漢。得盡諸漏。如是舍利弗。聞此法門所得福勝。非修四禪。非四無量。非四無色三摩跋提。何以故。若不得聞此法門者。則於生死不可得脫。我說彼人生老病死悲苦憂愁。號哭懊惱不可得脫<p>爾時長老舍利弗語文殊師利童子言。甚為希有。文殊師利乃能善說如是法門成就眾生。文殊師利言。大德舍利弗。真如不減真如不增。法界不減法界不增。諸眾生界不減不增。何以故。彼唯言語無人可依無處可依非依不依。大德舍利弗。如是不依即是菩提。如是菩提即是解脫。若依法者是則分別。若知非作亦非非作即是涅槃<p>爾時世尊告長老舍利弗言。如是如是。舍利弗。如文殊師利童子所說。真如不減真如不增。法界不減法界不增。諸眾生界不減不增不染不淨。爾時世尊為顯此義。重說偈言<p class='lg'>　說過去未來　　現在世諸法<br>　言說非是義　　此非相無相<br>　若相若無相　　皆無所分別<br>　隨分別故得　　分別故無相<br>　若分別有為　　則分別涅槃<br>　彼二皆魔業　　黠慧如是知<br>　陰入界唯名　　不生滅無相<br>　若觀察分別　　彼則不觀察<br>　黠慧不分別　　行境界如空<br>　若分別則取　　不分別不取<br>　分別取則縛　　不分別則脫<br>　若知如是法　　彼人名智者<br>　如是人得盡　　名不分別智<br>　有智故說智　　智說二皆空<br>　若人如是知　　彼人名智者<br>　寶滿三千界　　布施所得福<br>　若人聞此法　　其福過於彼<br>　布施持戒忍　　神通無障礙<br>　億劫常修行　　不及聞此經<br>　若知此法門　　正遍知所說<br>　得聞此經已　　一切得如來　</p><p>如來既說此法門已。十千眾生遠塵離垢。於諸法中得法眼淨。五百比丘發阿耨多羅三藐三菩提心。爾時世尊即授五百比丘佛記。作如是言。汝諸比丘於星喻劫。皆當得成阿耨多羅三藐三菩提。盡同一號。名曰法華如來正遍知<p>世尊說已。文殊師利童子。長老舍利弗。天人阿修羅乾闥婆等。聞佛說已歡喜奉行佛說文殊師利巡行經<p class='juan'>
</p>
</body></html>
