<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p class='juan'>
說無垢稱經卷第四</p>
<p><span class='byline'>　　　　大唐三藏法師玄奘譯</span><br><p><b>　　<A NAME="n292"></A>觀有情品第七</b><p>時妙吉祥。問無垢稱。云何菩薩觀諸有情。無垢稱言。譬如幻師觀所幻事。如是菩薩。應正觀察一切有情。又妙吉祥。如有智人。觀水中月。觀鏡中像。觀陽焰水。觀呼聲響。觀虛空中雲城臺閣。觀水聚沫所有前際。觀水浮泡或起或滅。觀芭蕉心所有堅實。觀第五大。觀第六蘊。觀第七根。觀十三處。觀十九界。觀無色界眾色影像。觀燋敗種所出牙莖。觀龜毛等所作衣服。觀夭沒者受欲戲樂。觀預流果所起分別薩迦耶見。觀一來果受第三有。觀不還果入母胎藏。觀阿羅漢貪瞋癡毒。觀得忍菩薩慳吝犯戒恚害等心。觀諸如來習氣相續。觀生盲者睹見眾色。觀住滅定有出入息。觀虛空中所有鳥跡。觀半擇迦根有勢用。觀石女兒所有作業。觀佛所化起諸結縛。觀諸畢竟不生煩惱。觀夢悟已夢中所見。觀不生火有所焚燒。觀阿羅漢後有相續。如是菩薩。應正觀察一切有情。所以者何。諸法本空真實無我無有情故<p>妙吉祥言。若諸菩薩。如是觀察一切有情。云何於彼修於大慈。無垢稱言。菩薩如是觀有情已。自念我當為諸有情說如斯法令其解了。是名真實修於大慈。與諸有情究竟安樂。如是菩薩修寂滅慈無諸取故。修無熱慈離煩惱故。修如實慈三世等故。修不違慈無等起故。修無二慈離內外故。修無壞慈畢竟住故。修堅固慈增上意樂如金剛故。修清淨慈本性淨故。修平等慈等虛空故。修阿羅漢慈永害結賊故。修獨覺慈不待師資故。修菩薩慈成熟有情無休息故。修如來慈隨覺諸法真如性故。修佛之慈覺悟睡夢諸有情故。修自然慈任運等覺諸法性故。修菩提慈等一味故。修無偏慈愛憎斷故。修大悲慈。顯大乘故。修無諍慈觀無我故。修無厭慈觀性空故。修法施慈離師捲故。修淨戒慈成熟犯戒諸有情故。修堪忍慈隨護自他令無損故。修精進慈荷負有情利樂事故。修靜慮慈無愛味故。修般若慈於一切時現知法故。修方便慈於一切門普示現故。修妙願慈無量大願所引發故。修大力慈能辦一切廣大事故。修若那慈了知一切法性相故。修神通慈不壞一切法性相故。修攝事慈方便攝益諸有情故。修無著慈無礙染故。修無詐慈意樂淨故。修無諂慈加行淨故。修無誑慈不虛假故。修深心慈離瑕穢故。修安樂慈建立諸佛安樂事故。唯妙吉祥。是名菩薩修於大慈。妙吉祥言。云何菩薩修於大悲。無垢稱言。所有造作增長善根。悉皆棄捨施諸有情一切無吝是名菩薩修於大悲。妙吉祥言。云何菩薩修於大喜。無垢稱言。於諸有情作饒益事歡喜無悔。是名菩薩修於大喜。妙吉祥言。云何菩薩修於大捨。無垢稱言。平等饒益不望果報。是名菩薩修於大捨<p>妙吉祥言。若諸菩薩怖畏生死當何所依。無垢稱言。若諸菩薩怖畏生死。常正依住諸佛大我。又問。菩薩欲住大我。當云何住。曰欲住大我。當於一切有情平等解脫中住。又問。欲令一切有情解脫。當何所除。曰欲令一切有情解脫。除其煩惱。又問。欲除一切有情煩惱。當何所修。曰欲除一切有情煩惱。當修如理觀察作意。又問。欲修如理觀察作意。當云何修。曰欲修如理觀察作意。當修諸法不生不滅。又問。何法不生何法不滅。曰不善不生善法不滅。又問。善不善法孰為本。曰以身為本。又問。身孰為本。曰欲貪為本。又問。欲貪孰為本。曰虛妄分別為本。又問。虛妄分別孰為本。曰倒想為本。又問。倒想孰為本。曰無住為本。妙吉祥言。如是無住孰為其本。無垢稱言。斯問非理。所以者何。夫無住者。即無其本亦無所住。由無其本無所住故。即能建立一切諸法。時無垢稱。室中有一本住天女。見諸大人聞所說法得未曾有踴躍歡喜便現其身。即以天花散諸菩薩大聲聞眾。時彼天花。至菩薩身即便墮落。至大聲聞便著不墮。時聲聞眾各欲去華。盡其神力皆不能去。爾時天女。即問尊者舍利子言。何故去華。舍利子言。華不如法。我故去之。天女言止。勿謂此華為不如法。所以者何。是華如法。惟尊者等自不如法。所以者何。華無分別無異分別。惟尊者等。自有分別有異分別。於善說法毘奈耶中。諸出家者。若有分別。有異分別。則不如法。若無分別無異分別。是則如法。惟舍利子。觀諸菩薩華不著者。皆由永斷一切分別及異分別。觀諸聲聞華著身者。皆由未斷一切分別及異分別。惟舍利子。如人有畏時非人得其便。若無所畏一切非人不得其便。若畏生死業煩惱者。即為色聲香味觸等而得其便。不畏生死業煩惱者。世間色聲香味觸等不得其便。又舍利子。若煩惱習未永斷者華著其身。若煩惱習已永斷者華不著也。舍利子言。天止此室經今幾何。天女答言。我止此室。如舍利子所住解脫。舍利子言。天止此室如是久耶。天女復言。所住解脫亦何如久。時舍利子默然不答。天曰。尊者是大聲聞具大慧辯。得此小問默不見答。舍利子言。夫解脫者離諸名言。吾今於此竟知何說。天曰。所說文字皆解脫相。所以者何。如此解脫非內非外。非離二種中間可得。文字亦爾。非內非外非離二種中間可得。是故無離文字說於解脫。所以者何。以其解脫與一切法其性平等。舍利子言。豈不以離貪瞋癡等為解脫耶。天曰佛為諸增上慢者。說離一切貪瞋癡等以為解脫。若為遠離增上慢者。即說一切貪瞋癡等本性解脫。舍利子言。善哉天女。汝何得證慧辯若斯。天曰。我今無得無證慧辯如是。若言我今有得有證。即於善說法毘奈耶為增上慢。舍利子言。汝於三乘為何發趣。天女答言。我於三乘並皆發趣。舍利子言。汝何密意作如是說。天曰。我常宣說大乘令他聞故。我為聲聞。自然現覺真法性故我為獨覺。常不捨離大慈悲故。我為大乘。又舍利子。我為化度求聲聞乘諸有情故。我為聲聞。我為化度求獨覺乘諸有情故。我為獨覺。我為化度求無上乘諸有情故。我為大乘。又舍利子。譬如有人入瞻博迦林一切惟嗅瞻博迦香終無樂嗅草麻香等。如是若有止此室者。惟樂大乘功德之香。終不樂於聲聞獨覺功德香等。由此室中一切佛法功德妙香常所薰故。又舍利子。諸有釋梵四大天王那伽藥叉及阿素洛。廣說乃至人非人等。入此室者。皆為瞻仰如是大士及為親近禮敬供養聽聞大法。一切皆發大菩提心。皆持一切佛法功德妙香而出。又舍利子。吾止此室十有二年。曾不聞說聲聞獨覺相應言論。惟聞大乘諸菩薩行大慈大悲不可思議諸佛妙法相應言論。又舍利子。此室常現八未曾有殊勝之法。何等為八。謂舍利子。此室常有金色光明。周遍照曜晝夜無異不假日月所照為明。是為一未曾有殊勝之法。又舍利子。此室常有一切世間人非人等。入此室已不為一切煩惱所害。是為二未曾有殊勝之法。又舍利子。此室常有一切釋梵四天王等。及餘世界諸大菩薩集會不空。是為三未曾有殊勝之法。又舍利子。此室常聞菩薩六種波羅蜜多不退法輪相應言論。是為四未曾有殊勝之法。又舍利子。此室常作天人伎樂。於諸樂中演出無量百千法音。是為五未曾有殊勝之法。又舍利子。此室常有四大寶藏。眾珍盈溢痤L有盡。給施一切貧窮鰥寡孤獨無依乞求之者。皆令稱遂終不窮盡。是為六未曾有殊勝之法。又舍利子。此室常有釋迦牟尼如來。無量壽如來。難勝如來。不動如來。寶勝如來。寶焰如來。寶月如來。寶嚴如來。寶音聲如來。師子吼如來。一切義成如來。如是等十方無量如來。若此大士發心祈請。應時即來廣為宣說一切如來祕要法門。說已還去。是為七未曾有殊勝之法。又舍利子。此室常現一切佛土功德莊嚴諸天宮殿眾妙綺飾。是為八未曾有殊勝之法。唯舍利子。此室常現八未曾有殊勝之法。誰有見斯不思議事。而復發心樂求聲聞獨覺法乎<p>時舍利子問天女言。汝今何不轉此女身。天女答言。我居此室十有二年。求女人性了不可得。當何所轉。惟舍利子。譬如幻師化作幻女。若有問言。汝今何不轉此女身。為正問不。舍利子言。不也天女。幻既非實當何所轉。天曰。如是諸法性相皆非真實。猶如幻化。云何乃問不轉女身。即時天女以神通力。變舍利子令如天女。自變其身如舍利子。而問之言。尊者云何不轉女身。時舍利子。以天女像而答之言。我今不知轉滅男身轉生女像。天女復言。尊者若能轉此女身。一切女身亦當能轉。如舍利子實非是女而現女身。一切女身亦復如是。雖現女身而實非女。世尊依此密意說言。一切諸法非男非女。爾時天女作是語已。還攝神力各復本形。問舍利子。尊者女身今何所在。舍利子言。今我女身無在無變。天曰尊者。善哉善哉。一切諸法亦復如是。無在無變。說一切法無在無變。是真佛語<p>時舍利子問天女言。汝於此沒當生何所。天女答言。如來所化當所生處我當生彼。舍利子言。如來所化無沒無生。云何而言當所生處。天曰尊者。諸法有情應知亦爾無沒無生。云何問我當生何所<p>時舍利子問天女言。汝當久如證得無上正等菩提。天女答言。如舍利子還成異生具異生法。我證無上正等菩提久近亦爾。舍利子言。無處無位。我當如是還成異生具異生法。天曰尊者。我亦如是無處無位當證無上正等菩提。所以者何。無上菩提無有住處。是故亦無證菩提者。舍利子言。若爾云何佛說諸佛如殑伽沙現證無上正等菩提已證當證<p>天曰尊者。皆是文字俗數語言。說有三世諸佛證得。非謂菩提有去來今。所以者何。無上菩提超過三世。又舍利子。汝已證得阿羅漢耶。舍利子言。不得而得得無所得。天曰尊者。菩提亦爾。不證而證證無所證。時無垢稱。即語尊者舍利子言。如是天女。已曾供養親近承事九十有二百千俱胝那庾多佛。已能遊戲神通智慧所願滿足得無生忍。已於無上正等菩提永不退轉。乘本願力如其所欲。隨所宜處成熟有情<p><b>　　<A NAME="n293"></A>說無垢稱經菩提分品第八</b><p>時妙吉祥問無垢稱。云何菩薩於諸佛法到究竟趣。無垢稱言。若諸菩薩行於非趣。乃於佛法到究竟趣。妙吉祥言。云何菩薩行於非趣。無垢稱言。若諸菩薩雖復行於五無間趣。而無恚惱忿害毒心。雖復行於那落迦趣。而離一切煩惱塵垢。雖復行於諸傍生趣。而離一切黑暗無明。雖復行於阿素洛趣。而離一切傲慢憍逸。雖復行於琰魔王趣。而集廣大福慧資糧。雖復行於無色定趣。而能於彼不樂趣向。雖復示行貪欲行趣。而於一切所受欲中離諸染著。雖復示行瞋恚行趣。而於一切有情境界。離諸瞋恚無損害心。雖復示行愚癡行趣。而於諸法遠離一切黑暗無明。以智慧明。而自調伏。雖復示行慳貪行趣。而能棄捨諸內外事不顧身命。雖復示行犯戒行趣。而能安立一切尸羅。杜多功德少欲知足。於小罪中見大怖畏。雖復示行瞋忿行趣。而能究竟安住慈悲。心無恚惱。雖復示行懈怠行趣。而能勤習一切善根精進無替。雖復示行根亂行趣。而常恬默安止靜慮。雖復示行惡慧行趣。而善通達一切世間出世間信至究竟慧波羅蜜多。雖復示行諂詐行趣。而能成辦方便善巧。雖復示行密語方便憍慢行趣。而為成立濟度橋梁。雖復示行一切世間煩惱行趣而性清淨究竟無染。雖復示行眾魔行趣。而於一切佛法覺慧而自證知不隨他緣。雖復示行聲聞行趣。而為有情說未聞法。雖復示行獨覺行趣。而為成辦大慈大悲成熟有情。雖復現處諸貧窮趣。而得寶手珍財無盡。雖復現處諸缺根趣。而具相好妙色嚴身。雖復現處卑賤生趣。而生佛家種姓尊貴。積集殊勝福慧資糧。雖復現處羸劣醜陋眾所憎趣。而得勝妙那羅延身。一切有情常所樂見。雖復現處諸老病趣。而能畢竟除老病根超諸死畏。雖復現處求財位趣。而多修習觀無常想息諸悕求。雖復現處宮室妓女諸戲樂趣。而常超出諸欲淤泥。修習畢竟遠離之行。雖復現處諸頑嚚趣。而具種種才辯莊嚴。得陀羅尼念慧無失。雖復現處諸邪道趣。而以正道度諸世間。雖復現處一切生趣。而實永斷一切趣生。雖復現處般涅槃趣。而常不捨生死相續。雖復示現得妙菩提轉大法輪入涅槃趣而復勤修諸菩薩行相續無斷。唯妙吉祥。菩薩如是行於非趣。乃得名為於諸佛法到究竟趣<p>時無垢稱問妙吉祥。何等名為如來種性。願為略說。妙吉祥言。所謂一切偽身種性。是如來種性。一切無明有愛種性。是如來種性。貪欲瞋恚愚癡種性。是如來種性。四種虛妄顛倒種性。是如來種性。如是所有五蓋種性。六處種性。七識住種性。八邪種性。九惱事種性。十種不善業道種性。是如來種性。以要言之六十二見一切煩惱惡不善法所有種性。是如來種性。無垢稱言。依何密意作如是說。妙吉祥言。非見無為已入正性離生位者能發無上正等覺心。要住有為煩惱諸行。未見諦者。能發無上正等覺心。譬如高原陸地。不生殟缽羅花缽特摩花拘母陀花奔荼利花。要於卑濕穢淤泥中。乃得生此四種花。如是聲聞獨覺種性。已見無為。已入正性離生位者。終不能發一切智心。要於煩惱諸行卑濕穢淤泥中。方能發起一切智心。於中生長諸佛法故。又善男子。譬如植種置於空中終不生長。要植卑濕糞壤之地乃得生長。如是聲聞獨覺種性。已見無為已入正性離生位者。不能生長一切佛法。雖起身見如妙高山。而能發起大菩提願。於中生長諸佛法故。又善男子。譬如有人不入大海終不能得吠琉璃等無價珍寶。不入生死煩惱大海。終不能發無價珍寶一切智心。是故當知。一切生死煩惱種性。是如來種性<p>爾時尊者大迦葉波。歎妙吉祥。善哉善哉極為善說實語如語誠無異言。一切生死煩惱種性。是如來種性。所以者何。我等今者心相續中。生死種子悉已燋敗。終不能發正等覺心。寧可成就五無間業。不作我等諸阿羅漢究竟解脫。所以者何。成就五種無間業者。猶能有力盡無間業。發於無上正等覺心。漸能成辦一切佛法。我等漏盡諸阿羅漢永無此能。如缺根士於妙五欲無所能為。如是漏盡諸阿羅漢諸結永斷。即於佛法無所能為。不復志求諸佛妙法。是故異生能報佛恩。聲聞獨覺終不能報。所以者何。異生聞佛法僧功德為三寶種終無斷絕。能發無上正等覺心。漸能成辦一切佛法。聲聞獨覺假使終身。聞說如來力無畏等乃至所有不共佛法一切功德。終不能發正等覺心。<p>爾時眾中有一菩薩。名曰普現一切色身。問無垢稱言。居士。父母妻子奴婢僕使。親友眷屬一切侍衛。象馬車乘御人等類悉為是誰皆何所在。時無垢稱以妙伽他。而答之曰<p class='lg'>　慧度菩薩母　　善方便為父<br>　世間真導師　　無不由此生<br>　妙法樂為妻　　大慈悲為女<br>　真實諦法男　　思空勝義舍<br>　煩惱為賤隸　　僕使隨意轉<br>　覺分成親友　　由此證菩提<br>　六度為眷屬　　四攝為妓女<br>　結集正法言　　以為妙音樂<br>　總持作園苑　　大法成林樹<br>　覺品華莊嚴　　解脫智慧果<br>　八解之妙池　　定水湛然滿<br>　七淨華彌布　　洗除諸垢穢<br>　神通為象馬　　大乘以為車<br>　調御菩提心　　遊八道支路<br>　妙相具莊嚴　　眾好而綺間<br>　慚愧為衣服　　勝意樂為鬘<br>　具正法珍財　　曉示為方便<br>　無倒行勝利　　迴向大菩提<br>　四靜慮為床　　淨命為茵蓐<br>　念智常覺悟　　無不在定心<br>　既餐不死法　　還飲解脫味<br>　沐浴妙淨心　　塗香上品戒<br>　殄滅煩惱賊　　勇健無能勝<br>　摧伏四魔怨　　建妙菩提幢<br>　雖實無起滅　　而故思受生<br>　悉現諸佛土　　如日光普照<br>　盡持上妙供　　奉獻諸如來<br>　於佛及自身　　一切無分別<br>　雖知諸佛國　　及與有情空<br>　而常修淨土　　利物無休倦<br>　一切有情類　　色聲及威儀<br>　無畏力菩薩　　剎那能盡現<br>　雖覺諸魔業　　而示隨所轉<br>　至究竟方便　　有表事皆成<br>　或示現自身　　有諸老病死<br>　成熟諸有情　　如遊戲幻法<br>　或現劫火起　　天地皆熾然<br>　有情執常相　　照令知速滅<br>　千俱胝有情　　率土咸來請<br>　同時受彼供　　皆令趣菩提<br>　於諸禁咒術　　書論眾伎藝<br>　皆知至究竟　　利樂諸有情<br>　世間諸道法　　遍於中出家<br>　隨方便利生　　而不墮諸見<br>　或作日月天　　梵王世界主<br>　地水及火風　　饒益有情類<br>　能於疾疫劫　　現作諸良藥<br>　蠲除諸疾苦　　令趣大菩提<br>　能於飢饉劫　　現作諸飯食<br>　先除彼飢渴　　說法令安泰<br>　能於刀兵劫　　修慈悲靜慮<br>　令無量有情　　欣然無恚害<br>　能於大戰陣　　示現力朋黨<br>　往復令和好　　勸發菩提心<br>　諸佛土無量　　地獄亦無邊<br>　悉往其方所　　拔苦令安樂<br>　諸有傍生趣　　殘害相食噉<br>　皆現生於彼　　利樂名本生<br>　示受於諸欲　　而常修靜慮<br>　惑亂諸惡魔　　令不得其便<br>　如火中生華　　說為甚希有<br>　修定而行欲　　希有復過此<br>　或現作婬女　　引諸好色者<br>　先以欲相招　　後令修佛智<br>　或為城邑宰　　商主及國師<br>　臣僚輔相尊　　利樂諸含識<br>　為諸匱乏者　　現作無盡藏<br>　給施除貧苦　　令趣大菩提<br>　於諸憍慢者　　現作大力士<br>　摧伏彼貢高　　令住菩提願<br>　於諸恐怖者　　方便善安慰<br>　除彼驚悸已　　令發菩提心<br>　現作五通仙　　清淨修梵行<br>　皆令善安住　　戒忍慈善中<br>　或見諸有情　　現前須給侍<br>　乃為作僮僕　　弟子而事之<br>　隨彼彼方便　　令愛樂正法<br>　於諸方便中　　皆能善修學<br>　如是無邊行　　及無邊所行<br>　無邊智圓滿　　度脫無邊眾<br>　假令一切佛　　住百千劫中<br>　讚述其功德　　猶尚不能盡<br>　誰聞如是法　　不願大菩提<br>　除下劣有情　　都無有慧者　</p><p><b>　　<A NAME="n294"></A>說無垢稱經不二法門品第九</b><p>時無垢稱。普問眾中諸菩薩曰。云何菩薩善能悟入不二法門。仁者皆應任己辯才各隨樂說。時眾會中有諸菩薩。各隨所樂次第而說<p>時有菩薩名法自在。作如是言。生滅為二。若諸菩薩了知諸法本來無生亦無有滅。證得如是無生法忍。是為悟入不二法門。復有菩薩名曰勝密。作如是言。我及我所分別為二。因計我故便計我所。若了無我亦無我所。是為悟入不二法門<p>復有菩薩名曰無瞬。作如是言。有取無取分別為二。若諸菩薩了知無取則無所得。無所得故則無增減。無作無息於一切法無所執著。是為悟入不二法門<p>復有菩薩名曰勝峰。作如是言。雜染清淨分別為二。若諸菩薩了知雜染清淨無二則無分別。永斷分別趣寂滅跡。是為悟入不二法門<p>復有菩薩名曰妙星。作如是言。散動思惟分別為二。若諸菩薩了知一切無有散動無所思惟。則無作意住無散動。無所思惟無有作意。是為悟入不二法門<p>復有菩薩名曰妙眼。作如是言。一相無相分別為二若諸菩薩了知諸法無有一相無有異相亦無無相。則知如是一相異相無相平等。是為悟入不二法門<p>復有菩薩名曰妙臂。作如是言。菩薩聲聞二心為二。若諸菩薩了知二心性空如幻。無菩薩心無聲聞心。如是二心其相平等皆同幻化。是為悟入不二法門<p>復有菩薩名曰育養。作如是言。善及不善分別為二。若諸菩薩了知善性及不善性無所發起。相與無相二句平等無取無捨。是為悟入不二法門<p>復有菩薩名曰師子。作如是言。有罪無罪分別為二。若諸菩薩了知有罪及與無罪二皆平等。以金剛慧通達諸法無縛無解。是為悟入不二法門<p>復有菩薩名師子慧。作如是言。有漏無漏分別為二。若諸菩薩知一切法性皆平等。於漏無漏不起二想。不著有想不著無想。是為悟入不二法門<p>復有菩薩名淨勝解。作如是言。有為無為分別為二。若諸菩薩了知二法性皆平等。遠離諸行覺慧如空。智善清淨無執無遣。是為悟入不二法門<p>復有菩薩名那羅延。作如是言。世出世間分別為二。若諸菩薩了知世間本性空寂。無入無出無流無散亦不執著。是為悟入不二法門<p>復有菩薩名調順慧。作如是言。生死涅槃分別為二。若諸菩薩了知生死其性本空。無有流轉亦無寂滅。是為悟入不二法門<p>復有菩薩名曰現見。作如是言。有盡無盡分別為二。若諸菩薩。了知都無有盡無盡。要究竟盡乃名為盡。若究竟盡不復當盡則名無盡。又有盡者。謂一剎那一剎那中。定無有盡則是無盡。有盡無故無盡亦無。了知有盡無盡性空。是為悟入不二法門<p>復有菩薩名曰普密。作如是言。有我無我分別為二。若諸菩薩了知有我尚不可得何況無我。見我無我其性無二。是為悟入不二法門<p>復有菩薩名曰電天。作如是言。明與無明分別為二。若諸菩薩了知無明本性是明。明與無明俱不可得。不可算計超算計路。於中現觀平等無二。是為悟入不二法門<p>復有菩薩名曰喜見。作如是言。色受想行及識與空分別為二。若知取蘊性本是空。即是色空非色滅空。乃至識蘊亦復如是。是為悟入不二法門<p>復有菩薩名曰光幢。作如是言。四界與空分別為二。若諸菩薩了知四界即虛空性。前中後際四界與空。性皆無倒悟入諸界。是為悟入不二法門<p>復有菩薩名曰妙慧。作如是言。眼色耳聲鼻香舌味身觸意法分別為二。若諸菩薩了知一切其性皆空。見眼自性於色無貪無瞋無癡。如是乃至見意自性。於法無貪無瞋無癡。此則為空。如是見已寂靜安住。是為悟入不二法門<p>復有菩薩名無盡慧。作如是言。布施迴向一切智性各別為二。如是分別戒忍精進靜慮般若。及與迴向一切智性各別為二。若了布施即所迴向一切智性。此所迴向一切智性即是布施。如是乃至般若自性。即所迴向一切智性。此所迴向一切智性即是般若。了此一理。是為悟入不二法門<p>復有菩薩名甚深覺。作如是言。空無相無願分別為二。若諸菩薩了知空中都無有相。此無相中亦無有願。此無願中無心無意無識可轉。如是即於一解脫門。具攝一切三解脫門。若此通達。是為悟入不二法門<p>復有菩薩名寂靜根。作如是言。佛法僧寶分別為二。若諸菩薩了知佛性即是法性法即僧性。如是三寶皆無為相。與虛空等諸法亦爾。若此通達。是為悟入不二法門<p>復有菩薩名無礙眼。作如是言。是薩迦耶及薩迦耶滅分別為二。若諸菩薩知薩迦耶即薩迦耶滅如是了知畢竟不起薩迦耶見。於薩迦耶薩迦耶滅。即無分別無異分別。證得此二究竟滅性。無所猜疑無驚無懼。是為悟入不二法門<p>復有菩薩名善調順。作如是言。是身語意三種律儀分別為二。若諸菩薩了知如是三種律儀。皆無作相其相無二。所以者何。此三業道皆無作相。身無作相即語無作相。語無作相即意無作相。意無作相即一切法俱無作相。若能隨入無造作相。是為悟入不二法門<p>復有菩薩名曰福田。作如是言。罪行福行及不動行分別為二。若諸菩薩了知罪行福及不動皆無作相其相無二。所以者何。罪福不動。如是三行性相皆空。空中無有罪福不動三行差別。如是通達。是為悟入不二法門。<p>復有菩薩名曰華嚴。作如是言。一切二法皆從我起。若諸菩薩知我實性即不起二。不起二故即無了別。無了別故無所了別。是為悟入不二法門<p>復有菩薩名曰勝藏。作如是言。一切二法有所得起。若諸菩薩了知諸法都無所得則無取捨。既無取捨。是為悟入不二法門<p>復有菩薩名曰月上。作如是言。明之與暗分別為二。若諸菩薩了知實相無暗無明其性無二。所以者何。譬如苾芻入滅盡定無暗無明。一切諸法其相亦爾。如是妙契諸法平等。是為悟入不二法門<p>復有菩薩名寶印手。作如是言。欣厭涅槃生死為二。若諸菩薩了知涅槃及與生死。不生欣厭則無有二。所以者何。若為生死之所繫縛。則求解脫。若知畢竟無生死縛。何為更求涅槃解脫。如是通達無縛無解。不欣涅槃不厭生死。是為悟入不二法門<p>復有菩薩名珠髻王。作如是言。正道邪道分別為二。若諸菩薩善能安住正道邪道究竟不行。以不行故則無正道邪道二相。除二相。故則無二覺。若無二覺。是為悟入不二法門<p>復有菩薩名曰諦實。作如是言。虛之與實分別為二。若諸菩薩觀諦實性尚不見實。何況見虛。所以者何。此性非是肉眼所見。慧眼乃見。如是見時於一切法無見無不見。是為悟入不二法門<p>如是會中有諸菩薩。隨所了知各別說已。同時發問妙吉祥言。云何菩薩名為悟入不二法門<p>時妙吉祥告諸菩薩。汝等所言雖皆是善。如我意者。汝等此說猶名為二。若諸菩薩於一切法。無言無說無表無示。離諸戲論絕於分別。是為悟入不二法門<p>時妙吉祥。復問菩薩無垢稱言。我等隨意各別說已。仁者當說。云何菩薩名為悟入不二法門<p>時無垢稱默然無說。妙吉祥言。善哉善哉。如是菩薩。是真悟入不二法門。於中都無一切文字言說分別。此諸菩薩說是法時。於眾會中五千菩薩皆得悟入不二法門。俱時證會無生法忍<p class='juan'>
說無垢稱經卷第四</p>
</body></html>
