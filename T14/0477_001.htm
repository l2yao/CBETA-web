<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><b>　　<A NAME="n302"></A>No. 477 [Nos. 478, 479]</b><p class='juan'>
佛說大方等頂王經(一名維摩詰子問)</p>
<p><span class='byline'>　　　　西晉月氏三藏竺法護譯</span><br><p>聞如是一時佛遊於維耶離奈氏樹園。與大比丘眾俱。比丘八百菩薩一萬。一切大聖神通以達。悉得總持辯才無礙。攝三世慧至三達智。空無相願不中取證。行於大慈奉無蓋哀。不計吾我以度彼岸。通于三世無去來今。曉一切法如幻化夢影嚮野馬芭蕉水泡聚沫。解于三處本無所有。從緣對生有利無利。若譽若謗得名失譽。若苦若樂以過世間之所有法。因權方便周旋三塗。以超欲界色界無色界。解暢道義救度一切。諸天來侍諮受深法。開發愚心悉入道明<p>爾時世尊明旦著衣持缽。入維耶離城分衛。至維摩詰舍。時維摩詰有子名曰善思。明旦沐浴以香塗身。體著新衣手執蓮華。與妻室俱上樓閣觀作妓相娛。宿命德本之所感應。遙見佛來與聖眾俱入城分衛。現大瑞變以偈語妻。所說雅頌歌佛功德<p class='lg'>　聞斯和雅音　　同時今俱作<br>　眾妓在其處　　速徹樓閣上<br>　大雄來不疑　　護世演光輝<br>　必以足右指　　蹈於城門閫<br>　百鳥諸禽獸　　發哀悲和聲<br>　從古未曾聞　　如是諸妙嚮<br>　大雄來不疑　　欲導利眾生<br>　今舉右足指　　以安著門閫<br>　我今日睹佛　　猶寶瓔珞身<br>　眾妓不鼓鳴　　微妙可悅心<br>　三千聖無疑　　威德淨莊嚴<br>　必以右足指　　蹈于城門閫<br>　譬如有大缽　　著池河水至<br>　則聞調和音　　周遍其土地<br>　人中天無疑　　大聖演尊光<br>　佛開導世間　　定來入城門<br>　神通化眾生　　猶樹華茂盛<br>　若干色芬葩　　流布極美香<br>　大龍無所疑　　誓願建立本<br>　今以右足指　　安於城門閫<br>　普照于虛空　　周遍於天地<br>　日明為以蔽　　永不復現光<br>　一切尊無疑　　現威大晃耀<br>　今以右足指　　安於城門閫<br>　猶如諸天人　　住於虛空中<br>　眾庶佛後從　　如天侍梵王<br>　愍傷世無疑　　尊人聖導師<br>　今以右足指　　安於城門閫<br>　今日觀城人　　各慈向不恨<br>　展轉相示談　　如父母子孫<br>　德光無沈吟　　福威自莊嚴<br>　今以右足指　　安於城門閫<br>　察男女大小　　各執若干花<br>　叉手而自歸　　歡悅遙散花<br>　大導無猶豫　　德花嚴飾身<br>　今以右足指　　安於城門閫<br>　諸天人間華　　遍布于虛空<br>　散華而燒香　　其香可意悅<br>　大勇無疑結　　欲入維耶離<br>　因化悅大眾　　最勝故到此　</p><p>爾時善思妻室。聞說是言心中抱恐。衣毛為豎身內和涼。住於蘭邊心自念言。是何等神。為天龍鬼魅反足手。真陀羅摩休勒人非人耶。口宣人語在其處所。不動不搖不敢移轉。時佛往詣善思童子所居里中。在於舍邊立在門前。善思童子見佛世尊。即欲下樓閣往自奉迎。心中喜悅不能自勝。已投樓下承佛聖旨。住於虛空以偈歎佛<p class='lg'>　聖慧尊且住　　人中雄愍待<br>　用哀眾生故　　唯受斯水漿　</p><p>於是世尊。為善思說偈言<p class='lg'>　以住真本際　　世俗所不達<br>　彼際無所有　　是為本際相　</p><p>善思童子。以偈問佛<p class='lg'>　云何住本際　　真本際化導<br>　無明之猗際　　何謂立虛無　</p><p>時佛復以偈。告善思曰<p class='lg'>　其際真本際　　是際則如來<br>　如審住本際　　了了住如是<br>　如際真本際　　斯則如來際<br>　猶了真本際　　童子住亦然　</p><p>善思童子。復以偈白佛言<p class='lg'>　無際際何際　　何所是際相<br>　以何權方便　　名曰為本際　</p><p>於是世尊。睹見善思心欲暢了解道無處。告於善思童子。以偈報曰<p class='lg'>　無際不可待　　乃曰真本際<br>　其際相虛空　　虛空亦無相　</p><p>善思為佛。說偈問言<p class='lg'>　甚哉真正處　　其處玄無上<br>　使一切眾生　　住如今導師　</p><p>時善思童子前白佛言。世尊。垂愍受斯蓮華。佛便受之。善思童子口身發言。以是功德致無上正真之道。成最正覺。為諸眾生班宣經典。令不得至凡夫之法不至道法。爾時賢者舍利弗。亦在會中謂善思童子。於善思心所趣云何。所成正覺法何所像。欲為眾生而班宣之。善思以誦答說偈言<p class='lg'>　佛志無所得　　諸聲聞亦然<br>　當成斯正覺　　為眾生班宣<br>　彼無所向說　　亦復無所致<br>　大智當解斯　　本淨明如是<br>　過去諸正覺　　護世無上尊<br>　亦不得諸法　　導世因滅度<br>　計求無法界　　亦無眾生界<br>　是則為本際　　世俗所不暢<br>　假號曰世界　　人猗相名號<br>　亦無諸所想　　更無有異業　</p><p>爾時邠耨文陀尼子。為善思童子說是偈言<p class='lg'>　童子卿云何　　而欲學斯法<br>　是處深難逮　　明者所迷惑<br>　仁生來久如　　智慧獨勇猛<br>　與聲聞談語　　卒對慧無畏<br>　處處能分別　　所住像紫金<br>　立王路巍巍　　猶虛空月盛　</p><p>時善思童子。以偈答言<p class='lg'>　唯仁問所生　　所生無所生<br>　諸法無所起　　誰當復生者<br>　其法無所生　　自然無所有<br>　是曰本清淨　　無法無所得<br>　諸法本清淨　　未曾能得是<br>　以斯無明慢　　佛故說是法<br>　在於仙人野　　第一轉此輪<br>　多存聲聞業　　係志在虛空<br>　宣暢法音嚮　　為眾多辯才<br>　以權來聖慧　　宣說如審諦<br>　有生乃終沒　　斯愚之行無<br>　處在顛倒業　　如邠耨所說<br>　以生有老死　　是為方俗言<br>　其法無言辭　　託假造言教　</p><p>爾時賢者邠耨文陀尼子前白佛言。至未曾有。世尊。今是善思童子。深入智慧巍巍乃爾。所宣獨步眾所不逮。佛言。如是如是。如邠耨言而無有異也。時佛告菩薩善思童子。卿何以故。欲逮無上正真之道為最正覺乎。善思答曰。聖尊所明故復相問。用最大聖故被弘誓。大聖至仁因宣是語。我身寂然不有所為。以被弘誓悉無罣礙。無所開化爾乃名曰斯深上句。眾生無人亦然。其不或斯是等能度。至賢詳序深妙上句。曉了斯本真際本末。其以無數無有若干。解達深妙無上章句。以用法故化此眾生。其行各異誨無眾生。設無眾生彼一切空。無智智慧眾生本淨。以達本淨無有各異。以解斯義是世明智。唯然聖尊。我蒙解斯。自成正覺為眾說法<p>賢者阿難前白佛言。至未曾有是善思童子。辯才乃深入如是乎。乃能宣斯應順妙章無所著句。天上世間凡庶眾人阿須輪聞必當恐怖不肯受學。誰當信樂此深妙法。往昔宿世曾聞學是深遠之行。爾乃信受。於時阿難以偈歎曰<p class='lg'>　猶如須彌頂　　遠現微妙好<br>　今此善思德　　在眾妙如是<br>　若如眾山王　　堅住於大海<br>　今處斯眾中　　快宣此妙句<br>　善思所咨嗟　　說名不有無<br>　亦光於本際　　世俗所不觀<br>　其辭無所畏　　莫不敬歎者<br>　唯善思說之　　云何知本末　</p><p>善思以偈報曰<p class='lg'>　吾以棄身命　　被無罣礙鎧<br>　志不貪正覺　　爾乃曰博聞<br>　猗欲故墮落　　合集極殃禍<br>　誰不墮災者　　唯見世導師<br>　是諸佛境界　　護世所持濟<br>　其身無所厄　　住於佛尊道<br>　虛空及人身　　二俱不可得<br>　如法不可得　　法懷無所畏<br>　曉虛空佛身　　真實無處所<br>　若成是忍辱　　永悉無所畏<br>　其虛空至地　　自然無所有<br>　是自然善思　　達悉無處所<br>　其虛空至地　　善思不可得<br>　無生無自然　　虛寂無所有<br>　虛空無有高　　亦復無有下<br>　以解了是法　　彼悉無所畏　</p><p>爾時佛告善思童子。仁者。體性無所畏乎。白佛不也。世尊佛復重問。卿審不畏乎。白曰不也。佛言。善哉善哉。仁乃無畏不懷恐懼。時佛頌曰<p class='lg'>　從有而生畏　　假現無所有<br>　若能解是忍　　爾乃近佛道<br>　因人想有畏　　眾生本永無<br>　若能解如是　　於斯無所住<br>　其不得正覺　　無覺亦如斯<br>　若餘無所獲　　此儻無所畏<br>　若能曉了斯　　不住有無際<br>　善思解如是　　是為由佛道　</p><p>佛告善思。若有菩薩疾欲永安逮無上正真之道。為最正覺者。便當消除有常想安想苦想眾生之想人壽命想。分別解了無所著行悉無所猗。作是慕業逮成無上正真之道也。佛往宿世行菩薩業時。作是行道以便懷來慧。無能得法乃曰佛道。時佛頌曰<p class='lg'>　解常想猶幻　　計常致生死<br>　常無常虛無　　求業無所有<br>　眾生有安想　　了不安自然<br>　是想為顛倒　　用想有人故<br>　若解了法者　　無有各各異<br>　則不懷望想　　無命無有人<br>　道明不得由　　無道亦復然<br>　是乃曰本淨　　法無所有故<br>　若有明達者　　曉有悉本淨<br>　善思當解斯　　是為道正道<br>　不行于道乘　　佛乘所救濟<br>　若有人諍斯　　便不暢道法<br>　不行於慧業　　不為道所護<br>　用不順此行　　佛法深難解<br>　諸法無所法　　本悉無形貌<br>　所有亦虛無　　三界永不安<br>　計諸樂眾苦　　猶如行虛空<br>　若能思是行　　斯乃心解脫<br>　有身云吾我　　彼法亦虛無<br>　其不有吾我　　所知無所有<br>　斯等不想命　　不得究本末<br>　虛無想真實　　少明為迷惑<br>　吾我及壽命　　本淨無所有<br>　愚冥之所行　　計本淨而有<br>　佛道無思議　　不念是所有<br>　若聞深妙法　　不能受奉持<br>　未曾有班宣　　如是經法者<br>　法不可逮得　　所說亦無獲<br>　坐於佛樹下　　因是成道慧<br>　若不致道慧　　則亦無所知<br>　佛道及慧場　　亦無有言說<br>　凡夫懷望想　　慕佛所演法<br>　斯則真實教　　佛所宣深妙<br>　其意覺甚深　　是為魔所行<br>　若有得聞是　　佛所說經典<br>　不解經義味　　諸法所救護<br>　菩薩甚勤苦　　不求道安隱<br>　於斯無道覺　　是二事無像<br>　意當倚慕斯　　有是佛所說<br>　是何此云何　　著於顛倒業<br>　若有過苦惱　　甚著於深妙<br>　各稱舉大音　　快佛無思議　</p><p>佛復告善思。學是法者當習深典。勿得志存雜句多辭無益之義。不成正真無極大慧深遠之法。乃曰優奧。是乃應法斯曰無得。眾生墮邪不能行斯。不用三昧可解利義。慧無境界無慧亦然。當了斯際非智所行。佛往宿世聞是深法。以解寂淨心無所著。若聞斯典得悅豫喜。曾於無數佛所造行立功勳德。受著心懷諷誦奉行。以化他人宣布十方<p>佛復告善思童子。菩薩當修如是弘誓。世人所在常抱恐畏。勤學至真不當懷懼也。畏難退卻當作是解。宣布奉行乃入道慧。善思前白佛言。唯然信樂也。世俗所不信獨篤無窮。志曠如空永無所慕。佛復語善思。若菩薩大士志深妙法。斯諸正士以是方便順如佛教。則於道法無所諍訟。以不諍訟一切諸法則無恐怖。皆不可斷。一切諸法了之本無。志無所慕便入道慧。若有聞說一切法有不以為怖。若說言無不以為懅。於有無法不以增損。聞諸法應諸法不應。諸法精進諸法懈怠。解是一切十方諸法。慧所歸趣若無所趣。若復不解諸法有念諸法無念不以恐怖。諸法有為諸法無為。諸法有界諸法無界。諸法忻喜諸法無喜不以恐怖。一切諸法亦不有為亦不無為。一切諸法本有所有本無所有。諸法寂然諸法憒亂不以恐怖。諸法顛倒無有顛倒。諸法虛無真實無為不以恐怖。諸法一切有戒無戒。有明無明有名無名。有興無興有畏無畏。有生無生有死無死不以恐怖。諸法有道諸法無道。諸法有度若不滅度。諸法是非不以恐怖。所以者何。諸法皆空虛無不真。猶如幻化泡沫芭蕉影嚮野馬。夢中所見本無從來去無所至。猶如虛空忽現雲霧塵煙灰等。託現虛空不能為垢。忽然便滅虛空自然亦無所淨。有道無道世俗慧明。普解自然乃無所著了無所了。乃應道慧無上正真。無所恐畏心不懷懅。佛於是頌曰<p class='lg'>　諸法無所有　　自然虛不真<br>　其自然虛無　　是相便滅度<br>　諸法無所諍　　斯亦無所有<br>　以了諸法無　　達不有自然<br>　所諍訟諸法　　是亦無所有<br>　以曉法虛無　　則解不諍訟<br>　諸法無所有　　本淨永無形<br>　本淨不可得　　亦無所忘失<br>　斷一切諸法　　故曰為明智<br>　斯謂永毀壞　　亦現無所壞<br>　諸法無所滅　　計亦無起立<br>　亦多無所壞　　法亦不可得<br>　諸法本虛無　　亦不可得見<br>　設使無所得　　方便現所有<br>　諸法無所有　　因緣從對生<br>　所有無所有　　班宣於經典<br>　諸法能相應　　示現無所諍<br>　不諍為自然　　究竟無有形<br>　諸法無所應　　無作不滅度<br>　如是不可得　　常離于諸數<br>　諸法不可得　　亦無有過去<br>　甚哉永無實　　乃曰本真際<br>　諸法皆悅豫　　亦不可悅喜<br>　若法不可得　　彼亦無言說<br>　諸法無放逸　　二俱無所有<br>　自然無可取　　是為深妙相<br>　諸法不可知　　無我而自然<br>　以解無志求　　至於自然號<br>　無為無所樂　　彼亦無所有<br>　用有無明業　　因號曰無為<br>　若念於諸法　　究竟不可見<br>　此則真實言　　故名曰意念<br>　不念於諸法　　無住無所歸<br>　了斯無眾生　　是號法中法<br>　一切法猶幻　　其幻無所有<br>　以法無明故　　因宣說生死<br>　諸法無形貌　　是其自然義<br>　若無有諸法　　解脫無解脫<br>　假號曰境界　　自然無境界<br>　愚冥所倚著　　故名曰部界　</p><p>佛復告善思。色痛想行識空本無所有。眼耳鼻口身心空本無所有地水火風空本亦無形。因緣合成猶如五事成其屋宅。何謂為五。一曰材木。二曰瓦草。三曰土塹。四曰人功。五曰泥水。以是五事乃成為屋。本各別時都無屋名。因緣合成身亦如是。五陰緣對便有四大。因名曰身地水火風各緣來合。猶屋四柱四壁皆因緣會。合成散壞皆無處所。猶如夢中見屋宅城郭樹木華實。流水田地犁牛諸種下其五穀各隨時生。人主用意獲之自給。心神無明不達一切三界皆空。因倚望求便生意識。十二牽連往來周旋。輪轉無際勞於神識。沈迷五趣無懈息時。不解本空如夢所見。覺不知處何所歸趣。至成正覺乃了五趣。本無處所獨步無畏。佛於是頌曰<p class='lg'>　色痛想識空　　眼耳鼻口意<br>　本寂無所有　　地水風火異<br>　了界得自在　　班宣無部章<br>　所言上佛土　　其境滅度想<br>　諸法各有形　　本亦無合會<br>　不曉知空寂　　其本無有身<br>　無得不可逮　　從緣對合成<br>　無獲不可致　　又現望得生<br>　在彼不修戒　　亦復不犯禁<br>　無行無有戒　　是為諸法相<br>　諸法無所有　　因無明而生<br>　以有無明法　　便造明達智<br>　諸法假有名　　是名無所有<br>　假號無有法　　乃名曰滅度<br>　所起無所生　　因現有五陰<br>　其陰無所見　　因號有所現<br>　所有無處所　　因變示有法<br>　法離生死業　　長無生死難<br>　如幻師化形　　愚冥謂有人<br>　所有無所有　　明者不為迷<br>　法生無所生　　慧者無是計<br>　諸法皆悉空　　愚者不解此<br>　法適有所生　　便當有終沒<br>　其生及病死　　捨是無所畏<br>　諸法一切空　　法亦無所歸<br>　善思當了斯　　是佛所演法<br>　正覺無所作　　則為不可逮<br>　若不得道處　　乃見三界事<br>　若望想佛道　　則不求正覺<br>　若行志存道　　永不造無想<br>　諸生死自然　　不觀自然法<br>　自然無所有　　是為無為想<br>　究竟無所生　　所說不可得<br>　以行無明業　　因示無為法<br>　以懷來眾義　　諸法則自然<br>　彼悉無所生　　便無諍訟事<br>　彼無不奉行　　所宣深妙法<br>　用一切起生　　菩薩行愍哀　</p><p>爾時善思以偈答世尊曰<p class='lg'>　佛興出現世　　皆用愍我等<br>　身以為疑網　　宣布是法義<br>　佛出無思議　　為具足興變<br>　以壞魔羅網　　說除六十二<br>　以絕生死元　　因坐佛樹下<br>　永無有沈吟　　宣消眾想著<br>　解暢虛偽業　　能仁滅諸見<br>　勇猛為世俗　　斷我眾狐疑　</p><p>爾時世尊告善思童子。菩薩所行未曾虛妄。多所救護以恩加濟無有諍訟。除去眾瑕一切無穢。愍傷眾生行深遠義不懷望想。世無堅固消去貪欲。以無貪欲蠲棄眾結。常行等心加於眾生志不虛妄。大慈之行法不可得。修大義吼不捨精進。心行至真不失勤業。無有嬈害奉行忍辱而不諍訟。無所睹見夙夜尊行。善思一心棄于懈怠成就道行。定意正受其心寂靜。修於善慧一切諸法永無所得。行無所畏心不怯羸。顯發道心行無罣礙。成就如來十種之力。當以何行至殊特業。尊其至慧奉無等倫。遊於十方諸佛世界。行無罣礙度脫一切。時佛頌曰<p class='lg'>　行無虛妄業　　是諸菩薩辭<br>　以奉於脫門　　不畏諸礙行<br>　無行謂正行　　是菩薩之業<br>　若能解是行　　則無所貪求<br>　以法救攝之　　諸菩薩所宣<br>　其無所得義　　是行為無上<br>　言吾行道法　　則住於顛倒<br>　以住顛倒業　　便得有所畏<br>　假使有諍訟　　不見諍所在<br>　明者作是達　　行於無上乘<br>　是乘無所畏　　大乘最無極<br>　畏與無所畏　　是亦無放逸<br>　一切無所有　　眾行中最勝<br>　設了悉虛靜　　彼行無上道<br>　斯行甚微妙　　救護一切法<br>　所濟亦深遠　　消除眾望想<br>　所行邈玄妙　　二俱無處所<br>　若能知本際　　不倚念於法<br>　法永無眾垢　　亦不離垢去<br>　是法本清淨　　反宣捨於欲<br>　而示現邪逆　　愛欲不堅固<br>　不轉文字業　　斯句為無上<br>　不著猶如幻　　此則無言教<br>　以棄反倒行　　便無諍訟意<br>　一切眾生行　　是實不可得<br>　若能曉了斯　　此行乃善教<br>　眾生以無明　　故曰名黎庶<br>　眾生法亦爾　　是道則無上<br>　其念及眾生　　是永不可得<br>　此為第一慈　　歎慈乃無極<br>　是曰世大施　　斯乃為大士<br>　常慕樂放捨　　乃曰慧道心<br>　正使不得法　　諸法虛無實<br>　示菩薩明達　　是曰好布施<br>　解法不可得　　便無所恐畏<br>　無尊是之法　　乃曰為布施<br>　法貌不可獲　　佛法不可思<br>　是戒無所犯　　諸法無所著<br>　佛土不可議　　此不見諸界<br>　於戒不望想　　諸菩薩所歎<br>　能忍諸眾生　　一切不可得<br>　佛所教訓誨　　是法第一忍　</p><p>佛復告善思。色空不可得。痛想行識空亦不可得。所謂空者色則為空無復異空。痛想行識空無復異空。四大五陰十八諸種三界本空。十二因緣無則為空無復異空。現世度世有為無為。四大皆空無復異空。色如聚沫痛痒如泡。思想如芭蕉。生死如夢。識如幻。三界猶化。五趣如影所以如影從緣對生。三界本末欲界色界及無色界心意所為。猶如畫師治素壁板。因緣合成猶如飛鳥飛行空中。菩薩如是行無望想旋到十方。猶日宮殿行於虛空不污眾冥。菩薩如是獨步三界心無所著。去婬怒癡三毒窈冥。猶如蓮華生於泥中不與其合。菩薩如是在於生死成最正覺。心淨如空永無所著度脫一切。佛時頌曰<p class='lg'>　其心不可得　　則無有諍訟<br>　若不得眾生　　是為第一忍<br>　菩薩離懈怠　　其志無所行<br>　永無所勤修　　乃曰最精進<br>　其身及心意　　所遣直無邪<br>　菩薩無所說　　是第一精進<br>　若有懈怠者　　菩薩化立之<br>　無心無所行　　住第一精進<br>　其心不可得　　內外無所著<br>　若心不可逮　　是則為定意<br>　心常自勤修　　自然無所有<br>　無思無正受　　乃曰逮三昧<br>　所以言定意　　以能作是行<br>　安住名自然　　是第一定意<br>　不知慧所在　　何所自然法<br>　自然及與慧　　二俱無所有<br>　是法不可得　　斯識行正法<br>　不以識知法　　自然無所有<br>　若有了此行　　菩薩意堅強<br>　行第一之義　　世所無所趣<br>　眾會無等倫　　為眾而宣法<br>　斯等雖遊居　　無眾生望想　</p><p>佛復告善思。一切諸法猶如幻化。幻化本空悉無所有。迷惑愚俗自計己身及與他人。悉有所有故沈五趣。敢能曉了是悉無所畏。諸法本末無有內外。以了如是心不怯弱。不難三界三界悉空。若有菩薩曉是本無。獨步三世而無所難。達於生死猶如虛空無形本亦無名。一切諸法亦復如是無形無名。用無明故馳逸三界轉輪無際。猶如五事住於虛空不能為垢。自然之故心本清淨。權未即解便有三毒五陰六衰客塵所蔽。雖有是非不污本淨心[<a href='javascript:showpic("../fontimg/000262.gif")'>一/旦</a>]開達。暢三世空便入大道。佛時頌曰<p class='lg'>　眾生猶如幻　　其幻無所有<br>　所宣如是者　　永無所復畏<br>　己身與他人　　二俱虛無寂<br>　以能曉了是　　則永無所畏<br>　其內及外法　　不計有所在<br>　無以怯弱心　　不難於世俗<br>　諸法無所礙　　猶如旋虛空<br>　所至如虛空　　是法為自然<br>　若能曉了斯　　菩薩無所畏<br>　分別一切法　　解了眾生行<br>　彼不得眾生　　其法皆如是<br>　以剖判諸界　　其界無所有<br>　是曰入道行　　斯曰無上道<br>　以致此至業　　知眾生心行<br>　諸界及眾生　　二俱無所有<br>　以念彼如是　　皆了一切法<br>　其內及外事　　無合會望想<br>　以為不除法　　乃曰真本際<br>　斯法無思議　　乃曰為佛法<br>　此悉無所有　　悉亦無所成<br>　所行能如是　　計數無有人<br>　以無為之慧　　乃曰為佛慧<br>　是乘為大眾　　普安於一切<br>　永不畏此世　　世亦無所有<br>　其在於世界　　普世一切界<br>　菩薩無所行　　求於無上慧<br>　是法為深遠　　佛法不可思<br>　若法無可獲　　是則近佛道<br>　其佛及經法　　此一切悉無<br>　若行如是者　　則得近佛道<br>　以行如是者　　俗人無與侶<br>　其心無所著　　彼乃近佛道　</p><p>佛復告善思。若有菩薩大士聞是深經。若讀持諷誦心不恐怖。善被弘誓心如金剛。疾近佛樹坐於道場。近佛境界得親至真無礙脫門。觀于無為無合會處。到於十方諸佛世界。建習大慈無蓋道哀。成十八不共諸佛之法。三世最尊慧喻日月。德無等侶慧過虛空。道明巍巍不可為喻。逮無邊聖無見頂相。若有聞是無限雅典。以斯深卷為人班宣而信樂者。往過去世曾見諸佛亦不可計。又不輕慢戲笑之者。佛以豫見觀其人本早信此經如來久睹。若不信樂習斯經典。聞之調戲則外異學諸魔官屬放逸之人也。信是法者是佛弟子佛則是師為親成就下其鬚髮而作沙門。其不信者則外邪業。九十六種反逆道法。佛時頌曰<p class='lg'>　見佛坐樹下　　行於真道場<br>　其不信佛道　　是慧不可得<br>　其無罣礙法　　究竟不可得<br>　了法無處所　　是曰為解脫<br>　意入於聖慧　　一切法之王<br>　諸法及道慧　　非佛之所宣<br>　有為及無為　　愚所發望想<br>　諸菩薩無想　　諸佛大聖明<br>　普觀於斯世　　世悉不可得<br>　所用曉了世　　是亦無處所<br>　佛聖及眾生　　於是無望想<br>　其無思想者　　善哉慈無上<br>　假使眾生界　　法界亦復然<br>　是乃名之曰　　菩薩無所著<br>　以睹於悲哀　　其哀無形貌<br>　其哀以無貌　　非愚所了行<br>　五事在虛空　　不有無處所<br>　一切俗如是　　是乃無上哀<br>　其無上正法　　乃曰為佛法<br>　此無所貪世　　是為自然法<br>　護世之所照　　其色無所有<br>　以是無色法　　乃曰無見頂<br>　虛空無有邊　　普平不可獲<br>　是為佛正法　　名曰無能觀<br>　其慧不可逮　　是無上大道<br>　慧以不可得　　斯無有堅固<br>　此際及彼岸　　所見若不見<br>　深解不行斯　　是非妄想求<br>　念是智慧法　　斯法則平等<br>　違此佛教法　　則非善親友<br>　無勤若勤度　　乃曰到虛妄<br>　其不行平等　　則非善親友<br>　以發興斯法　　若復滅斯法<br>　此等諸比丘　　不善思佛教<br>　以能斷眾苦　　本淨無所有<br>　如是說法者　　則班宣佛教　</p><p>佛復告善思。若說諸行皆從習致。用三界習故修道習。有計吾我故行大慈修無蓋哀。倚於三界行三脫門。慕四大故行無常苦空非身。以生老病死求四無畏。用十二因緣了十二部經。以十八種行十八不共諸佛之法。用十方眾犯十惡故。行十善求十種力。用三弊故致三達智。著六情故行六度無極六通獨步。應病與藥使濟危厄。佛猶良醫經法如藥。用疾病故而有醫藥。無病則無藥一切本空。無形無名亦無假號。心等如空無比無侶。忽然無際爾乃應道。佛時頌曰<p class='lg'>　其無所住法　　於中習所行<br>　班宣修消除　　去佛法大遠<br>　若於斯寂法　　造虛妄思想<br>　以虛妄之法　　不親近滅度<br>　其宣於諍訟　　斯為之滅度<br>　善思當了是　　斯無正見行<br>　若有修行道　　宣布反逆事<br>　朋友亂顛倒　　是為學者業<br>　佛所演講說　　菩薩大名稱<br>　當來諸就學　　故勸化行道<br>　若有奉持是　　佛所化深妙<br>　用一切眾生　　以為供養佛<br>　若有明智者　　受持是真法<br>　斯等將來世　　用正法存立<br>　其不行是法　　心立存思想<br>　自謂則應慧　　不用餘致道　</p><p>佛說是經時。善思童子。尋時逮得無所從生法忍。忻然大悅湧在虛空。去地四丈九尺。時佛忻笑。五色光明巍巍甚妙。青黃赤白紅紫之色從佛口出。照於十方無量佛土。還繞佛三匝從頂上入。六反振動是三千大千世界。上虛空中天雨細擣栴檀香。木蜜眾香。雨天好華晃耀人目。箜篌樂器不鼓自鳴。莊嚴虛空周匝十方靡不校飾。此三千大千世界。羅列諸寶交露[<a href='javascript:showpic("../fontimg/021046.gif")'>王*屈</a>]琦妙帳。高閣樹木流水浴池。五音俱發和雅悲哀。聞見此變莫不悅豫得未曾有。賢者阿難即從坐起。偏露右臂更整衣服。長跪叉手前白佛言。以何緣笑。既笑當有意。以偈歎佛<p class='lg'>　聖尊未曾妄　　大明不虛忻<br>　慈愍世雄說　　何緣而忻笑<br>　天處虛空中　　供養人中上<br>　各口而歌詠　　快哉宣經典<br>　如高燈電光　　若干色微妙<br>　斯耀亦如斯　　光光照遠近<br>　如諸佛之法　　授與正道決<br>　還繞身三匝　　忽沒於頂上<br>　聖尊笑輝燿　　若干種光色<br>　出佛口入頂　　唯說此瑞意　</p><p>爾時世尊。為賢者阿難。說頌曰<p class='lg'>　善思族姓子　　造立德無量<br>　當成如來覺　　逮致天人尊　</p><p>佛語阿難。是善思童子。當值不可計會億垓兆佛。世世隨侍未曾遠之。常用至心供養諸佛。衣被飯食床榻臥具病瘦醫藥。佛滅度後供養舍利。興眾寶塔高四萬里。以持舍利著眾寶塔奉事供養。以好名香眾華衣服眾妙若干種寶伎樂幢幡栴檀雜香。以解脫華及眾繒綵。以用供事諸如來至真等正覺。最後末世當得佛道。號無垢光如來至真等正覺明行成為善逝世間解無上士道法御天人師佛世尊。爾時大聖。即說頌曰<p class='lg'>　若以眾雜寶　　充滿十方界<br>　以用施諸佛　　護世眾如來<br>　若聞是經典　　德多過彼施<br>　住力講說法　　護世照三界　</p><p>爾時舍利弗聞佛所說。歡喜心悅得未曾有。念佛至聖德踰須彌慧超三世。道不可比如空無侶。探古知今所睹無限。智明曠然無以為喻。救厄通明猶空無際一切蒙慈。時舍利弗。念佛恩德恭恪說偈。而歎頌曰<p class='lg'>　是經甚微妙　　護世之所宣<br>　不說其名號　　云何知其稱<br>　古來未曾聞　　班宣於斯法<br>　彼不得住處　　甚哉說法快<br>　假使有漏法　　及與無漏法<br>　計亦無所得　　甚哉快說法<br>　若令有為界　　及與無為界<br>　斯二無所積　　是經歸如斯<br>　護世宣妙法　　道行正真教<br>　睹不得處所　　此經義如是<br>　所說諸佛法　　於斯無所歎<br>　吾我不可得　　甚哉快說經<br>　設使十方世　　自然無所有<br>　護世之所宣　　未及此經趣<br>　唯愍世宣之　　人中最願演<br>　班宣是經名　　今所未稱號　</p><p>佛告舍利弗。是經名頂王當共傳號。大智。當了所以名頂王。如須彌頂皆見四天下。解是經慧得四無畏無上大道。無生老病死度三界厄。若世人好喜是法。十方靡不蒙濟。故名頂王。常奉持斯。若有持此佛所宣經。當為世護諸天人民百萬億眾。興無數德無上正真。不為緣覺及與聲聞。若宣是法必得成就無極世護。以得聞法深難究暢處處演義。解了是法深奧無上當得成佛。以能奉持於一切法無復狐疑。若受斯經所宣至化所喻頂王。不但當得第一法忍。第二第三具三忍法。其法不可得道無處所。無所光顯乃布大道。於一切法此人無欲現在無求。若持是經佛所班宣頂王言辭。諷誦化人福不可量。若有女人受持斯經。以行智慧疾得殊勝。捨女惡態知一切一。以知眾一便持是法。班宣斯經入諸行業。明了一切諸所歸趣。以入此法說多所照。知若干品所行精進。無數眾人悉受道教。本空無法所可班宣。皆無處所悉不可得。所以者何。本末空故。從古以來義不可逮一切法然。奉持是門法無可得。則不有無是本淨法乃名執持。其慕斯光無量普明。當以隨時講是頂王。廣求法界志斯光目。不得境界乃曰執持。諸法甚深法不可得。若不可得則不有無。辯才具足志存佛道。覺亦若斯以暢經義。無卷無形如龍化生。先興其雲然後乃雨。心無從來因緣合成。斯慧無形是無思議。若欲宣布無央數法當學斯經。解一切空無所著法。思惟經典不知從來。所說甚善。斯法無生如經所傳。其光玄照猶如日明。光無從來去無所至。經典如是。照諸所有令無所有。若有比丘執持辯才清淨無斷。當以至心學是頂王。因法光明所耀無量諦廣布法。疾得逮入無礙辯才。以學頂王饒益世俗。其不學此不知法味。無玄妙典頂王無上。若不奉是遠佛法教<p>諸比丘眾若比丘尼。若不從是法典訓誨不歸義趣。其不求是不至正真。若有比丘比丘尼求歸是法。為一切世而作法因。一切諸法悉不可喻。猶如有人住忉利天處天宮殿悉見天下。學斯經者。普超眾生濟度一切。若住須彌頂在於其上觀察天下。斯經如是。解暢諸法睹一切無。開導眾生。猶如有人執大炬火入于冥室消除窈冥。斯經如是。以法光明普照諸法。習持是典未曾遭冥。猶如日光出照天下靡不周遍。斯經如是。以道法明咸耀三界。一切眾生示以道慧。猶如月殿遊行虛空而不休廢。斯經如是。照十方界一切蒙荷。是則法印印一切法。建立此印為諸菩薩。又計其印。猶如虛空悉無所有不可令有。虛空及印是二無望。佛與正法亦復如是。班宣是經亦無所說。猶如國王所愛敬子。欲立太子任以國財<p>王告大臣。以是洪業付其太子。又斯聖財天下國土。一切萬民委任係後諸臣奉命。今斯經法亦復如是。善思童子。從佛啟受當以授與無數菩薩使入上法。佛以建立是經法要諸菩薩故也。熾盛德本若以手執福不可量。其持是經所宣頂王。不當疑是不成正覺。欲逮辯才於一切法而無所著。當學斯經所宣頂王。所云世法是則正道。所以者何。俗人信道若入此經或復不信。用聞經恩會久成道。若受是經廣為人說皆謂至賢。普世諸人莫能虛欺。解諸佛法饒益眾生世護無上。若說是經諸天億千住於虛空。而嗟歎言善哉正覺所宣。甚哉難及難及。乃說妙典是舉道英慧英。所益不可思議。若四句誦為人講說。若復精學無央數經。以是深法不可思議。廣為人說。其人蒙慈。為與佛談愛樂聖典。以為宣傳斯頂王法。訓誨經典無上道要。是乃名曰不可思議<p>佛告阿難。若有奉受如是像法純淑經卷持諷誦讀。若有比丘比丘尼清信士清信女。能從啟受持諷誦讀。其德無量功不可限。莫能稱載得崖底者。猶如虛空不可得際。如是阿難。若受是經雖不能多。受四句頌諷誦宣布為他人說。福不可計德無崖底。無邊無際不可為喻。佛爾時頌曰<p class='lg'>　虛空尚可度　　眾想可窮說<br>　斯功德福祐　　不可竟盡極<br>　奉十方世界　　諸無上護世<br>　若有受持是　　為供斯諸佛<br>　若睹諸神通　　舉十方世界<br>　不如聞此經　　普奉是諸佛<br>　其於十方世　　棄捐第十業<br>　以斯奉事佛　　聞不如供養<br>　若供諸滅度　　及當來正覺<br>　於今十方土　　現在天人尊<br>　一切有為業　　歸大仁師子<br>　若持是經卷　　正覺所宣說<br>　若以衣食養　　斯非精智慧<br>　其有持是業　　此慧供無上<br>　一切十方世　　滿中眾珍寶<br>　以施諸正覺　　是福不殊特<br>　其有學是經　　頂王所班宣<br>　斯供養諸佛　　是所宣第一<br>　我所宣經典　　不著諸佛道<br>　其心倚於是　　欲供養如來<br>　其不倚世俗　　是第一奉事<br>　都無舉無下　　是乃曰供養<br>　其佛正覺法　　一切不可得<br>　如來所班宣　　是第一禮敬<br>　其定光諸佛　　所供養奉事<br>　見諸菩薩法　　是第一供養<br>　是供養第一　　如奉佛世尊<br>　從其授決已　　當得致正覺<br>　欲住於佛道　　正覺眾生尊<br>　習是清淨法　　則供養導師<br>　以如是供養　　得道無所至<br>　愍眾生奉法　　皆趣一切慧<br>　十方諸佛法　　護世所敷演<br>　是皆歸趣正　　是第一供養<br>　已得入佛界　　佛慧不可議<br>　便能師子吼　　亦如我今日<br>　因其師子吼　　在諸法勇猛<br>　濟脫億載眾　　滅度無有漏　</p><p>佛復告善思。受斯經典宣布十方。一切受持奉行正法。無極大慧開示同學。令得習行六度無極救於三界。若族姓子及族姓女。受是經典為他人說德不可量。猶如虛空不可限度。佛說如是。善思童子一切聖眾。諸天龍神諸阿須倫世間人民。聞佛所說莫不歡喜。作禮而去佛說大方等頂王經<p class='juan'>
</p>
</body></html>
