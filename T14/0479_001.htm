<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n306"></A>No. 479 [Nos. 477, 478]</b><p class='juan'>
善思童子經卷上</p>
<p><span class='byline'>　　　　隋天竺三藏闍那崛多譯</span><br><p>如是我聞。一時婆伽婆住毘耶離城。在菴婆羅波梨園內。與諸聲聞八千比丘一萬菩薩。如是大眾一切悉皆變化形服作諸天身。爾時世尊於晨朝時著衣持缽。將此化眾前後圍遶。入毘耶離大城之中次第乞食。漸漸行至毘摩羅詰離車之家。當於是時毘摩羅詰離車家內。有一童子名曰善思。是時善思在於自家重閣之上嬭母抱持。時彼童子手中秉執一莖蓮華翫弄嬉戲。而彼童子以其宿植眾善所熏。又佛世尊神通力故。令此童子忽然以偈白其嬭母。作如是言<p class='lg'>　今有響微妙　　翳諸音樂聲<br>　願嬭放我身　　捨置於樓上<br>　而此光明照　　決是大丈夫<br>　右足跨於閫　　欲入此城門<br>　微妙令意喜　　諸鳥鳴喚聲<br>　我耳未曾聞　　諸鳥如是唱<br>　決定是調御　　為利益世間<br>　右足跨於閫　　欲入此城門<br>　如服諸瓔珞　　遍體震鳴聲<br>　其響妙鏗鏘　　聞者皆歡喜<br>　決定千輪足　　威神莊嚴身<br>　右足跨於閫　　欲入此城門<br>　猶彼大地震　　亦如打銅鍾<br>　諸如是等聲　　無有不聞者<br>　決定彼人日　　大聖之身光<br>　欲入此大城　　令眾生無畏<br>　如諸林樹木　　種種華莊嚴<br>　各聞微妙音　　眾生隨所樂<br>　決定善安住　　與願大龍王<br>　右足跨於閫　　欲入此城門<br>　如虛空光照　　大地普皆明<br>　日彩曀不彰　　此世尊金色<br>　決定喜觀察　　大威放焰光<br>　右足跨於閫　　欲入此城門<br>　阿嬭今觀此　　天眾在虛空<br>　歡喜歌嘯聲　　弄諸衣服等<br>　決定利益世　　最勝諸眾生<br>　右足跨於閫　　欲入此城門<br>　今此大城內　　相向起慈心<br>　各各共喜歡　　如父母愛子<br>　決定大福聚　　眾德莊嚴身<br>　右足跨於閫　　欲入此城門<br>　又男夫婦女　　將種種香花<br>　滿掬四面飄　　心生大歡喜<br>　決定大自在　　福德華莊嚴<br>　右足跨於閫　　欲入此城門<br>　天人華所散　　悉遍滿虛空<br>　處處雨眾香　　微妙甚可喜<br>　決定世善逝　　大福慧入城<br>　為利益眾生　　所以今來到　</p><p>爾時善思懷抱嬭母。聞其童子自口所說如此偈已。心生恐怖身毛悉豎。支節戰掉不能自持。安彼童子於樓閣上置已。即作如是思惟。此子何也。為天為龍為是夜叉。為是羅剎為鳩槃茶。為毘舍遮為緊陀羅。或復為是摩[<a href='javascript:showpic("../fontimg/023523.gif")'>目*侯</a>]羅伽。如此之言非是世間嬰孩所說。時彼嬭母即一定住不敢動移。亦不起行不敢大語。細喘低頭默然察聽<p>爾時世尊漸漸行近善思離車童子之家。入彼街巷至於其家門前止住。而是善思離車童子。遙見世尊在於閣下。見已即便從高樓上投身向佛。是時善思離車童子。以佛神力在於空中嶷然而住。即以偈頌而白佛言<p class='lg'>　世尊住智中　　最勝者住此<br>　利諸眾生故　　願受我蓮花　</p><p>爾時世尊即還以偈。報於善思離車童子。作如是言<p class='lg'>　我所住實際　　非眾生境界<br>　彼際無所有　　是際如實相　</p><p>爾時世尊說是語已。離車童子復更以偈。而白佛言<p class='lg'>　世尊云何住　　於此真實際<br>　此際既無有　　無有何所住　</p><p>爾時善思離車童子說是語已。佛復以偈而更報言<p class='lg'>　如際實際者　　彼際是如來<br>　如彼實際住　　我住彼亦然<br>　如實際諸佛　　其體一無殊<br>　如彼真實際　　我作如是住　</p><p>爾時世尊說是語已。善思童子復更以偈。重白佛言<p class='lg'>　非際際非際　　此際有何相<br>　作何等方便　　得名為實相　</p><p>爾時善思離車童子說是語已。佛復以偈。而更報言<p class='lg'>　不可執際際　　故言為實際<br>　彼際如虛空　　虛空亦無相　</p><p>爾時世尊說是語已。善思童子還更以偈白於佛言<p class='lg'>　希有真實處　　住處最上住<br>　願眾生住此　　如諸佛所住　</p><p>爾時善思離車童子說此偈已。一心合掌而白佛言。惟願世尊。慈愍我故受此蓮華。爾時世尊為欲憐愍善思離車孩童子故受彼蓮華。佛受華已。是時善思離車童子。歡喜踊躍發是願言。籍此善根我於來世。若當證得阿耨多羅三藐三菩提已。如今世尊。為於一切眾生說法。然其法中諸凡夫法及阿羅漢。一切聖法皆不可得。爾時長老舍利弗同在集會聞是語已。於大眾中即問善思離車童子作如是言。離車童子。汝向所言我當證彼如是法已。為諸眾生說於彼法。云何說法彼法云何。爾時善思離車童子。即以偈答舍利弗言<p class='lg'>　彼法無有佛　　及諸聲聞得<br>　我當證是法　　為諸眾生說<br>　彼法無處所　　亦復無去來<br>　智者如是知　　法之本體性<br>　過去一切佛　　現在無上尊<br>　無不如是知　　入無餘寂滅<br>　彼中無法界　　眾生界亦無<br>　如是之邊際　　世間無入者<br>　法界惟名字　　字從分別生<br>　分別無分別　　究竟不可得　</p><p>爾時長老富婁那彌多羅尼子。即於眾中還以偈問善思童子。作如是言<p class='lg'>　童子汝云何　　能學解此法<br>　甚深無譬喻　　諸智者所迷<br>　汝今身未行　　已作如是辯<br>　能對最第一　　智慧大聲聞<br>　汝體如真金　　遍皆巧知解<br>　顯赫此城巷　　如月處虛空　</p><p>爾時善思離車童子即還以偈。答於長老富婁那彌多羅尼子。作如是言<p class='lg'>　尊者今言生　　此生無有處<br>　諸法無生故　　當生此是何<br>　諸法既無生　　何者名真體<br>　此我說本性　　一切諸法無<br>　法及法本性　　二俱不可得<br>　二既不可得　　此法諸佛說<br>　是名最上輪　　鹿苑中前轉<br>　虛空搦拳已　　令覺多聲聞<br>　唯鳴於法聲　　眾生多誑惑<br>　乘方便及者　　當說如真實<br>　言生及死者　　是名凡夫境<br>　此之顛倒見　　富婁那未盡<br>　生死及彼此　　世間人言語<br>　無言語法中　　假以語言說　</p><p>爾時長老富婁那彌多羅尼子。聞此偈已歡喜稱讚。即便白佛作如是言。希有婆伽婆。希有修伽陀。此之善思離車童子。乃有如是甚深智慧難可度量。是時佛告富婁那言。如是如是。汝富婁那如汝所說<p>爾時世尊。問於善思離車童子作如是言。善思童子。汝今欲為何誰證於阿耨多羅三藐三菩提。是時善思離車童子。即以偈頌而答佛言<p class='lg'>　佛最勝世尊　　知而故問我<br>　欲為誰著鎧　　今當真實宣<br>　我無所為人　　亦無著鎧者<br>　甚深上法中　　無受化眾生<br>　眾生非眾生　　一切皆無有<br>　此處不迷惑　　彼名為世尊<br>　如是生解法　　如實際常處<br>　非一非無異　　此甚深最上<br>　我當令覺眾　　彼眾生亦無<br>　眾生體既無　　彼中何有智<br>　智慧及眾生　　性畢竟非有<br>　若能如是解　　彼名世智人　</p><p>爾時善思離車童子。說是偈已而白佛言。大聖世尊。我若當來自覺了知如是法已。為諸眾生作如是說。是時長老阿難比丘。於大眾中即從座起而白佛言。世尊。希有婆伽婆。希有修伽陀。此之善思離車童子乃能如是宣說甚深微妙法句。不染著句無倚著句。此深法中天人世間恐怖迷沒。世尊。如是實性甚深法中誰不欲行。惟有昔於甚深法中有因緣者乃能生信。爾時阿難欲重宣此義。而說偈言<p class='lg'>　猶如聚真金　　遙觀妙顯赫<br>　此善思童子　　處在大眾中<br>　譬如須彌山　　安住於海內<br>　如是善說法　　彌覆此世間<br>　無有及非無　　善思童子說<br>　如是彼實際　　實際亦空無<br>　汝今說此時　　不曾生恐怖<br>　善思汝如是　　我云何得知　</p><p>爾時善思離車童子聞是語已。即還以偈報阿難言<p class='lg'>　我已誓捨身　　著此無為鎧<br>　無望故求道　　多聞如是知<br>　為五欲所迷　　墮於可畏獄<br>　今見無上尊　　我云何不喜<br>　世尊大慈愍　　化度諸眾生<br>　我身不墜傷　　今在佛前住<br>　虛空及我體　　此二悉是無<br>　身及空既無　　云何當畏壞<br>　佛身及空體　　真實不可分<br>　能有此忍心　　彼中無怖畏<br>　虛空及大地　　真如中悉無<br>　我今真實知　　是故無恐怖<br>　虛空遍大地　　畢<span class='corr'>竟</span>不可得<br>　無真無生故　　真實無驚畏<br>　虛空無有高　　下處亦無有<br>　如是法知者　　彼無虛可驚　</p><p>爾時善思離車童子說是偈已。佛即問言。善思童子。汝不畏耶。是時善思即答佛言。善哉世尊。我實無畏。佛復更問善思童子。汝不恐耶。善思答言。善哉世尊。我實無恐。佛復問言。善思童子。汝不怖耶。善思答言。善哉世尊。我實不怖<p>爾時世尊讚善思言。善哉善哉。善思離車。真實善哉。汝今乃能如是不畏不恐不怖。佛因此事即為善思。而說偈言<p class='lg'>　有有故怖生　　彼有不可得<br>　能定此忍者　　<span class='corr'>彼</span>即近菩提<br>　取相言眾生　　而眾生無有<br>　能如是了達　　彼即住真乘<br>　菩提無得人　　不得得不得<br>　離此得不得　　恐怖心則無<br>　若能如是知　　有無皆不住<br>　善思汝當識　　此路趣菩提　</p><p>爾時世尊說此偈已。復告善思作如是言。善思童子。是故菩薩摩訶薩等。若欲速疾安樂得成阿耨多羅三藐三菩提者。當應須念常相樂相我相淨相。及眾生相壽命養育福伽羅相。此相即是阿耨多羅三藐三菩提真正直路。善思童子。我於往昔發心行於菩薩行時。常念此路。以是義故我乘此路得至菩提。然其此路無有一法而可得者。此即是我無上菩提<p>爾時世尊欲重宣此義。而說偈言<p class='lg'>　我雖說常相　　其常非是有<br>　既知無有常　　即無有諍競<br>　有著樂相者　　樂亦無真實<br>　此是顛倒見　　分別福伽羅<br>　若知諸法真　　各各無集處<br>　彼等不作相　　命及福伽羅<br>　路非是菩提　　非路亦復爾<br>　我說此本性　　諸法無處所<br>　本性及眾物　　智者不分別<br>　善思汝當知　　此路向菩提<br>　若著如是路　　彼佛非行道<br>　若著有相者　　彼不知諸法<br>　亦不能乘乘　　諸佛所憐愍<br>　無有人能行　　此寂甚深處<br>　一切處無物　　彼物不可物<br>　既無有物故　　彼樂無處生<br>　諸樂及諸苦　　此路如虛空<br>　能得如是覺　　彼心得解脫<br>　我雖說我相　　此法亦無有<br>　既無有我所　　亦復無有智<br>　既無有智知　　此即智境界<br>　壽命分別有　　其相畢竟空<br>　無有言知者　　小智即迷惑<br>　我相及壽命　　本性非是有<br>　本性及諸物　　此愚癡境界<br>　彼等不能近　　不思議佛乘<br>　不聞深經典　　復不讀誦持<br>　此經典不說　　無有諸法相<br>　我不得諸法　　說處亦復無<br>　我昔坐道場　　無一智可證<br>　此智我如是　　菩提不可得<br>　菩提及道場　　此二無證者<br>　凡夫輩分別　　諸佛說諸法<br>　此是假名字　　諸佛甚深處<br>　甚深及諸佛　　此是魔境界<br>　不聞此經典　　佛世尊所說<br>　彼等不知味　　諸法利益處<br>　菩薩行苦行　　其行無知故<br>　言佛及菩提　　此二不可見<br>　如是思惟已　　妄言諸佛說<br>　稱有諸境界　　倚之而生著<br>　既有染著處　　彼等不見我<br>　若有諸眾生　　成就甚深智<br>　彼等大唱說　　諸佛不思議<br>　是故汝善思　　欲知甚深法<br>　精勤當用心　　即知法真實<br>　彼法實無礙　　故名為甚深<br>　如是說之時　　名為不可得<br>　眾生顛倒見　　此非彼境界<br>　非以禪定求　　可知真實義<br>　三昧非三昧　　空中不可得<br>　此非智境界　　無智亦復然<br>　雖令覺彼際　　亦非智境界<br>　此法從緣有　　甚深即能入<br>　若有樂寂靜　　則無有彼此<br>　若心能信樂　　正說此經處<br>　彼非一佛邊　　昔種諸善根<br>　於多諸佛所　　乃能受持此　</p><p>爾時世尊說此偈已。復告善思離車童子作如是言。善思童子。以是義故。諸大菩薩摩訶薩等。一切應當著如是鎧。於世間中所有恐怖驚畏之處。應於彼中不生驚畏恐怖之意。發於此心如是著鎧。是時善思即白佛言。大聖世尊。我信如是而世間中所不信處<p>爾時世尊復告善思童子。有諸菩薩摩訶薩等行於甚深。有如是相有如是瑞有如是形。彼等一切諸善丈夫。觀於世間無有諸法可優劣者。既見一切諸法平等無有優劣。如是知已而心不畏不怖不驚<p>斷一切諸法如是知已而不驚。不斷一切諸法如是知已而不怖<p>有一切諸法如是知已而不驚。無一切諸法如是知已而不畏<p>聚一切諸法如是知已而不驚。散一切諸法如是知已而不畏<p>和合一切諸法如是知已而不驚。不和合一切諸法如是知已而不畏<p>嫌一切諸法如是知已而不驚。不嫌一切諸法如是知已而不畏<p>思念一切諸法如是知已而不驚。不思念一切諸法如是知已而不畏<p>造作一切諸法如是知已而不驚。不造作一切諸法如是知已而不畏<p>境界一切諸法如是知已而不驚。非境界一切諸法如是知已而不畏<p>歡喜一切諸法如是知已而不驚。非歡喜一切諸法如是知已而不畏<p>世諦一切諸法如是知已而不驚。非世諦一切諸法如是知已而不畏<p>寂靜一切諸法如是知已而不驚。非寂靜一切諸法如是知已而不畏<p>解一切諸法如是知已而不驚。不解一切諸法如是知已而不畏<p>持戒一切諸法如是知已而不驚。破戒一切諸法如是知已而不畏<p>明一切諸法如是知已而不驚。無明一切諸法如是知已而不畏<p>有名一切諸法如是知已而不驚。無名一切諸法如是知已而不畏<p>一切法出如是知已而不驚。一切法不出如是知已而不畏<p>一切法怖如是知已而不驚。一切法不怖如是知已而不畏<p>一切法生如是知已而不驚。一切法不生如是知已而不畏<p>一切法死如是知已而不驚。一切法不死如是知已而不畏<p>一切法菩提如是知已而不驚。一切法非菩提如是知已而不畏<p>一切法涅槃如是知已而不驚。一切法非涅槃如是知已而不畏。能作如是說法之時。是名菩薩不畏不驚不恐不怖<p>爾時世尊說是語已。欲為善思重宣此義。而說偈言<p class='lg'>　一切法無有　　真如不迷惑<br>　諸法無有故　　彼相即寂滅<br>　諸法無優劣　　此彼悉皆無<br>　一切法無故　　真實亦復無<br>　諸法有優劣　　此彼亦各無<br>　諸法既悉空　　則無有諍競<br>　一切法既無　　本性何有性<br>　其性無有故　　云何有壞滅<br>　諸法有斷耶　　智者無此念<br>　但假有斷名　　求斷處不得<br>　欲斷一切法　　微細求覓無<br>　毫末及眾多　　諸法皆無有<br>　諸法無有者　　此亦是言說<br>　彼中如是無　　但有中示現<br>　一切法無形　　但有相中現<br>　有有及無有　　一切皆假名<br>　一切法有合　　示現不合者<br>　真如無合故　　畢竟無有物<br>　諸法無和合　　無作無滅者<br>　如是亦不得　　諸法各各無<br>　諸法不可得　　彼等前際無<br>　本際既無故　　故名為實際<br>　一切法歡喜　　歡喜不可得<br>　既無有諸法　　彼亦不可說<br>　諸法無歡喜　　彼等二皆無<br>　真如中無物　　此是甚深相<br>　一切法無嫌　　真如中無我<br>　真如無有故　　彼無有嫌處<br>　涅槃無讚歎　　彼法不可得<br>　諸法無有故　　故名為涅槃<br>　諸法無明者　　真如中示現<br>　此是假名說　　是故名為思<br>　諸法無思者　　此法無定處<br>　是故無眾生　　此是諸法體<br>　一切法如幻　　彼幻不可得<br>　諸法不得故　　說有為諸行<br>　諸法既無為　　此彼真如體<br>　無有諸法處　　故言無有邊<br>　雖言有境界　　境界實無有<br>　而凡夫所說　　故名為境界<br>　諸境界虛妄　　故說無境界<br>　說無有境界　　是境界真相<br>　言一切法體　　彼等無有數<br>　彼等既無有　　寂定汝等知<br>　無得言有得　　示現有得處<br>　得無得之處　　示現故有得<br>　彼處無持戒　　及破戒亦無<br>　無行及無戒　　如是諸法相<br>　一切法悉無　　故名為無明<br>　無有諸法故　　汝當知是明<br>　諸法名字者　　彼名實無有<br>　既無有法名　　當知是涅槃<br>　說有受名者　　以受故示現<br>　是處無有受　　故言受示現<br>　無有為有相　　示現名為有<br>　諸法中離有　　故言常無有<br>　如見幻華已　　愚癡言有相<br>　有有無有知　　是處智無惑<br>　法生處不知　　此二不可得<br>　愚癡人故言　　說此為生處<br>　諸法若有生　　應說當有死<br>　生處及死處　　此二不可得<br>　一切法皆空　　諸法不可得<br>　善思汝當知　　我說如是法<br>　菩提不可作　　是處作者無<br>　若當得菩提　　應即見三界<br>　若分別菩提　　彼不行菩提<br>　行行及菩提　　彼等無分別<br>　一切有真實　　真實無有處<br>　真實無得故　　此是涅槃相<br>　畢竟無出者　　彼無處可得<br>　無有諸物故　　不滅復不滅<br>　若能知此義　　諸法無真實<br>　彼等無可生　　即不相諍競<br>　說此甚深法　　若無恐怖時<br>　汝應知彼人　　真實是菩薩　</p><p>爾時世尊說此語已。善思童子復更以偈。重白佛言<p class='lg'>　世尊利益我　　出現於世間<br>　說此法相時　　我無有疑惑<br>　今者具足滿　　佛出不思議<br>　我諸見網薄　　今得脫魔網<br>　我已斷生死　　已住道場內<br>　如來說相時　　斷除我疑結<br>　為我說得處　　摧滅諸見等<br>　無畏益世間　　善去我心垢　</p><p class='juan'>
善思童子經卷上</p>
</body></html>
