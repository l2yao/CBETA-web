<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p class='juan'>
善思童子經卷下</p>
<p><span class='byline'>　　　　隋天竺三藏闍那崛多譯</span><br><p>爾時世尊。復告善思離車童子作如是言。善思童子。此菩薩行無虛妄行。善思童子。此菩薩行是哀愍行。善思童子。此菩薩行是無患行。能斷一切諸過患故。慈憐一切諸眾生故。善思童子。此菩薩行甚深微妙無有相行。善思童子。此菩薩行真實能離一切欲相。善思童子。此無欲行無愛憎故。善思童子。此菩薩行一切眾生平等心行。其心畢竟無所得故。善思童子。此菩薩行大慈悲行。於一切法無有得故善思童子。此菩薩行大布施行。無有施故。善思童子。此菩薩行不虛誑行。不受一切後身報故。善思童子。此菩薩行無惱忍行。現無諍故。善思童子。此菩薩行發誓願行。捨懶惰故。善思童子。此菩薩行是三昧行。以寂靜故。善思童子。此菩薩行是智慧行。於一切法無有得故。善思童子。此菩薩行是無畏行。心無恐故。善思童子。此菩薩行是無礙行。成就如來諸智力故。善思童子。此菩薩行是增益行。入智慧門無有著故。善思童子。此菩薩行觀十方行。無染著故<p>爾時世尊。欲為善思重宣此義。而說偈言<p class='lg'>　無疑惑行者　　為諸菩薩說<br>　疑惑及諸行　　此二不可得<br>　為諸菩薩說　　有行無行處<br>　若知此行處　　彼等無諍競<br>　攝受一切法　　為諸菩薩說<br>　無所有得處　　此行最為上<br>　我行此行處　　彼則顛倒行<br>　既住顛倒行　　彼無有畏處<br>　此雖名諍行　　彼諍不可得<br>　若能如是知　　彼行最上乘<br>　此乘無有驚　　佛乘最為上<br>　驚及無驚怖　　一切法假名<br>　雖說諸行處　　一切不可得<br>　一切既不得　　彼行最為上<br>　此行甚深行　　愍於一切法<br>　愍及甚深行　　皆從分別生<br>　甚深及諸行　　是處二俱無<br>　若知此際者　　彼於法無沒<br>　諸法無可染　　非法亦復然<br>　此諸法本性　　當說無染處<br>　無牢及無固　　此但是有現<br>　無有名字處　　此句最為上<br>　我雖說有愛　　彼處無恐怖<br>　以無有物故　　彼處不生競<br>　此諸眾生行　　此處無有真<br>　若有知此者　　彼為善說行<br>　此處無眾生　　故我說眾生<br>　眾生法一等　　此路最為上<br>　心及有眾生　　畢竟不可得<br>　此名為最慈　　我前說大慈<br>　世間大施主　　亦名大眾生<br>　常樂行布施　　故名大施主<br>　法尚不可得　　況復當有邊<br>　大智菩薩輩　　故名為施主<br>　佛既不可得　　法亦不思議<br>　此戒不缺犯　　諸法無倚處<br>　彼等不思議　　佛戒不思議<br>　不分別戒行　　為諸菩薩說<br>　忍向眾生輩　　眾生畢竟無<br>　此是最勝忍　　我法行中說<br>　心不可得故　　諍競無處生<br>　此是最上忍　　諸法不可得<br>　菩薩無懈怠　　不被他毀辱<br>　此名最精進　　名為不捨取<br>　身心善質直　　能辦於此行<br>　是名最精進　　為諸菩薩說<br>　菩薩能懶惰　　不發諸行等<br>　能不捨不取　　彼住最精進<br>　心界不可得　　若外若在內<br>　故名最定心　　其心無有處<br>　攀緣及心行　　真如中無有<br>　不思彼三昧　　示現如是定<br>　我說此三昧　　自在修伽陀<br>　能行此行者　　我說彼得定<br>　不以智能知　　有諸真如法<br>　真如及智慧　　此二邊無有<br>　此法不可得　　此是識境界<br>　法不以識知　　真體此處寂<br>　能知如是者　　彼等名真念<br>　菩薩真如行　　世所不能行<br>　彼勝一切眾　　為眾生說法<br>　彼無眾生相　　況復有徒眾<br>　眾生如幻化　　幻化亦無有<br>　如是能說者　　彼無有恐怖<br>　若我若他身　　此二俱無有<br>　能有此智者　　彼無有驚懼<br>　諸內及與外　　有相畢竟無<br>　心無怯弱處　　即勝一切世<br>　諸法無有礙　　猶如虛空行<br>　既如虛空行　　法真如亦然<br>　若能知此智　　菩薩無所畏<br>　巧解一切法　　彼知眾生行<br>　既知無眾生　　一切法亦然<br>　界智巧解知　　彼界不可得<br>　若入是法門　　此路最為勝<br>　有能從此道　　即知眾生行<br>　境界及眾生　　此二無有物<br>　欲識諸法門　　須知此勝智<br>　若內若有外　　智慧無集處<br>　無礙諸法中　　故名為實際<br>　諸法不思議　　故名為佛法<br>　彼無所有處　　其處亦復無<br>　若能如是行　　世間無障礙<br>　智既無有礙　　故名為佛智<br>　諸法不思議　　彼輩無真正<br>　諸法既無體　　是覺諸佛法<br>　佛及諸佛法　　此二俱無有<br>　菩提無有故　　是名為佛道<br>　乘此大乘者　　到法安樂處<br>　此世最為勝　　人世不可得<br>　凡世間所有　　一切處眾生<br>　<span class='corr'>彼</span>菩薩為勝　　行此勝智者<br>　能求此諸法　　佛法不思議<br>　能得此諸法　　彼即近菩提<br>　菩提及諸法　　此二畢竟無<br>　能作如是行　　即近諸佛法<br>　能行此行者　　不染諸世間<br>　既無有染心　　彼去菩提近　</p><p>爾時世尊說此偈已。復更重告善思離車童子作是言。復次善思。我今宣說若有菩薩摩訶薩等善著鎧者。能於如是<span class='corr'>甚</span>深經典能善說者。最妙微密善說之時。聞已其人能不驚怖不悔不沒。如是菩薩摩訶薩等即得住於菩提道場。即得入於諸佛境界。即證無礙。即住無為解脫法門。又能巧住無得之行。即能觀察一切十方。即能證得大慈大悲。即得諸佛十八不共法。即得無上最大灌頂。說此甚深微妙法時。能有信行能有思惟如是法者。諸佛已觀彼等菩薩。一切諸佛已護持彼。若菩薩能信此行者。或有不信於此行者。亦為一切諸佛所知。若有能入此法門者。諸佛已知。若能信行此法門者。我當為於彼等作師。彼等則為隨我出家<p>爾時世尊。欲為善思重宣此義。而說偈言<p class='lg'>　彼等證道場　　道場者即空<br>　若不取菩提　　彼等即住智<br>　諸法無有礙　　畢竟不可得<br>　法既不可得　　解脫亦復然<br>　諸佛智行者　　一切諸法處<br>　及於諸法行　　世尊如是說<br>　有礙無礙處　　愚癡作是心<br>　佛及大菩薩　　不如是分別<br>　雖觀世間法　　世間畢竟空<br>　智能觀世間　　彼智亦無有<br>　眾生及諸佛　　一種無分別<br>　既無分別處　　彼慈最為勝<br>　法界廣大性　　眾生界亦然<br>　大智諸菩薩　　不如是思惟<br>　雖復欲起慈　　彼慈實無體<br>　慈體及無性　　非眾生境界<br>　若五指量空　　先無今亦無<br>　諸世間亦然　　此慈最為勝<br>　諸法無上者　　名為諸佛法<br>　彼等無得處　　此即是真體<br>　世尊大慈悲　　無有形與色<br>　如是無色法　　是行名世間<br>　虛空無有邊　　境界不可執<br>　諸佛如是法　　智者行此順<br>　是即無上智　　而智不可得<br>　智既無得處　　彼處實無有<br>　此岸及彼岸　　若思惟若見<br>　彼等無此行　　甚深是名相<br>　若知此等法　　一切處平等<br>　於我法行中　　不假求知識<br>　若作取捨心　　分別二見處<br>　此事言有者　　彼非善知識<br>　有言此法成　　或言此法滅<br>　善思此比丘　　非是我弟子<br>　言證苦滅者　　畢竟不可得<br>　如是說法師　　彼非說我法<br>　諸法無起處　　何言諸法集<br>　無起處說滅　　彼等遠我法<br>　如是寂法中　　無有分別處<br>　諸法既無有　　滅處亦復無<br>　若有諍競心　　豈名說寂滅<br>　善思汝知此　　彼不名真實<br>　說道及與法　　此是示現有<br>　既示現有處　　彼假現有路<br>　我說諸菩薩　　未來世大智<br>　能作如是行　　彼依此境界<br>　能行此行者　　諸佛說甚深<br>　彼已供養我　　利益諸含識<br>　能持此經典　　諸大智菩薩<br>　彼於未來世　　住持諸法故<br>　我所說諸法　　常住無分別<br>　此即是菩提　　離此無別道　</p><p>爾時世尊說是法已。是時善思離車童子。於諸法中即便證得無生順忍。既得證彼無生忍已。遠離一切世間憂喜得大歡樂。即更飛騰上虛空中。離地高於七多羅樹<p>爾時世尊。當於彼時即便微笑。而諸世尊。有如是法微笑之時。從其面門出種種光其光雜色。所謂青黃赤白紅縹綠紺頗梨。彼之光明如是遍照無量無邊諸佛世界。乃至有頂大梵天宮。照已還迴至於佛所圍繞三匝。遶已從於佛頂而入。當入之時此之大地。具足六種十八相動。動遍動等遍動。踊遍踊等遍踊。沒遍沒等遍沒。震遍震等遍震。吼遍吼等遍吼。覺遍覺等遍覺<p>爾時上界虛空之中。天雨種種細栴檀末。沈水末香及天華雨。天諸種種微妙音聲自然而作。此之三千大千世界清淨莊嚴。猶如北方鬱單越國。莊嚴華麗一種無殊。此之三千大千世界亦爾無異<p>爾時長老阿難比丘。從座而起整理衣服。偏袒右肩右膝著地。合掌向佛而白佛言。希有世尊。未審如來有何因緣微笑放光。諸佛世尊非無因緣而放光明。作是語已即便以偈。而白佛言<p class='lg'>　諸佛世間最勝尊　　微笑放光必有以<br>　利益之處願尊說　　有此瑞相何因緣<br>　虛空天雨華　　供養世尊故<br>　歡喜皆歌嘯　　稱讚說此經<br>　三千世界中　　種種莊嚴淨<br>　猶如鬱單越　　光普照十方<br>　如昔諸世尊　　其中授記者<br>　佛出光照訖　　迴入佛頂中<br>　世尊所放光　　其光種種色<br>　從佛面門出　　為我說此因　</p><p>爾時世尊。即以偈告長老阿難。作如是言<p class='lg'>　此童子善思　　宿植善根厚<br>　當於未來世　　成佛兩足尊　</p><p>爾時世尊。說此偈已告阿難言。阿難。此之善思離車童子。從今已去供養恭敬億那由他阿僧祇劫諸佛如來。承奉不違彼諸佛教。又復供養彼諸世尊。衣服湯藥房舍臥具四事皆足。彼諸如來滅度之後供養舍利。以種種寶而用作塔其一一塔各各皆高百千由旬。於彼一切諸寶塔中安置舍利。以諸名香供養彼塔。復將一切華鬘校飾。一切諸寶一切諸幡。種種妙華及栴檀末沈水末等。而以散上。復將最妙種種音聲以供養之。供養彼諸多陀阿伽度阿羅訶三藐三佛陀已。捨最後身而得作佛。名為淨月多陀阿伽度阿羅訶三藐三佛陀。出現於世善逝世間解無上士調御丈夫天人師佛世尊<p>爾時世尊。欲為阿難及諸大眾重宣此義。而說偈言<p class='lg'>　若滿十方界　　諸寶妙珍奇<br>　布施佛世尊　　及諸菩薩眾<br>　得聞此法相　　如大聖所宣<br>　校量財施功　　此福多於彼　</p><p>爾時長老舍利弗。聞佛世尊說此校量功德語已。即更以偈而白佛言<p class='lg'>　世尊說此經　　甚深最微妙<br>　而不說名字　　我等云何持<br>　此經典所明　　諸法皆平等<br>　無有得不得　　希有佛善說<br>　有漏及有為　　無漏無為法<br>　此經不分別　　世尊善巧說<br>　世間出世間　　世諦第一義<br>　二界無有異　　此經如是說<br>　佛所說諸行　　方便為眾生<br>　真理皆悉無　　世尊金口說<br>　諸佛及諸法　　彼等一切無<br>　能所乘並空　　希有佛善說<br>　十方諸世尊　　所說諸法相<br>　彼等無真體　　此經如是行<br>　善哉大聖尊　　善哉最勝智<br>　此經名云何　　為我等解說<br>　智慧此語已　　今日決諸疑<br>　八功德相圓　　音聲告於彼<br>　欲知此經者　　名為灌頂王<br>　雖言灌頂王　　灌頂亦無有<br>　能持此經者　　諸佛說彼人<br>　於天人世間　　當為如寶塔<br>　我說是經處　　聽眾有八千<br>　多種諸善根　　發無上道意<br>　彼等於來世　　決作無上尊<br>　得聞此妙經　　難思議福德<br>　止住安隱處　　甚深善根中<br>　彼乃如是能　　受持此經典<br>　係念專讀誦　　此之灌頂王<br>　彼等人輩於　　諸法無疑惑<br>　此不說初忍　　第二忍亦無<br>　諸法相既空　　云何有說處<br>　若人受持此　　灌頂王經典<br>　彼作如是等　　諸法乘辯才<br>　若有智女人　　受持此經典<br>　速捨女雜穢　　罪業不淨身<br>　一智一切知　　一切智一知<br>　此是持諸法　　此經中具說<br>　此經所說法　　入處如虛空<br>　我說此入道　　作諸法光明<br>　即知種種名　　處處有多種<br>　雖復說諸法　　彼法不可得<br>　所有無言體　　其相畢竟無<br>　知是諸法門　　是名受持法<br>　言無諸法者　　彼處有無無<br>　此是法體相　　名為陀羅尼<br>　若人欲無邊　　一切光明照<br>　當持此經典　　善說灌頂王<br>　欲求法界邊　　此中已說訖<br>　彼界不可得　　故名陀羅尼<br>　一切法甚深　　法者無得處<br>　既無法得處　　彼處無常無<br>　若成就辯才　　智深遠無礙<br>　乃能知此義　　是經無所著<br>　如阿耨達龍　　於空中降雨<br>　彼無有心想　　名不可思議<br>　若欲廣多宣　　種種辯才說<br>　依此經中學　　無倚一切法<br>　彼法無來處　　善說如此經<br>　諸法無有生　　如此經所說<br>　如日光明照　　彼光無處來<br>　此經如是明　　法光常充滿<br>　來世善男子　　欲無盡辯才<br>　當學灌頂王　　善說此法本<br>　速得無礙辯　　甚深不思議<br>　若學灌頂王　　世多作利益<br>　若不修此法　　無上灌頂王<br>　彼人不受持　　如是無譬喻<br>　彼等四部眾　　遠我法行中<br>　不解此義人　　無義可能義<br>　若有四部眾　　能行此行時<br>　無上諸法中　　即為世間眼<br>　如忉利宮殿　　顯現高巍巍<br>　此經典亦然　　世間最為最<br>　如立須彌頂　　睹見世間人<br>　如是住此經　　觀見一切法<br>　如人暗夜中　　秉高大火炬<br>　彼人所行處　　終無諸黑闇<br>　此經光所照　　明見一切法<br>　能持此經者　　彼無諸闇黑<br>　譬如日光焰　　一切處悉明<br>　此經典亦然　　能出多種法<br>　又如虛空月　　放光明流轉<br>　如是此經典　　遍照十方界<br>　此印諸法印　　一切印中印<br>　故遣住此印　　為諸菩薩輩<br>　如欲印虛空　　本無亦不住<br>　虛空及與印　　此二是分別<br>　如是佛及法　　此經中所說<br>　諸佛不可說　　諸法亦復然<br>　如王捨命時　　慇懃善囑授<br>　敕諸大臣等　　財付我諸子<br>　如是聖法身　　我昔修習得<br>　阿難汝來世　　付囑諸菩薩<br>　我以說此經　　為諸菩薩輩<br>　能持是經者　　此人福甚多<br>　能信受此經　　依灌頂王說<br>　彼人若致疑　　我當不作佛<br>　人欲自在辯　　於諸法無礙<br>　應當學此經　　我善說灌頂<br>　世間說諸法　　彼是菩提道<br>　知已莫應怠　　此經當讀誦<br>　彼等正信人　　於世間無惑<br>　既讀誦此經　　復能為他說<br>　此是諸佛法　　為諸菩薩說<br>　得聞此經已　　甚深難思議<br>　當說此經時　　十方一切佛<br>　微笑放光明　　各言善說此<br>　豎立大勝幢　　法幢不思議<br>　此經四句偈　　為大眾演說<br>　巧行多方便　　不思議法中<br>　能持此經者　　兼復為他說<br>　彼人共佛語　　證法無上尊<br>　能持此經者　　不思議灌頂　</p><p>爾時世尊說此偈報舍利弗已。復更重告長老阿難作如是言。阿難。若有比丘或比丘尼諸優婆塞及優婆夷。於當來世有能信心聽此經典受持讀誦。彼人當得最大福德。其福德聚不可稱量無有邊際。譬如空界。無有人能量知邊際。如是如是。長老阿難。此法本中有能受持一四句偈。或自讀誦或為他說。彼人所得功德善根。亦不可量亦不可說無有邊際<p>爾時世尊欲為阿難及諸大眾重宣此義。而說偈言<p class='lg'>　若能讀誦此　　無邊方便身<br>　利益多眾生　　灌頂王憐愍<br>　假使我今說　　虛空可度量<br>　欲比校斯經　　不可得窮盡<br>　十方一切佛　　世中無上尊<br>　若受持此經　　悉皆供養彼<br>　十方一切佛　　斷生死法王<br>　能持此經人　　名已供養彼<br>　十方諸世界　　除斷十惡根<br>　聞此經典人　　能供彼諸聖<br>　我未來諸佛　　及過去如來<br>　現在十方中　　兩足尊無上<br>　能作師子吼　　彼悉供養之<br>　能受持此經　　諸佛所宣說<br>　持資財供養　　此非正智人<br>　若能持此經　　供養中為最<br>　一切十方界　　滿七寶行檀<br>　以供諸世尊　　劣持此經福<br>　若學此經典　　一如灌頂王<br>　此敬諸如來　　真實如中顯<br>　我所說諸法　　諸佛不可得<br>　彼聞不驚怖　　即是供世尊<br>　此供養甚深　　世間無解者<br>　不取及不捨　　此供養最勝<br>　諸佛及諸法　　一切不取捨<br>　此供養最勝　　諸佛世尊歎<br>　往昔定光佛　　我供養此法<br>　此供最為勝　　為諸菩薩說<br>　於時彼佛邊　　我持此供養<br>　彼佛授我記　　汝當得作佛<br>　若當欲作佛　　復為眾生最<br>　應成就此路　　是名供養佛<br>　我如是供養　　今得成佛道<br>　洞達一切法　　堪受天人供<br>　所有諸佛法　　世間無上尊<br>　乘此最勝供　　諸供養中最<br>　證於佛境界　　智慧不思議<br>　能作師子吼　　如我今無畏<br>　作師子吼已　　得諸法自在<br>　解脫眾生輩　　入無漏涅槃　</p><p>爾時世尊說此經已。善思童子及毘耶離。一切大眾天龍夜叉乾闥婆阿修羅人非人等。聞佛所說皆悉信受。歡喜奉行<p class='juan'>
善思童子經卷下</p>
</body></html>
