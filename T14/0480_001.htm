<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><b>　　<A NAME="n309"></A>No. 480</b><p class='juan'>
佛說月上女經卷上</p>
<p><span class='byline'>　　　　隋天竺三藏法師闍那崛多譯</span><br><p>如是我聞。一時佛在毘耶離國大樹林中草茅精舍。與大比丘五百人俱皆阿羅漢。復有菩薩八千人俱皆是大德。有大威力有大神通。悉皆受持諸陀羅尼。得無礙辯得諸禪定。得無生忍具足五通。所言真實無有虛妄離諸譽毀。於己眷屬及以利養悉不染著。不求報故為人說法得深法忍能度彼岸。具足無畏已過魔事無有業結。於諸法性無有疑滯。無量百千那由他劫修行成就。琤H悅色慰喻行者終無嚬蹙。善巧辭句心不變改辯說無窮。亦皆成就平等忍法。能於大眾說法無畏。說一法句過百千億那由他劫。得巧方便無盡智慧。知諸三世猶如幻化。亦如陽焰如水中月。如夢如星如空谷響。知諸法性空無相願心常寂滅。住真如法離諸取捨。既得無量智巧方便。亦知眾心所行智巧方便之事。隨所化處悉皆能為演說諸法。於眾生心無有損害離諸愛染。無復煩惱具足忍行。於諸法性皆悉了知。已得成於諸佛剎土莊嚴之事。痡`成就念佛三昧。亦能成就勸請佛智。能斷種種煩惱諸使。於諸三昧三摩缽帝遊戲其中。亦悉能得智巧方便。其名曰文殊師利童子菩薩摩訶薩。觀世音菩薩。大勢至菩薩。難有菩薩。香象菩薩。不捨擔菩薩。日藏菩薩。陀羅尼菩薩。放香光菩薩。雷音菩薩。分別金光明決定王菩薩。那羅延菩薩。寶才菩薩。寶印手菩薩。虛空藏菩薩。喜王菩薩。喜見菩薩。度眾生菩薩。常精進菩薩。常喜根菩薩。破惡道菩薩。金剛遊步菩薩。三界遊步菩薩。行不動菩薩。不空見菩薩。功德藏菩薩。蓮華德菩薩。如香象菩薩。得深智辯菩薩。大辯菩薩。法上生菩薩。諸法無疑德菩薩。師子遊步菩薩。散諸恐怖菩薩。蔽塞諸障菩薩。師子吼音菩薩。非不言菩薩。辯聚菩薩。彌勒菩薩摩訶薩等。而為上首。復有如是百千菩薩摩訶薩俱<p>爾時世尊。在毘耶離大樹林中草茅精舍。時諸國王大臣百官。大富長者婆羅門等。居士人民遠來商客。皆悉尊重恭敬奉侍。爾時彼城有離車。名毘摩羅詰。其家巨富資財無量。倉庫豐盈不可稱數。四足二足諸畜生等悉皆充溢。其人有妻名曰無垢。可喜端正形貌姝美女相具足。然彼婦人於時懷妊滿足九月。便生一女姿容端正。身體圓足觀者無厭。其女生時有大光明。照其家內處處充滿。如是生時大地震動。其家門外所有樹木。並出酥油自然流溢。毘耶離城一切大鼓及諸小鼓。種種音樂不作自鳴。上徹虛空天雨眾華。於其宅內四角各有伏藏自開。微密雜寶皆悉出現。其女當生不曾啼哭。即便舉手合十指掌。而說偈言<p class='lg'>　由昔不造諸惡業　　今得如是清淨身<br>　若當造作惡業者　　不生在此大豪貴<br>　故由昔斷諸惡行　　好施調順不放逸<br>　恭敬嚴重所尊故　　方得生此賢善家<br>　我念往昔迦葉佛　　乞食來入毘耶離<br>　我在樓上見彼尊　　如是見已心清淨<br>　我心既得清淨已　　供養尊重彼如來<br>　爾時現在無香華　　塗香末香飲食等<br>　遂即聞於空中聲　　佛於世間不求報<br>　慈愍一切諸眾生　　是故遊行來乞食<br>　汝欲供養彼尊者　　當發無上菩提心<br>　比於三界設供養　　不如信發道心者<br>　我聞如是空聲已　　復見諸佛微妙相<br>　遂發不動菩提心　　從於樓上墜身下<br>　住空高一多羅樹　　復見十方一切佛<br>　猶如雜寶須彌山　　迦葉佛身亦復爾<br>　是時諸佛神力故　　曼陀羅花滿我手<br>　我時散於迦葉上　　即成清淨妙花蓋<br>　所見十方諸佛者　　微妙相好莊嚴身<br>　我見曼陀羅華蓋　　亦復同如迦葉上<br>　我時空中說是語　　願作兩足最勝尊<br>　修行乃至塵數劫　　不獲菩提誓不退<br>　天龍乃至非人等　　八部其數有二千<br>　聞我如是師子吼　　亦發無上菩提意<br>　我捨三十三天已　　還來生於閻浮提<br>　痡`不失賢善行　　故勸汝等修福業<br>　我在三十三天時　　供養釋迦牟尼佛<br>　今生不為五欲故　　唯還供養此如來<br>　我念宿世諸業報　　凡經八十九處生<br>　所受福德皆如今　　智者宜應供養佛　</p><p>爾時彼女。說此偈已默然而住。其女往昔造諸善根業因緣故。其身自然著諸天服妙寶衣裳。於其身上出妙光明勝於月照。猶如金色耀其家內。然其父母見彼光故。即為立名稱為月上<p>爾時月上生未幾時。其身忽然如八歲大。彼女行住坐立之所。其地皆悉光明晃耀。身諸毛孔出栴檀香。口氣香如優缽羅花。毘耶離城所有剎利王公子弟。及諸大臣居士長者婆羅門等。及餘大家豪姓種族所有童子。遙聞彼女月上名聲端正可喜世無雙比。聞是事已。彼等悉皆欲火熾然。心懷熱惱遍滿身體。一一皆作如是思惟。願得彼女月上為婦。爾時一切諸童子等作是念已。皆悉往至毘摩羅詰離車之家。通傳意趣進止參承。各各皆許無量珍寶。駝驢象馬諸財物等。或有共彼離車相見。口愶嚇云我當抑奪。或有呵喝作如是言。汝今若不與我女者。我必劫汝床褥臥具。財物衣裳身諸瓔珞。一切服飾悉皆將去。或言打者或言縛者。將如是等恐怖之事而以告之<p>爾時離車毘摩羅詰心生恐怖。舉身毛豎憂愁不樂。作如是念。彼等或有以其勢力將欲抑奪我女月上而將去者。或有欲來奪我命者。然彼離車。失其本念煩冤懊惱。嚬眉皺頰眼目不瞬而向其女。遂即舉聲啼呼涕泣淚下如雨。爾時月上。見父如是憂愁啼哭而問之言。父於今者何故懊惱啼哭如此<p>爾時離車毘摩羅詰告其女言。汝於今日可不知乎。為汝身故城內一切所有人民。悉皆共我身為惡結。是故各各欲來爭汝。我今將恐被其勢力劫汝將去。損我身命及諸財寶並皆喪失<p>爾時月上。即以偈頌報其父言<p class='lg'>　假使閻浮大地內　　所有一切諸眾生<br>　悉各力如那羅延　　人人手執利刀仗<br>　盡其身力趁逐我　　彼終不能害得我<br>　慈心毒仗所不害　　水火亦復不漂然<br>　不畏死屍諸鬼便　　及以咒咀言說者<br>　慈心決定無瞋恨　　慈心畢竟不畏他<br>　我今起此慈心念　　護世猶如護身已<br>　現亦不與他人苦　　是故誰當能害我<br>　厭欲自無有欲想　　成慈亦無恚怒癡<br>　我無欲瞋及癡患　　是故無能害我者<br>　我觀一切諸眾生　　皆悉猶如父母想<br>　世間但有此慈者　　他人決定不能欺<br>　假使虛空沒於地　　及以須彌入芥子<br>　四大海水處牛跡　　亦復無能降我身　</p><p>爾時月上。說此偈已白父母言。尊者父母。若必定有如此事者。願於此處毘耶離城四衢道頭振其鈴鐸。號令城內一切人民作如是言。從今七日我女月上定當出外。自求婚嫁選擇夫主。汝等一切諸男子等未婚娶者。應當各各好自嚴飾衣服瓔珞。亦須掃除城內街巷。布散香華燒香末香及華鬘等悉各備辦。豎立寶幢張懸幡蓋。如是種種好自莊嚴。以如是等諸種法用。諮請父母令作是事。爾時父母聞女語已。即取其言。從家而出依女所說。即便振鈴遍告城內一切人民作如是言。我女月上。從今日後至於七日。當從家出自求婚嫁選擇夫主。汝等應當各自怒力莊嚴衣服掃治街巷。布散香華燒香末香悉各備辦。豎立寶幢及諸幡蓋。如是種種好自嚴飾<p>爾時城內一切人民。聞此語已心生踊躍。各各自於當家門庭及以街巷。嚴飾壯麗過上所陳<p>爾時城內剎利大臣。及婆羅門居士長者乃至工巧。所有童男皆悉沐髮澡浴身體塗治妙香。各各爭競嚴飾衣服及諸瓔珞。作如是已。方始復告左右眷屬。作如是言。汝等心意不得傾動莫生餘念。其女月上。若不來向於我邊者。汝等必須強力助我而奪取之。爾時月上至後六日。是月十五圓滿之時受八關齋。其夜明靜在於樓上往來經行。佛神力故於其右手忽然有一蓮華自出。黃金為莖白銀為葉。琉璃為蕊馬瑙為臺。其花合有一百千葉。光明曄曄妙麗精華。華內有一如來形像。結加趺坐身如金色自然顯現。威光赫奕明照彼樓。具三十二丈夫之相。八十種好莊嚴其身。彼如來像所出光明。亦復遍照月上家內。爾時月上於自右手忽見華已。<span class='corr'>瞻</span>仰睹彼如來形像。歡喜踊躍遍滿其體不能自勝。即便以偈問彼所化如來形像。作如是言<p class='lg'>　不審仁者為天龍　　為緊那羅夜叉等<br>　為是鬼神阿修羅　　唯願德聚為我說<br>　尊者此身不思議　　猶如金色日天等<br>　或復變化黃色身　　忽似頗黎紅縹色<br>　我於身心無有想　　見尊功德大歡喜<br>　仁者今為誰所使　　未審又從何方來<br>　不知來意為何緣　　來已還欲至何所<br>　尊嚴顯赫如火聚　　功德巍巍似須彌　</p><p>爾時彼化如來形像。復以偈報月上女言<p class='lg'>　我今非天亦非龍　　又非夜叉乾闥婆<br>　師子釋種佛世尊　　今遣我來至[<a href='javascript:showpic("../fontimg/001244.gif")'>仁-二+爾</a>]所<br>　故非天龍及夜叉　　非人亦非緊那羅<br>　非須輪等八部眾　　我真釋種佛使者　</p><p>爾時月上復以偈頌。白彼所化如來形像。作如是言<p class='lg'>　仁今所言佛世尊　　彼形色體何所似<br>　願為我說彼形相　　我得聞已如是思<br>　又自言我佛法使　　而不為我說佛相<br>　我觀仁威及神力　　世間無比即如佛　</p><p>爾時彼化如來形像復以偈。答月上女言<p class='lg'>　彼尊形體真金色　　具三十二大人相<br>　能為眾生作福田　　是故其名號為佛<br>　自能覺知一切法　　又復了別眾生心<br>　若上若中若下者　　是故其名號為佛<br>　於世間事悉知解　　及以了知一切法<br>　知諸法已達彼岸　　是故其名號為佛<br>　於諸一切眾生心　　自心一一能知見<br>　而於眾生及與心　　二處俱亦不染著<br>　彼因行施得作佛　　及能常持清淨戒<br>　又復忍辱及精進　　禪定智慧等成佛<br>　於世事無不知者　　所謂一切諸技藝<br>　常懷慈悲喜捨心　　是故其名號為佛<br>　降伏一切諸魔等　　名聞震動千萬界<br>　自能覺悟無上道　　是故其名號為佛<br>　彼昔痡`能輪轉　　一切諸法無上輪<br>　光明普照千萬剎　　常說苦空及無我<br>　諸佛剎土有千數　　百數億數那由他<br>　廣大舌根能遍覆　　是故其名號為佛<br>　諸佛剎土有千數　　其數又如琲e沙<br>　彼出大聲悉遍滿　　是故其名號為佛<br>　諸佛剎土千億數　　彼尊以手能執持<br>　一住不動千萬劫　　是故其名號為佛<br>　諸佛剎土千億數　　其剎所有諸須彌<br>　彼尊一毛繫縛已　　能持行至數億剎<br>　聞往諸佛上妙句　　於法自在度彼岸<br>　自覺證已能度眾　　是故其名號為佛<br>　自在十力皆具足　　又能成就四無畏<br>　於諸佛法無有疑　　是故其名號為佛<br>　佛無能作灌頂者　　五眼成就悉具足<br>　五根五力等圓備　　七覺分道無染著<br>　善持禁戒善共住　　寂定調伏最無比<br>　無諂無曲心調順　　是故其名號為佛<br>　佛者琱J諸禪定　　心無暫亂亦無畏<br>　利益眾生說知時　　是故其名號為佛<br>　一切功德悉具足　　為諸眾生等供養<br>　具一切智見諸法　　是故其名號為佛<br>　我若經由一劫說　　或經百數千萬劫<br>　何故其名號佛者　　說不可盡故名佛　</p><p>爾時月上。聞此偈已歡喜踊躍遍滿其體不能自勝。心生渴仰欲見如來。復以偈頌白彼化像。作如是言<p class='lg'>　尊者如是說功德　　我今欲見可得不<br>　智者若聞如此法　　決應不樂在家住<br>　我今若不見佛者　　必定不飲不食噉<br>　亦復不樂著睡眠　　及以不坐本床鋪<br>　我見尊者已歡喜　　復聞彼德獲淨意<br>　若對見彼佛體相　　當更發大歡喜心<br>　佛大丈夫世難聞　　經由劫數百千億<br>　我已聞斯漏盡名　　彼尊今在何方所<br>　所化如來即報言　　法王今在大林內<br>　其有徒眾數百千　　清淨離垢悉勇猛<br>　一一能負三千界　　手擎經劫不疲勞<br>　得定智慧辭無礙　　具獲多聞如大海<br>　神通能至數億剎　　一頃遍禮彼諸佛<br>　供養千萬諸佛已　　於一時頃還復來<br>　無有我想及佛想　　無有剎想及法想<br>　一切諸想悉無染　　於諸眾生作利益<br>　汝若欲見彼世尊　　及大菩薩聲聞眾<br>　聽於微妙諸佛法　　速往彼大導師邊　</p><p>爾時月上。執彼蓮華及以化佛。從樓閣上下來。往至父母之邊。到已說偈白其父母。作如是言<p class='lg'>　父母觀我所執華　　微妙莖稈金剛色<br>　又觀無上華中者　　諸相莊嚴如山王<br>　如是微妙最勝尊　　何人當可不供養<br>　我今見於遍家內　　金色光曜母應知<br>　其身不可遍度量　　須臾變成種種色<br>　赤白黃紫及頗黎　　我等今須設供養<br>　大聖瞿曇在大林　　速執華香及末香<br>　父母同往設供養　　應獲無量諸功德<br>　父母聞已唱善哉　　月上此言大利益<br>　遂辦種種諸香等　　寶幢幡蓋及花鬘<br>　月上父母及親眷　　悉著微妙上衣服<br>　無價珍寶及音聲　　種種莊嚴悉充備<br>　既嚴備已從家出　　欲往大林世尊邊　</p><p>爾時月上所期之日。六日已過至第七日。時有無量千數大眾。集會俱來看彼月上。於時眾內或有諸人以欲惱心而來會者。或有因看毘耶離城。觀其城上所有莊嚴。卻敵樓櫓雀墮寮窗勾欄藻梲諸雕飾事。而來會者。時有無量男夫婦女。因涉彼城而看月上。爾時月上仍執彼華。其女父母及其眷屬。齎諸花鬘塗香末香種種燒香上妙衣服。寶幢幡蓋種種音聲。左右侍從周匝圍遶。從家而出在於街巷<p>爾時月上諸眷屬等出至街巷。如是行時無量無邊千數人眾。見彼月上在於街巷進止行時。即詣其所而口悉各唱如是言。此是我妻此是我妻。爾時毘耶離大城之內。或有諸人一時走來。出聲大叫向月上女。是時彼女見其大眾速疾來故。遂即飛騰在於虛空高一多羅。仍執彼華在空而住。以偈白彼諸大眾言<p class='lg'>　汝等觀我此妙身　　猶如真金帶火色<br>　非因昔發欲心故　　能得如是微妙身<br>　棄捨婬欲如火坑　　及諸世事不染著<br>　能行苦行調六根　　及行清淨諸梵行<br>　見他妻妾不貪欲　　皆生姊妹及母想<br>　如是當生可喜身　　眾人樂見無厭足<br>　我身毛孔出妙香　　汝豈不聞滿此城<br>　此非欲心所熏得　　皆由布施調伏果<br>　我今本無婬欲心　　汝於無欲莫生欲<br>　今此尊像證明我　　如我實語無有虛<br>　汝等昔或作我父　　我或於汝昔為母<br>　互作父母及兄弟　　云何於此生欲心<br>　我或往昔殺汝等　　汝等或復殺我來<br>　各作怨讎互相殺　　云何於此生欲想<br>　非因有欲得端正　　有欲定當生不善<br>　有欲心者無解脫　　是故今須捨欲心<br>　若墮地獄及餓鬼　　及以畜生種類中<br>　鳩槃夜叉阿修羅　　卑舍遮等皆因欲<br>　眼瞎無舌跛與聾　　身體形容悉醜陋<br>　一切種種諸過惡　　皆由往業多欲心<br>　若於來世作輪王　　帝釋三十三天主<br>　大梵自在諸天等　　皆由廣行淨梵行<br>　生盲喑啞失本性　　豬狗馬驢及駱駝<br>　象牛虎蠅蚊虻等　　皆由多欲獲此報<br>　生大地主喜樂家　　豪富長者及居士<br>　如此皆因行梵行　　現得歡喜常受樂<br>　負重煮炙煙熏鼻　　枷鎖杻械撾辱身<br>　斬截刖劓及挑眼　　為人僕使皆因欲<br>　欲作緣覺及羅漢　　眾相莊嚴諸佛身<br>　自覺覺他廣利益　　皆由捨離有欲想<br>　行欲非唯一種患　　多諸過惡無利益<br>　速望解脫諸欲者　　共我往詣如來邊<br>　更無歸依能拔罪　　唯有諸佛天人尊<br>　汝等速往彼尊邊　　無量劫數佛難睹　</p><p>爾時月上說此偈句語諸人已。是時大地皆悉震動。於虛空內而有無量諸天子等。揚聲大叫舞弄身衣。詠歌嘯調無量無數。雨諸天華百數千數。作諸音樂不可具宣<p>爾時大眾見聞是已。遂生厭離諸欲等想。生希有想未曾有想。當於爾時。舉身毛豎更無欲惱。無瞋無恚無貪無癡。無怒無妒無嫉無諍。無復煩惱無有諸使。皆以歡悅潤澤其身。各各互生父母兄弟姊妹諸親尊長等想。既捨一切諸煩惱訖。各各頭面禮月上女<p>爾時大眾所執香華末香塗香。華鬘衣服諸瓔珞等。悉將散擲向於月上。既散擲已。佛神力故。其物在彼化如來上成一繖蓋。廣半由旬<p>爾時月上還從空下去地四指。足步虛空經行來往。須臾即出毘耶離城。欲向釋迦如來之所。爾時月上安足之處地皆震動。而彼大眾其數八萬四千人俱。隨從月上次第而去<p>爾時長老舍利弗共五百比丘。於晨朝時整衣持缽。為乞食故便來向於毘耶離城。時彼聲聞諸徒眾等。遙見月上與其大眾前後圍遶相向而來。時舍利弗。遂白長老摩訶迦葉。作如是言。長老迦葉。彼所來者是月上女欲向佛邊。我等且可逆問彼女。隨意義趣驗試其女得忍已不<p>爾時長老舍利弗等五百比丘。前行既至月上女邊。到已告言。汝於今者欲何所去。其月上女即報長老舍利弗言。尊舍利弗。今既問我作如是言。汝今欲向何所去者。我今亦如舍利弗去如是去耳<p>爾時舍利弗復報月上作如是言。我今欲入毘耶離城。汝於今者乃從彼出。云何報言。我今亦如舍利弗去作如是去<p>爾時月上復報長老舍利弗言。然舍利弗舉足下足凡依何處。舍利弗言。我今舉足及以下足並依虛空。其女復報舍利弗言。我亦如是舉足安足悉依虛空。而虛空界不作分別。是故我言。亦如尊者舍利弗去如是去耳。尊舍利弗此事且然。今舍利弗行何行也。舍利弗言。我向涅槃如是行也。其女復白舍利弗言。尊舍利弗。一切諸法豈不向於涅槃行也。我於今者亦向彼行<p>爾時長老舍利弗復問月上作如是言。若一切法向涅槃者。汝今云何而不滅度。其女報言。尊舍利弗。若向涅槃即不滅度。何以故。其涅槃行不生滅故。涅槃行者不可得見。體無分別無可滅者。以是義故。行涅槃者即是涅槃。爾時舍利弗復問月上作如是言。<span class='corr'>汝</span>於今者行何乘也。為行聲聞乘為行辟支佛乘。為行大乘。爾時月上報舍利弗作如是言。尊舍利弗。今既問我行何乘者。我今還問尊舍利弗。唯願如是隨意答我。如舍利弗所證法者。為行聲聞乘。為行辟支佛乘。為行大乘<p>爾時舍利弗復報彼女作如是言。非也月上。所以者何。然彼法者。無可分別亦無言說。非別非一亦非眾多<p>爾時月上報彼尊者舍利弗言。是故不應分別諸法。一相異相無別異相。於諸相中無有可住。故涅槃者實無可滅<p>爾時長老舍利弗復告月上作如是言。希有希有。汝今乃能如此辯才無有滯礙。是故汝昔曾更奉侍幾許佛來。爾時月上報舍利弗作如是言。尊舍利弗。今問於我汝昔曾更奉侍幾許諸佛來者。猶如實際與法界也<p>時舍利弗復問女言。所言實際及與法界有幾許也。女復答言。如無明有及以愛等無有異也<p>時舍利弗復問女言。無明有愛復有幾許。其女報言。如眾生界無有異也。時舍利弗復問女言。眾生界者復有幾許。其女報言。如彼過去未來現在諸佛境界。舍利弗言。若如此者汝說何事是何解釋。其女報言。依尊者問我還依答<p>時舍利弗復問女言。我問何義。其女答言。問文字也。舍利弗言。彼文字滅無有足跡。其女答言。尊舍利弗。如是滅相一切法中。如有問者如有答者。二俱滅相不可得也<p class='juan'>
佛說月上女經卷上</p>
</body></html>
