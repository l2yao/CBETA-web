<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p class='juan'>
佛說月上女經卷下</p>
<p><span class='byline'>　　　　隨天竺三藏法師闍那崛多譯</span><br><p>爾時長老舍利弗復問月上作如是言。汝於今者在菩薩地有是忍相。汝當不久得成阿耨多羅三藐三菩提。爾時月上作如是言。尊舍利弗。夫菩提者無有言說。但以假名文字說耳。所言成者亦假名說。若久若近俱是名字。尊者。云何作如是言。汝當不久得成阿耨多羅三藐三菩提也。尊舍利弗。夫阿耨多羅三藐三菩提者。彼無生處亦不可說。無有體性其間亦復無可成者。何以故。菩提之體無有二相。是故菩提無二離一<p>爾時舍利弗告月上女作如是言。汝今但當先向佛所。我等須臾為聽法故。不久當還向於彼處而來聽法<p>爾時月上復白長老舍利弗言。尊舍利弗。如來不為聽法者說。亦復不為樂法者說。舍利弗言。如來若爾為誰說法。彼女答言。尊舍利弗。若有所聞不生著想無欣樂相。如來乃為如是說法<p>爾時舍利弗復語月上作如是言。若有眾生詣佛聽法。為聞法故。如來爾時豈不為彼而說法也<p>爾時月上復答彼言。若有眾生作如是想。此是如來為我說法。如是眾生住於我想。若有真洞入法性者則無是念。終不云佛為我等故說如是法。爾時尊者摩訶迦葉告於長老舍利弗言。尊舍利弗。此女今既詣向佛邊。今日必當有大法義。我等亦可迴還而去。今日寧可不食為善。莫使我等身在於外而不得聞如是法義。是故彼等諸聲聞眾遂即迴還。隨逐月上向於佛所<p>爾時月上。漸行至彼大林之內草茅精舍。詣於佛所頂禮佛足右遶三匝。所持香華末香塗香。衣服資財寶幢幡蓋。所奉佛者以散佛上。散已復散。彼時大眾所持香華華鬘塗香及以末香。亦散佛上。散已復散。所散諸華於佛頂上成一華蓋。縱廣遍覆滿十由旬<p>爾時童子文殊師利告月上女作如是言。汝於往昔從何捨身而來生此。當捨此身復生何處。其女答言。文殊師利於意云何。我今所執如來形像坐蓮華者。從何捨身而來生此。今捨此身當生何處。文殊師利復言月上。此是化耳。夫言化者無處捨身後亦無生。其女報言。如是如是。文殊師利。一切諸法本體是化。我於彼法不見捨時不見生時<p>爾時不空見菩薩告月上女作如是言。如是月上。既不可以女身成佛。汝今何故不轉女身。其女答言。善男子。夫空體者無迴無轉。一切諸法亦復如是。云何令我而轉女身。爾時持地菩薩復告月上作如是言。汝頗曾見如來已不。其女答言。善男子。我見如來如我手中所執化佛。如是如來等無有異。爾時辯聚菩薩復告月上作如是言。汝今能辯法義已不。時女答言。善男子。法界之體不可言說。亦不可以文字算數之所攝受<p>爾時無礙辯菩薩復告月上作如是言。汝於過去諸如來所。聞何等法。其女答言。善男子。今可仰觀如上虛空。如來說法與此虛空等無有異。其所聽者亦復如是。善男子。而彼法相等如虛空無異無別<p>爾時虛空藏菩薩告彼女言。汝於往昔所施諸佛。云何奉施云何迴向。其女報言。善男子。如我於此所化佛像施彼佛僧。所獲功德其事云何。時虛空藏菩薩報月上言。此佛是化。若於彼施無功德相。其女答言。善男子。我亦如是往於昔日諸如來前。所行布施及以迴向。亦作是相亦作如是迴向。爾時不損他心菩薩。復作是言。汝今云何能於一切諸眾生等。得以慈心而普遍也其女答言。善男子。如彼眾生等無有異。菩薩復言。彼諸眾生其事云何。女復答言。眾生之事。非是過去亦非未來亦非現在。而彼慈心亦復如是。非是過去非是未來非是現在之所攝也。亦復不可以言說也。善男子。而彼慈心其事如是<p>爾時喜王菩薩復問彼女作如是言。汝於今者得法眼不。其女答言。善男子。我今肉眼猶尚不得況得法眼<p>爾時堅意菩薩復告彼女作如是言。汝行菩提經今幾時。其女答言。善男子。如彼陽焰經今幾時。我發菩提亦復如是<p>爾時彌勒菩薩告彼女言。汝於何時當得成就阿耨多羅三藐三菩提。其女答言。亦如彌勒菩薩。何時得超凡夫行地<p>爾時長老舍利弗復白佛言。世尊。希有此女如是辯才。云何乃能與如是等鎧甲大龍共相問答。卓立不坐復不屈身禮諸菩薩<p>爾時月上白舍利弗作如是言。尊舍利弗。譬如小火體能燒故。所有諸物悉皆能燒。如是如是。尊舍利弗。諸菩薩等與於諸佛亦無有異。於諸行中欲燒一切諸煩惱時。所有煩惱或自或他莫不能燒<p>爾時舍利弗復問女言汝當成就阿耨多羅三藐三菩提時。而彼佛剎當如之何。其女答言。尊舍利弗。我於當來佛剎之中。無有如是小行小智名字狹劣。猶如今日舍利弗者。我必當取如是佛剎<p>爾時舍利弗復言月上。汝既說言一切法界與如來體等無有異。今者所見云何勝負。月上女言。尊舍利弗。譬如大海與於牛跡。然彼二水等無有異。而彼牛跡不受無量無邊眾生如大海者。如是如是。尊舍利弗。諸佛聲聞雖同法界。而諸聲聞不能為於無量無邊諸眾生輩。作大利益如諸佛者。又舍利弗。譬如芥子內有虛空。十方世界亦有虛空。彼二虛空雖無有異。然芥子空不能容受聚落城邑。不能建立須彌巨海。似如十方世界空者。如是如是。尊舍利弗。雖於一空無想無願。而有諸佛與聲聞同。然彼聲聞不能與彼無量無邊諸眾生輩作大利益。如似諸佛多陀阿伽度阿羅訶三藐三佛陀者<p>爾時長老舍利弗言。如是月上。佛與聲聞所得解脫豈不等也。月上答言。尊舍利弗。勿作是說乃言諸佛與彼聲聞解脫同等<p>時舍利弗復問女言。如是之事其相云何。女復答言。尊舍利弗。我於今者欲有所問。如尊者意為我說之。尊者證得心解脫時。頗能令此三千大千如是世界平如掌不。頗有樹木及以諸山悉各傾低向汝已不。頗或能有除滅一切諸惡已不。頗有悉除一切眾生煩惱已不。頗有能得一切諸天頂禮已不。頗有魔眾聚集遍滿三十由旬而來已不。頗有一念起智慧心得解脫已不。頗復能降一切諸魔眷屬已不<p>時舍利弗。答月上女作如是言。我於如是一切諸事悉無有一。其女復言。尊舍利弗。菩薩在於菩提道場。能有如是勝妙諸事。復有無量無邊勝事。尊舍利弗。聲聞解脫諸佛解脫。乃有如是勝負優劣差別之事。尊者云何作如是念。謂佛如來與於聲聞解脫等也<p>爾時世尊。讚月上女作如是言。善哉善哉月上。汝今乃能如是無礙辯說。爾時所化如來形像在月上女右手之中。即從華起。至世尊所圍遶世尊。滿三匝已從臍而入。佛神力故大地震動<p>爾時世尊一一毛孔出一蓮華。色如真金。白銀為葉。功德藏寶以為蓮臺。彼諸華內自然各各復出一佛結跏趺坐。彼諸如來所化形像眾相莊嚴。遍至十方諸佛剎土。自然顯現為彼說法。彼諸佛剎所說法句。以佛神力聲還聞此如來剎土<p>爾時月上。見如是等妙勝神通。歡喜踊躍遍滿其體不能自勝。其女右手所執蓮華。遂捉投擲如來身上。其華到已在於佛頂成一花帳。其帳方整下有四柱。縱廣正等如依繩墨。帳中自然化出一座。眾寶莊嚴無量天衣以覆座上。其座爾時忽復有一化佛形像如釋迦者。坐彼座上結加趺坐分明顯著。而月上女。擲彼華時作是願言。世尊。願我藉此善根因緣力故。於未來世若諸眾生住我相者。為說其法令除我相<p>爾時彼女以佛神力。忽然復有第二蓮華現其右手。彼女於是復以其華擲向如來。其華至已在如來上為第二帳。眾寶莊嚴如上所說。於時彼女復言。世尊。願我藉此善根因緣。於未來世若有眾生住我見者。為說其法得除我見<p>爾時彼女以佛神力。忽然復有第三蓮華現其右手。其女爾時復以此華擲向如來。於即化成第三華帳。眾寶莊嚴如上所說。是時彼女復言。世尊。願我藉此善根因緣。於未來世若有眾生住於一切分別相者。我為說法除其分別。及除貪欲瞋恚癡等<p>爾時彼女忽然復有第四蓮華現其右手。其女亦復以彼蓮華投擲如來至於佛頂。尋復化成第四華帳。其所莊嚴如上所說。復言。世尊。願我藉此善根因緣。於未來世若有眾生住四顛倒。我為說法令除四倒<p>爾時彼女復以如來神通力故。忽然復有第五蓮華現其右手。其女爾時復以其華向如來擲。其華至已在於佛頂。亦即成其第五華帳。其帳莊嚴亦如上說。其女於時復言。世尊。願我藉此善根因緣。於當來世若有眾生五蓋覆者。為說其法令除五蓋<p>爾時彼女以佛神力。忽然復有第六蓮華現其右手。其女亦復持彼蓮華擲向如來。其華至已在於佛頂。亦復化成第六華帳。其所莊嚴如上所說。是時彼女復言。世尊。願我藉此善根因緣。未來世中若有眾生著六入者。我為說法令離彼著<p>爾時彼女以佛神力。於其右手忽然復有第七蓮華自然顯現。其女爾時復以彼華擲向如來。至佛頂已即復變成第七華帳。形狀大小如上所說。其女爾時復言。世尊。願我藉此善根因緣。於當來世若有眾生住著七識。我為說法令其除斷<p>爾時彼女以佛神力。忽然復有第八蓮華現其右手。其女復持向佛而擲。其華至已次第成其第八華帳。形狀縱廣亦如上說。其女於是復言。世尊。願我來世藉此善因。若有眾生著八顛倒。為說其法令悉除滅<p>爾時彼女以佛神力。忽然復有第九蓮華現其右手。其女復將遙擲佛頂。其華至已次第復成第九華帳。其帳縱廣如上所說。其女於是復言。世尊。願我藉此善根因緣。於當來世若有眾生住九使者。我為說法令除九使<p>爾時彼女以佛神力。忽然復有第十蓮華現其右手。其女於是復以彼華擲如來頂。其華至已次第復成第十華帳。莊嚴縱廣如上所說。其女爾時復言。世尊。願我藉此善根因緣。於當來世具足十力。如今世尊放大光明照十方剎等無有異<p>爾時彼等所化華帳高至梵宮。是以地居乃至大梵諸天子等。因彼華帳復與無量千萬天眾同來集會<p>爾時世尊便有微笑。然諸佛等有如是法。微笑之時從其口出種種色光。其光所謂青黃赤白頗梨等色。及以金銀如是等色。而彼光照至於無量無邊佛土。普至梵天覆翳日月。光明威力勝盛無比。晃耀顯赫還入佛頂。爾時眾中長老阿難。從坐而起整理衣服偏袒右臂右膝著地合十指掌。以偈問佛微笑放光因緣之事<p class='lg'>　一切諸智非無眼　　於一切法無有疑<br>　普照世間光平等　　及以微笑有何緣<br>　往昔劫數尊行施　　清淨戒行如寶珠<br>　住忍不動如須彌　　尊今光笑有何緣<br>　常修精進及禪定　　得免諸有生死等<br>　意行深遠猶如海　　微笑放光有何緣<br>　常行慈悲無休息　　及以喜捨亦復爾<br>　迷失路者能濟拔　　尊笑放光有何緣<br>　尊一毛孔出光明　　遍至十方無量剎<br>　忽然覆蔽日月光　　奪彼威力作他眼<br>　所出音聲妙清淨　　具六十種世獨尊<br>　所有聞者無厭足　　復能除滅諸煩惱<br>　於十方剎無量眾　　一切心有所行者<br>　世尊知已決疑網　　尊笑放光有何緣<br>　誰今決定發道意　　誰今乘佛廣大乘<br>　誰今如是滿心願　　世尊微笑而放光<br>　誰今降伏四種魔　　謂煩惱魔及死魔<br>　陰魔及以天魔等　　微笑放光有何緣<br>　世尊今誰證大利　　誰作法豐人師子<br>　名聞誰至十方剎　　如是微笑及放光<br>　一切智者滅不善　　諸慈行中最勝慈<br>　於諸分別皆已斷　　微笑放光有何緣<br>　何誰今得廣大利　　誰復今得滿願心<br>　和合十力今是誰　　如是放光及微笑<br>　千萬諸天在虛空　　夜叉金翅摩呼羅<br>　及諸天女合掌禮　　瞻仰世尊歡喜心<br>　聚集無量諸菩薩　　十方剎土悉瞻仰<br>　深智如海欲聽法　　淨意光笑有何緣　</p><p>爾時世尊即以偈句。報阿難言<p class='lg'>　阿難汝觀此童女　　合十指掌在我前<br>　彼見諸佛妙神通　　即發無上菩提意<br>　過去曾見三百佛　　生生世世所見者<br>　琤肸扑q而尊重　　常願云何證菩提<br>　願不生於惡道堙@　唯願生天及人中<br>　生處不忘菩提心　　命終已後知宿命<br>　昔見如來名迦葉　　在於樓上墜下身<br>　供養彼尊迦葉故　　現得無生及順忍<br>　復有佛號鉤婁村　　奉施一具妙衣服<br>　是故現得金色體　　清淨顯赫如月天<br>　有佛迦尼迦牟尼　　香華塗末供養彼<br>　以是口出妙香氣　　猶如栴檀優缽羅<br>　佛名尸棄兩足尊　　瞻仰彼尊滿七日<br>　是故兩目青蓮色　　諸類看者不知厭<br>　厭離諸欲五百世　　常行清淨諸梵行<br>　若人起欲來觀者　　乃得清淨無欲心<br>　是故三十三天生　　從彼來生離車種<br>　一切生處知宿緣　　巧說諸偈微妙句<br>　教化父母及諸親　　利益無量眾生等<br>　為欲教化發菩提　　故生豪貴大離車<br>　童女男夫婦人等　　教化令入佛乘中<br>　二萬三千諸人類　　成熟無量菩提道<br>　其女轉此女人身　　不久出家在我法<br>　廣行清淨大梵行　　此處命終還生天<br>　從天命終復生此　　於後惡世護我法<br>　與此眾類作利益　　捨命還生兜率陀<br>　當來彌勒下生時　　儴佉輪王家作子<br>　其於彼眾多才藝　　可喜端正備諸德<br>　供養彼尊三月日　　及諸左右眾圍遶<br>　於彼佛邊得出家　　六千三百眾隨逐<br>　受持彼佛正法已　　然後往生安樂土<br>　既得往見阿彌陀　　禮拜尊重而供養<br>　當於賢劫諸佛剎　　十方所有諸世界<br>　及以琲e沙如來　　悉為彼眾作利益<br>　精進智慧禪定力　　供養如是諸世尊<br>　劫數諸佛供養已　　教化無量千萬眾<br>　於後八萬俱致劫　　當得作佛名月上<br>　彼尊名號月上者　　眉間白毫出妙光<br>　其光金色甚耀麗　　顯赫遍照彼佛剎<br>　日月火光及摩尼　　星宿諸光悉不現<br>　晝夜歲月及四時　　皆由彼光更無別<br>　彼剎當無辟支佛　　聲聞羅漢亦無名<br>　清淨勇猛菩薩眾　　彼尊唯當有如是<br>　彼眾身並黃金色　　百種諸相具莊嚴<br>　悉名為人妙可喜　　彼剎無欲胎生者<br>　蓮華臺中自化生　　生已即有大威德<br>　於算數中不可量　　無量神通至諸剎<br>　無生忍法無障礙　　彼剎無魔及外道<br>　亦無破戒惡朋友　　受淨報如兜率陀<br>　若有彼剎所生者　　諸受果報悉平等<br>　金銀真珠微妙網　　廣大遍覆彼世間<br>　彼大世尊壽命長　　住世七十三千劫<br>　壽盡涅槃滅度後　　正法住世滿一劫<br>　彼尊在世及滅度　　法教一住無有殊<br>　我若一劫讚歎彼　　世尊剎土諸功德<br>　今日所說諸譬喻　　如海取於一渧水　</p><p>爾時月上。從佛對聞與已授記。聞已歡喜踊躍無量飛騰虛空。去地高至七多羅樹。既住於彼七多羅已。其女於即轉彼女身變為男子。即時大地皆悉震動。出大音聲雨天華雨。出大光明遍照世界。爾時月上菩薩。即住彼空以偈嘆佛。作如是言<p class='lg'>　假動須彌空倒地　　修羅住處皆悉滅<br>　大海枯涸月天墜　　如來終不出妄言<br>　假使十方眾同心　　或火成水水成火<br>　無量功德最大尊　　利益眾生無異說<br>　大地虛空成混沌　　百剎同入芥子中<br>　羅網可用縛猛風　　如來終不有妄語<br>　世尊如是真實言　　故我決住菩提道<br>　今既大地遍震動　　我證菩提定無疑<br>　我今既得菩提記　　即轉法輪無有別<br>　猶如世尊所說法　　我百數劫已得聞<br>　利益天人八部輩　　及諸比丘四眾等<br>　又為無量諸菩薩　　汝等於佛莫生疑<br>　當來悉成無分別　　是故決發菩提心<br>　諸法皆悉如幻化　　諸佛所說如夢想<br>　是處無人無養育　　眾生命及富伽羅<br>　如是諸法本性者　　喻如虛空無有異<br>　我先所有女人身　　彼身空體亦無實<br>　既無實體是為空　　空體無物無可取<br>　彼身顛倒分別生　　分別猶如鳥飛空<br>　意欲成就佛菩提　　復欲降伏四魔眾<br>　復欲三千大千界　　轉於微妙大法輪<br>　汝等猛發菩提意　　尊重供養婆伽婆<br>　不久當成功德尊　　同於真體無有別<br>　善利丈夫尊沙門　　二足中尊我頂禮<br>　能施愛物常得愛　　能施法財得自在<br>　佛是樂本能與樂　　能伏怨讎及諸魔<br>　我嘆應嘆最勝尊　　又嘆自在無<span class='corr'>羨</span>者<br>　我意所觀諸方處　　願見諸佛不思議<br>　放光如今釋師子　　我亦當知十方佛<br>　皆悉同體覺一法　　於真如法悉無二<br>　無量眾生同實際　　有此忍者當作佛　</p><p>爾時月上菩薩說此偈已。從空而下頭面作禮。彼作禮時頭未離地。而有無量百千數佛現其目前。彼等諸佛同音授彼月上之記。當成阿耨多羅三藐三菩提。月上菩薩眼自對見彼百千佛授其記已。歡喜踊躍遍滿其體不能自勝。即從如來求請出家白言。善哉。唯願世尊。自說法中與我出家。佛即告彼月上菩薩。若必然者當問父母聽汝已不<p>爾時童子所生父母。對見如是變化神通。復從佛聞為彼授記而佛白言。如是世尊。我等已許。唯願世尊。放彼出家。又願我等於未來世會如此法。爾時世尊。即放童子而出家也。時彼童子當出家時。即有一萬二千人俱發阿耨多羅三藐三菩提。佛說如此法本之時。復有七十那由他諸天人等遠塵離垢。於諸法中獲得淨眼。復有五百諸比丘等。於無為法獲得漏盡心得解脫。復有二百比丘尼等與其同類二萬人俱。其中或有未曾發於阿耨多羅三藐三菩提者。亦得發於菩提之心。佛說此經已。月上菩薩長老阿難諸菩薩眾。及彼大會天人阿修羅乾闥婆等八部之類。歡喜奉行<p class='juan'>
佛說月上女經卷下</p>
</body></html>
