<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p class='juan'>
佛說除蓋障菩薩所問經卷第十三</p>
<p><span class='byline'>　　　　西天譯經三藏朝散大夫試鴻臚卿傳梵大師賜紫沙門臣法護等奉　詔譯</span><br><p>復次善男子。菩薩若修十種法者。即得常住妙等引心。何等為十。一者善行身念處。二者善行受念處。三者善行心念處。四者善行法念處。五者善行境界念處。六者善行阿蘭若念處。七者善行王都國城聚落念處。八者善行名聞利養等事念處。九者善行如來施設學門念處。十者善斷煩惱及隨煩惱雜染念處。善男子。云何是菩薩善行身念處。謂若菩薩。所有身中從我所起罪不善法。以其勝慧審細思擇。皆悉遠離。又復觀察身諸過失。下從足心上至頂門。筋脈纏縛。遍觀其身。而悉無我。不得暫停敗壞之法。是身不淨。諸不成熟臭穢可惡。眾惡色相共所積集。菩薩作是觀時。若身中身貪愛諸欲。身計我想身所執著。是等諸法悉不可得。以是緣故。與身俱者諸不善法不得自在。餘與身俱一切善法而得自在。如是名為善行身念處。云何是菩薩善行受念處。謂若菩薩作是思惟。所有諸受皆悉是苦。云何愚人。於中顛倒計以為樂。諸愚癡者不識苦樂。唯諸聖人悉知是苦。菩薩自能勤行斷苦受已。復教他人亦悉同己如是修學。菩薩作是觀時。又於彼受不生染愛。不起瞋恚。自勤行已。復令他人亦如是學。如是名為善行受念處。云何是菩薩善行心念處。謂若菩薩作是思惟心實無常計執為常。以苦為樂。無我謂我。不淨謂淨。是心動搖不得暫停。如風輕轉。而為煩惱最初根本。亦復為諸隨煩惱緣。開惡趣門破壞善趣。又復為緣生貪瞋癡。與一切法為勝主宰。一切法中心為先導。若心有知。即一切法亦有所知。心如畫師畫諸物像。心不見心。心能積集善不善業。是心循環如旋火輪。是心迅轉其猶奔馬。心如野火熾焰燒然。心如大水滋長眾物。菩薩作是觀時。而實其心不得自在。諸菩薩者自能調伏。心若調伏。即一切法悉得調伏。如是名為善行心念處。云何是菩薩善行法念處。謂若菩薩。於不善法如實了知所謂貪瞋癡等及所依止。貪之對治餘不善法。瞋癡對治諸不善法。菩薩於是不善法中。勤斷除已。即能了知一切善法。於善法中。起心愛樂住正念處。而於彼法求所成辦。自能行已。復教他人如是修學。如是名為善行法念處。云何是菩薩善行境界念處。謂若菩薩。於諸可意及不可意色聲香味觸諸境界中。不生貪著不起恚心。菩薩作是思惟。我今不應於此無體相法中而生貪著。若生貪者即是愚人。具愚癡性是不明了性。是不善性。如佛所說。若生貪者。即起染著愚癡計執。不能分別善不善法。以是緣故墮惡趣中。菩薩又作是念。我今不應於此空法之中而起恚心。起恚心者。即不能忍發生瞋恚。為諸聖人之所譏毀。同梵行者而共厭棄。菩薩作是觀時。不為境壞不著所得。菩薩自能行已。復教他人亦如是學。如是名為善行境界念處。云何是菩薩善行阿蘭若念處。謂若菩薩作是思惟。修無諍行及寂靜行。是即名為住阿蘭若處。有諸天龍夜叉乾闥婆等他心通者。能知我心及心所法。是故我今應當遠離不如理作意及異思惟。於一切處亦復常離不如理作意。於如理法中。起心愛樂增廣修習。如是名為善行阿蘭若念處。云何是菩薩善行王都國城聚落念處。謂若菩薩。入於王都國城聚落之時。當起菩薩所行之行。於諸非處皆悉捨離。非出家人所應行處。亦悉捨離。何等是非出家人所應行處。所謂王官之舍。博<span class='corr'>弈</span>之會。酒肆歡宴歌舞倡伎所住之處。及餘一切非出家人所應行處。當遠離之而悉不往。如是名為善行王都國城聚落念處。云何是菩薩善行名聞利養等事念處。謂若菩薩。於諸名聞利養等事。但為施主作福田故。隨所起心而乃受之。然其所受。不起貪愛。不生取著。復不計執。不作己有之想。不起我所之相。隨其所得即與一切有情共之。諸苦惱者濟其資養。以是緣故。乃於名聞利養等事。不生高舉。不起我慢。不恣驕逸。菩薩作是思惟。諸有名聞利養等事。若自若他。暫時所起而不久停以暫起故。於一切時及一切處悉無所得。誰諸智者。於此無常不久不堅不安隱法。中生染愛心及生高舉我慢驕逸。如是名為善行名聞利養等事念處。云何是菩薩善行如來施設學門念處。謂若菩薩作是思惟。所有過去一切如來皆如是學。如是學故已成正覺入大涅槃。未來世中一切如來皆如是學。如是學故當成正覺入大涅槃。及現在世一切如來亦如是學。如是學故現成正覺入大涅槃。以是緣故。於此學門起清淨心。而生尊敬勤勇修習。如是名為善行如來施設學門念處。云何是菩薩善斷煩惱及隨煩惱雜染念處。謂若菩薩。以正念故。善能了知一切煩惱。及隨煩惱。雜染等法。何因所起何緣所生。菩薩悉知如是因起如是緣生以了知故而悉遠離。如是名為善斷煩惱及隨煩惱雜染念處。善男子。菩薩若修如是十種法者。常住妙等引心。又善男子。菩薩若修十種法者。常著糞掃衣。何等為十。一者堅固誓願。二者謙下其心。三者不生疲倦。四者離諸有著。五者不觀過失。六者唯觀功德。七者不自讚譽。八者不毀謗他。九者戒行具足。十者聖賢親近。善男子。云何是菩薩誓願堅固。乃至聖賢親近。謂若菩薩。自有淨信志意具足。為諸如來之所信許。設或遇於護命因緣。亦不破毀所發誓願。能於誓願無所改轉。由能堅固彼誓願故。即能謙下其心不生我慢。心謙下故。能以一切人所嫌棄糞掃之物而悉取之。取已洗滌治染縫綴。不生厭惡而不疲倦。不疲倦故。隨所作已離諸有著。乃至勝業修進得成。而能於此糞掃之衣不觀過失。雖云此衣壞爛故弊復多蚤虱。若被於身而生垢污。菩薩終不觀其過失。何故此衣唯觀功德。謂此糞掃衣者仙人所服。離欲聖者亦悉隨順。順聖種故。佛讚吉祥。佛所稱歎。以是緣故。不自讚譽不毀謗他。由離自讚不謗他故。即得戒行具足。清淨戒具足故。一切聖賢之所親近。諸佛稱讚。及諸菩薩之所守護。人非人等而共佑助。諸婆羅門及剎帝利。一切人民咸來禮敬。同梵行者而悉咨嗟。善男子。菩薩若修如是十種法者。常著糞掃衣<p>爾時除蓋障菩薩前白佛言世尊。諸菩薩者具廣大心何故行斯麤劣行耶。佛言。善男子。菩薩為護世間隨順轉故。乃行斯行。善男子。菩薩有具大勢力者。有不具者。為彼不具大勢力者。令起對治未生煩惱。故行斯行。又善男子。於汝意云何。汝謂如來行解為廣大邪。為淺劣邪。除蓋障菩薩白佛言。世尊。我無此辯不堪酬對。所以者何。無能測度如來行解之者。以如來無法可證。無法可見。是故如來無有少法可為行解。佛言。善男子。於汝意云何。汝謂如來以何緣故。於四大洲中諸人非人。及餘劣信解者。天龍夜叉乾闥婆等眾中。現斯麤劣之行。及於彼前稱讚頭陀功德。除蓋障菩薩白佛言。世尊。如來為欲化度諸有情故。及為初住大乘菩薩。令起對治未生諸煩惱故。乃行斯行。佛言。善男子。如是如是。諸有大力菩薩。為欲成就化度有情故著糞掃衣。斯亦非為下劣麤行。以是緣故。菩薩常著糞掃之衣。又善男子。菩薩若修十種法者。但受三衣。何等為十。一者喜足。二者少欲。三者遠離希求。四者離所積聚。五者離積聚故無所壞失。六者無壞失故離諸苦惱。七者離不悅意。八者遠離愁歎。九者無所受。十者勤修習故而得漏盡。善男子。云何是菩薩喜足。乃至勤修習故而得漏盡。謂若菩薩。隨所得衣便生喜足。由喜足故而能少欲。以少欲故。無所希求離諸積聚。無積聚故而無壞失。無壞失故。即離壞失所生苦惱。離苦惱故無不悅意。離不悅意故乃無愁歎。無愁歎故而無所受。無所受故勤行修習。乃得漏盡。善男子。菩薩若修如是十種法者。但受三衣。又善男子。菩薩若修十種法者。不隨他行。何等為十。一者不隨貪行。二者不隨瞋行。三者不隨癡行。四者不隨恚害行。五者不隨慳嫉行。六者不隨我慢行。七者不隨求他知識名稱事行。八者不隨希取利養事行。九者不隨恭敬天魔而行。十者不隨高舉染愛而行。如是名為不隨他行。善男子。菩薩若修如是十種法者。即不隨他行。又善男子。菩薩若修十種法者。常行乞食。何等為十。一者為欲攝受有情故行乞食。二者次第而行乞食。三者不生疲倦而行乞食。四者喜足而行乞食。五者為欲分布而行乞食。六者不耽著故而行乞食。七者善知量故而行乞食。八者為令善品得現前故而行乞食。九者令得圓滿諸善根故而行乞食。十者離身想故而行乞食。善男子。云何是菩薩攝受有情。乃至離身想故而行乞食。謂若菩薩。見諸有情受苦惱者善根微少。為欲攝受令其具足諸善根故而行乞食。菩薩若入城邑聚落行乞食時。當住正念端直其身。進止可觀威儀有則。諸根寂靜如理瞻視繫念善法。所行乞食依其次第。終不棄捨貧窶之舍而從富乞。謂於婆羅門剎帝利長者居士諸大族舍。從一至一次第行乞。所獲飲食知量止足。唯除異處而悉不往。謂異處者。惡犬畜家及有新生犢子之舍。破壞淨戒墮畜生中能起嬈亂之者。若男若女童男童女共所嫌棄。如是等處皆悉遠離。由其次第行乞食故。不生疲倦亦無譏毀。於彼有情不生染愛不起瞋恚。亦不厭棄。所得之食。隨應而受便生喜足。受已還復所居僧坊。收其衣缽盥手濯足。於如來像前或如來塔前。尊重恭敬作供養已。入自舍中以所乞食而為四分。一分授彼同梵行者。一分施於貧苦有情。一分當施墮惡趣者。一分自食。菩薩雖受其食不生染愛。不起驕逸亦不取著。其所受食但為資養身故。亦不令其身極羸瘦亦不沈重。何以故。若極羸瘦妨修善法。若極沈重增長睡眠。菩薩為令善品得現前故。隨受食已發起精進離諸懈怠。漸當修進菩提分法令得圓滿。以其修進菩提分法得圓滿故不起我執。無我執故。乃至能以身肉施諸有情。善男子。菩薩若修如是十種法者。即常行乞食<p class='juan'>
佛說除蓋障菩薩所問經卷第十三</p>
</body></html>
