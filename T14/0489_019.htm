<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p class='juan'>
佛說除蓋障菩薩所問經卷第十九</p>
<p><span class='byline'>　　　　西天譯經三藏朝散大夫試鴻臚卿傳梵大師賜紫沙門臣法護等奉　詔譯</span><br><p>復次善男子。菩薩若修十種法者。即能善知四攝法行。何等為十。一者行利益施攝化有情。二者行安樂施三者行無盡施。四者利益語。五者如義語六者如法語。七者如理語。八者利益行。九者同財而行利益。十者同其濟命受用等事。而行利益攝化有情。善男子。利益施者。是謂法施安樂施者。是謂財施。無盡施者。謂與他人宣示正道利益語者。所謂宣說諸善品法。如義語者。所謂宣說真實之理。如法語者。所謂隨順如來正教宣說諸法。如理語者。所謂不壞真實之義。利益行者。謂令有情不善不起善法安立。同財利益者。謂同飲食財物平等受用同其濟命受用等事行利益者。所謂金銀摩尼真珠琉璃。螺貝壁玉象馬車乘等。同其受用而行利益。善男子。菩薩若修如是十種法者。即能善知四攝法行。又善男子。菩薩若修十種法者。得妙相具足。何等為十。一者常修寂靜威儀。二者常修無矯詐威儀。三者常修清淨威儀。四者見者皆生愛樂。五者見者皆生善相。六者見者無厭。七者見者悅意。八者一切有情見者無礙。九者一切有情見者皆生歡喜之心。十者一切有情見者皆生清淨之心。善男子。菩薩若修如是十種法者。即得妙相具足。又善男子。菩薩若修十種法者。為他所依。何等為十。一者有情久處生死怖畏中者。為作守護。二者有情久在生死曠野險難者。為作善導。三者有情沒溺生死大海中者。而為濟渡。四者有情無親屬者。為作主宰。五者有情久嬰煩惱重病苦者。為作醫師。六者有情無救護者。為作救護。七者有情無棲託者。為作舍宅。八者有情無歸投者。為作歸投。九者有情無安止者。為作洲渚。十者有情無趣向者。為作趣向。善男子。菩薩若修如是十種法者。即能為他所依。又善男子。菩薩若修十種法者。如大藥樹。善男子。譬如世間有大藥樹。其名善見若彼有情嬰纏一切病苦之者。隨取受用悉愈其疾。何等為十。一者受用其根。二者受用其莖。三者受用其枝。四者受用其葉。五者受用其花。六者受用其果。七者見時受用其色。八者嗅時受用其香。九者當時受用其味。十者舉動受用其觸。善男子。菩薩亦復如是從初發心已來。善能治療一切有情諸煩惱病。而諸有情隨所修作悉愈其疾。一者受用菩薩布施波羅蜜多。二者受用菩薩持戒波羅蜜多。三者受用菩薩忍辱波羅蜜多。四者受用菩薩精進波羅蜜多。五者受用菩薩禪定波羅蜜多。六者受用菩薩般若波羅蜜多。七者見菩薩身受用其色。八者聞菩薩名受用其聲。九者嘗於菩薩清淨功德法味。十者親近菩薩恭敬供養。善男子。菩薩若修如是十種法者。即得如大藥樹。又善男子。菩薩若修十種法者。而能勤修福行。何等為十。一者隨力供養三寶。二者病苦有情為施妙藥。三者飢渴有情為施飲食。四者諸有情類若為寒熱所逼惱者。施其覆護。五者常當尊重恭敬軌範之師及親教師。六者見諸同梵行人。應起承迎合掌恭敬禮拜問訊。七者修治園林精舍。八者於時時中出諸庫藏財穀等物而行給施。九者於諸奴婢及傭作人。平等養育而為護持。十者於時時中常行供養持戒沙門及婆羅門。善男子。菩薩若修如是十種法者。即能勤修福行。又善男子。菩薩若修十種法者。善能施作諸變化事。何等為十。一者於一佛剎不動身相。能於無數佛剎諸如來所請問深義。二者於一佛剎不動身相。能於無數佛剎諸如來所聽受深法。三者於一佛剎不動身相。能於無數佛剎諸如來所承事供養。四者於一佛剎不動身相。能於無數佛剎之中。而悉圓滿菩提資糧。五者於一佛剎不動身相。能於無數佛剎之中。有諸菩薩成正覺時。悉皆尊重作供養事。六者於一佛剎不動身相。能於無數佛剎之中。自身示現成等正覺。七者於一佛剎不動身相。能於無數佛剎之中。示現往詣菩提道場。八者於一佛剎不動身相。能於無數佛剎之中轉妙法輪。九者於一佛剎不動身相。能於無數佛剎之中示現涅槃。十者於一佛剎不動身相。能於無數佛剎之中。乃至有情所可化者。隨其所應而悉為作諸變化事。菩薩雖復作諸化事。而不分別能化所化<p>爾時除蓋障菩薩白佛言。世尊。云何菩薩作諸化事而不分別能化所化。佛言。善男子。我今喻說。汝應諦聽。譬如日月照四大洲。隨攝世間一切有情普遍照曜。而彼日月亦不分別。我為能照一切有情是為所照。何以故彼之日月。皆由往昔所修業報故能照曜。善男子。菩薩亦復如是。雖復作諸化事。亦不分別能化所化。都無發悟亦無造作。何以故。謂由菩薩往昔勝善業報所成。菩薩往昔修菩薩行時。隨其願力隨其行業。故能今時作諸化事無所分別。善男子。菩薩若修如是十種法者。善能施作諸變化事。又善男子。菩薩若修十種法者。即能速證阿耨多羅三藐三菩提果。何等為十。一者能善具足。及善積集布施之行。二者善具足戒。善積集戒。無缺漏戒。不雜染戒。出過一切聲聞緣覺。清淨潔白戒蘊具足。三者善具忍辱。四者善具精進。五者善具禪定。六者善具勝慧。七者善具方便。八者善具諸願。九者善具諸力。十者善具正智善積集智。以菩薩成就不共智故。而能出過一切聲聞緣覺之智。超越菩薩初地。乃至超越菩薩九地之智。善男子。菩薩若修如是十種法者。即能速證阿耨多羅三藐三菩提果<p>世尊宣說如是諸正法時。即此三千大千世界六種震動<p>又此三千大千世界所有須彌山王。目真鄰陀山摩訶目真鄰陀山。小鐵圍山。大鐵圍山。及餘寶山黑山諸小山等峰岫。自然皆悉低屈向象頭山。而伸供養佛及正法<p>又此三千大千世界。一切花樹一切果樹。皆悉低垂向象頭山。供養世尊及其正法<p>是時復有無數百千俱胝那庾多菩薩。化現種種衣服莊嚴。其積量如須彌山王。供養世尊及其正法<p>復有無數百千帝釋梵王護世天等。皆悉合掌頂禮世尊。雨天曼陀羅花。摩訶曼陀羅花。散於佛上<p>復有無數百千諸天子眾各持天衣。住虛空中舉身旋轉。作百千種清妙之聲而伸供養。復以天花散於佛上咸作是言。我等今日見佛世尊。於第二時出現世間。於第二時轉正法輪。世尊。若諸有情。具大福德修諸善業。於先佛所植眾德本者。是人方得聞此正法。何況有能聞已發生清淨心者<p>復有無數百千摩[<a href='javascript:showpic("../fontimg/023523.gif")'>目*侯</a>]羅伽。咸悉震發大雲雷音。又復化現種種大雲。遍覆於此三千大千世界。及象頭山。雨眾香水皆悉充滿是中有情亦不嬈惱。如是施作而伸供養<p>復有無數百千龍女。於世尊前出歌詠聲而伸供養<p>復有無數百千乾闥婆眾緊那羅眾右繞。於此三千大千世界及象頭山。出美妙聲歌詠供養<p class='juan'>
佛說除蓋障菩薩所問經卷第十九</p>
</body></html>
