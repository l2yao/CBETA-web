<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n394"></A>No. 491</b><p class='juan'>
六菩薩亦當誦持經</p>
<p><span class='byline'>　　　　失譯附後漢錄</span><br><p>師子戲菩薩　師子奮迅菩薩　師子幡菩薩師子作菩薩　堅勇精進菩薩　擊金剛慧菩薩<p class='lg'>　巍巍十方佛　　堂堂聖中王<br>　妙相三十二　　眾好八十章<br>　身出妙光明　　普照諸十方<br>　願身自歸命　　稽首諸法王<br>　巍巍十方佛　　無極大慈悲<br>　興立諸大誓　　濟度諸群黎<br>　多聞歡喜者　　功德叵稱載<br>　願身自歸命　　稽首諸大哀<br>　巍巍十方佛　　功德不可量<br>　慧如無量海　　灌澤諸十方<br>　其有聞名者　　除咎消諸殃<br>　歸命大智慧　　稽首正覺王<br>　巍巍十方佛　　國土甚清淨<br>　七寶為莊嚴　　妙香栴檀形<br>　悉純諸菩薩　　亦無二乘名<br>　唯說不退轉　　般若之道英<br>　巍巍十方佛　　三世道之珍<br>　其聞信樂者　　疾成無上真<br>　遊於菩薩道　　堅住不退轉<br>　所生常見佛　　速值諸世尊<br>　巍巍十方佛　　三世之導師<br>　志心懷恭敬　　信樂無狐疑<br>　所生常端正　　顏容甚光暉<br>　辯才慧獨遠　　願禮天人師<br>　別有四菩薩　</p><p>此四大士。皆過去十方諸佛之師。此四大士。初始造行之時。發大誓願言。我當度一切眾生。至其都得涅槃。然後當取佛。以是故應誦念誦持。得無量無邊功德至不退轉。譬如三千世界盡虛空滿中紫磨黃金。用之布施。不如一須臾之間誦念此四大士名。其所得功德。出過爾所黃金施上。千億萬倍。其名曰<p>棄陰蓋菩薩　寂根菩薩　慧威菩薩　不離菩薩六菩薩亦當誦持經<p class='juan'>
</p>
</body></html>
