<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n399"></A>No. 493</b><p class='juan'>
佛說阿難四事經</p>
<p><span class='byline'>　　　　吳月支國居士支謙譯</span><br><p>聞如是。一時佛在拘夷那竭國。欲滅度時。阿難白佛言。我念天龍鬼神。帝王人民與佛相見。聞佛教誡。無不歡喜。在志所願。或作沙門。得應真者。或有居家。奉行五戒。死得上天者。今佛去世。天龍鬼神。帝王人民。及四輩弟子。當何恃賴得福得度。將當復從誰得之乎。佛言。善哉善哉。阿難。慈心多愍天人雜類。無不由汝得度脫者。吾去之後。世名五濁。人心憒憒。穢垢自亂。世多顛倒。賤善尊惡。此實可憂。世雖然者。吾有經籍懇惻之戒。盡心遵行。福自歸身汝莫憂也。吾雖去世。典籍續存。六度大法不持之去。行者得度非神授與。汝等不解吾之所言耶。阿難即白。願重說之<p>佛言。大法有四。可從得福。亦可得道。與得佛身。其福正等。阿難又言。願佛為我解釋四事。世尊曰。當以慈心育養幼弱。見禽獸蟲蛾下賤仰人活者。常當愍念。隨其所食。令得穌息。莫得加刀杖傷絕其命。惻愴慈心。當如慈母天龍鬼神。帝王人民。有行此慈者。其得大福。與侍佛身功德正等。此謂一事也。世有災異。水旱不調。五穀不豐。人民飢饉。不安本土。志欲叛亡。王及臣民。富有倉穀。當惟無常。身命難保。勿愛寶穀。知愛人命。當起悲心。出穀廩假。賙諸窮乏。以濟其命。安居本土。若意慳貪。不欲布施。當諦計念。人初來生。魂神空來。依因二親情欲之氣。以成己體。在母腹中。十月乃生。得親喜悅。可得全命。愁忿之日。即切絕之。困極乃終。魂神不滅。復更求身。豪貴貧賤。皆由宿行。官爵俸祿。國土珍寶。無為迷惑。以亂高德。至其壽終。身及珍寶。故留世間。不隨己去。常當慈心練行經道。以佛明教。觀視人物。如幻如化。如夢如響。一切皆空。不可久保。觀世皆爾。此為真諦。世人愚惑。心存顛倒。自欺自誤。猶以金價。買鋀銅也。身死神去。當墮三塗。諦思如此。急當布施。與身命競。貧窮乞丐。羸老疾病。隨所當與。莫令命絕。執心如此。十方諸佛。開士大人。天龍鬼神。無不愍之。至於壽終。魂神所生。輒受豪貴。身意俱安。災害不生。具獲上願。如佛在時。供養佛身。正等無異。此謂二事也。國中多有盜賊。水火災異。變生毒氣。流布疾病縱橫。悉是海中龍神鬼王之所為也。故得此毒重病憂惱。此諸鬼神龍者。皆是世人所為。射獵屠殺魚網。中毒死者。其魂神或墮海中為龍。或為有力太神化生之類。皆知宿命。忿怒宿怨。因作霧露吐惡毒氣。雨其國中。其時人民。或中毒死者。或但得病者。有相塗污者。皆由世人所作。不仁殘殺物命。展轉相怨。手自殺者。中毒即死。助其喜者。皆更困病。或相塗污不相塗污者。皆由食肉。有相分者。不相分者。聽聰之士。覺知殺罪追人不置。以己度彼。正等無異。如此奉行。佛之弘道。行四等心。慈悲喜護。福自歸身。若彼殺家。以肉與己。慎莫食之。不食之者。雖處惡世。盜賊災變。毒氣之時。雖處其中。不相塗染其帝王人民。富有盈穀。孤獨鰥寡。衣食不充。疾病困篤。無以自濟。當給醫藥。糜粥消息。令其得愈。命不橫盡。當明此人宿命行惡。不信三尊。背真向偽。慳貪所致。罪福分明。慎莫為惡。亦當慈心。以佛經法。教訓愚癡。令持經道。若活一人。使病得愈。示之善道。令持五戒。終身清潔。與侍佛身。其福正等。是謂三事也<p>世有高節。清潔無欲。沙門梵志。懷抱經典。言輒法律。帝王臣民。心當恭肅。詣稟律行。此曹高士。口之所陳。皆是諸佛之遺典也。令人去惡就善。恩倍於親。百有餘分。使人壽終不墮三塗。常當慈心恭肅向之。寧洋銅灌口。利刀截舌。慎莫謗毀此清潔之人。寧自斷手。莫加之痛。寧自剖腹。出心燒之。無怒此人。設使愚者見佛經道。明知去就。由遠頑闇之群。馳就賢者之眾。講受聖典。以成高德。沙門梵志。無以貿買求利為身穢垢。心清行淨。猶明月珠。護持應器。勞身乞食。供口即止。不畜遺餘。或居寺舍。或處山澤樹下塚間。皆知宿命。分別真偽制作經籍。為世橋梁。慈心多愍。坐起咒願。帝王臣民。令國平夷。如此高士德訓。諸天龍鬼。惻心不務世俗故。不為情欲之失所見歎述耳。國王臣民。若有智者。當尋求之。供所當得衣食床臥疾病醫藥。使其安隱。得講經戒。敷演訓導。坐禪念定。或從得道。或死得上天。衣食一國穢濁之人。不如盡心供養清淨道士一人。其福弘大。如佛在時供養佛身。正等無異。此謂四事也。帝王臣民。視此輩人。天龍鬼神。無不擁護。助之歡喜者也<p>佛告阿難。吾前世時。行此四事。展轉受福。自致得佛。吾以是故。重說四事。阿難。汝當廣為諸天帝王臣民說之。所作善行。自得其福。終不唐捐。吾將滅度。四事累汝。阿難。聞經。且悲且喜。前以頭面。為佛作禮佛說阿難四事經<p class='juan'>
</p>
</body></html>
