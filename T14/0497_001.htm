<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><b>　　<A NAME="n407"></A>No. 497</b><p class='juan'>
佛說摩訶迦葉度貧母經</p>
<p><span class='byline'>　　　　宋于闐國三藏求那跋陀羅譯</span><br><p>聞如是。一時佛在舍衛國。度於君民。與除饉眾菩薩大士。天龍鬼神世間人民。無央數眾會聽經。是時摩訶迦葉。獨行教化到王舍城。常行大哀福於眾生。捨諸豪富而從貧乞。摩訶迦葉時欲分衛。若其未行先三昧正受。何所貧人吾當福之。即入王舍大城之中。見一孤母。最甚貧困。在於街巷大糞聚中。傍鑿糞聚以為巖窟。羸劣疾病常臥其中。孤單零丁無有衣食。便於巖窟施小籬以障五形。迦葉三昧知此人宿不植福是以今貧。知母壽命終日在近。若吾不度永失福堂。母時飢困。長者青衣而棄米汁。臭惡難言。母從乞之。即以破瓦盛著左右。摩訶迦葉到其所咒願言且多少施我可得大福。爾時老母。即說偈言<p class='lg'>　舉身得疾病　　孤窮安可言<br>　一國之最貧　　衣食不蓋形<br>　世有不慈人　　尚見矜愍憐<br>　云何名慈哀　　而不知此厄<br>　普世之寒苦　　無過我之身<br>　願見哀矜恕　　實不為仁惜　</p><p>摩訶迦葉。即答偈言<p class='lg'>　佛為三界尊　　吾備在其中<br>　欲除汝飢貧　　是故從貧乞<br>　若能減身口　　分銖以為施<br>　長夜得解脫　　後生得豪富　</p><p>爾時老母。重說偈言<p class='lg'>　實如仁所言　　生世無功德<br>　今在糞窟中　　不淨塗其身<br>　飲食無分米　　羸形而不覆<br>　如今之極貧　　施意與願違　</p><p>摩訶迦葉。重說偈言<p class='lg'>　母說處不悅　　飢窮無以施<br>　若其有施意　　此則不為貧<br>　若復知慚羞　　此則著法衣<br>　如母此二事　　衣食為備足<br>　世有顓愚人　　俗衣寶穀多<br>　無慚不念施　　計後此大貧<br>　惶荒設福德　　可謂為希有<br>　信哉罪福眾　　至誠不虛說　</p><p>爾時老母聞偈歡喜。心念前日有臭米汁。欲以施之則不可飲。遙啟迦葉。哀我受不。摩訶迦葉答言。大善。母即在窟匍匐取之。形體裸露不得持出。側身僂體。籬上授與。迦葉受之。尊口咒願使蒙福安。迦葉心念。若吾齎去著餘處飲之者。母則不信。謂吾棄之。即於母前。飲訖盪缽。還著布囊中。於是老母特復真信。迦葉自念。當現神足令此母人必獲大安。即沒入地更在虛空。身出水火。半身以上現其水出。半身以下復現火出。又復變化改易。飛騰虛空。從其東出沒於西方。南北亦爾。時母人見此踊躍。一心長跪遙視迦葉。迦葉告曰。母今意中所願何等。世間豪富。轉輪聖王。及四天王釋梵諸天。若復欲得須陀洹。斯陀含。阿那含。阿羅漢。辟支佛。若復欲得阿耨多羅三藐三菩提阿惟三佛者。悉可得果其願。爾時母人厭於世苦。聞天堂上審為快樂。即啟迦葉。願以微福得生天上。於是迦葉忽然不現。老母數日壽終。即生第二忉利天上。威德巍巍。震動天地。光明挺特。譬如七日一時俱出照曜天宮。釋提桓因即自驚悸。何所人者。福德感動。將無此間有勝吾者。即以天眼觀此天女福德使然。釋提桓因。即偈問言<p class='lg'>　此女從何來　　大光明照曜<br>　譬如七大日　　一時俱出現<br>　震動吾宮殿　　威德難可當<br>　本修何福德　　得來昇此天　</p><p>是時天女。答帝釋偈言<p class='lg'>　本在閻浮提　　糞窟不淨中<br>　羸老兼疾病　　衣食不充備<br>　三千大千土　　釋迦文佛尊<br>　次有大弟子　　名摩訶迦葉<br>　哀矜從母乞　　說法我心歡<br>　貢其臭米汁　　施少獲願多<br>　一心供福地　　願欲生天上<br>　棄身糞窟中　　來生忉利天　</p><p>爾時天女即自念言。此之福報。緣其前世供養迦葉所致。假令當以天上珍寶種種百千施上迦葉。猶尚未報須臾之恩。即將侍女持天香華忽然來下。於虛空中散迦葉上。然後來下五體投地。禮畢卻住。叉手歎曰<p class='lg'>　大千國土　　佛為特尊　　次有迦葉<br>　能閉罪門　　昔在閻浮　　糞窟之前<br>　為其貧母　　開說真言　　時母歡喜<br>　貢上米[<a href='javascript:showpic("../fontimg/018767.gif")'>泳-永+(米*番)</a>]　　施如芥子　　獲報如山<br>　自致天女　　封受自然　　是故來下<br>　歸命福田　</p><p>天女說已。即與侍從俱還天上。然後帝釋心念。此女於閻浮提臭惡之中。以其米汁供養迦葉乃致此福。迦葉大哀。但福劣家不及大姓。當作良策。於閻浮提詣迦葉所。興設福祐。釋提洹因即與天后。持百味食盛小瓶中。下詣王舍大城巷邊作小陋屋。變其形狀似于老人。身體痟瘦僂行而步。公妻二人而共織席。自現貧窮乞人之狀。不儲飲食穀帛之具。摩訶迦葉後行分衛。見此貧人而往乞食。公言。至貧無有如何。迦葉咒願良久不去。公言。我等夫妻甚老。織席不暇。向乞少飯。適欲食之。聞仁慈德。但從貧乞欲以福之。今雖窮困。意自割捐以施賢者。審如所云令吾得福。天食之香非世所聞。若豫開瓶苾芬之香。迦葉覺之全不肯取。即言。道人。弊食不多缽來取之。迦葉缽取受咒願施家。其香普熏王舍大城及其國界。迦葉即嫌其香無量。即便三昧思惟其本。方坐三昧。公及母還復釋身。逕疾飛去空中彈指歡喜無量。迦葉思惟即知帝釋化作老公。而為此變欲增福祚。吾今已受不宜復還。迦葉讚言。善哉帝釋。種福無厭。忍此醜類。來下殖福。必獲影報。帝釋及后倍復欣踊。是時天上伎樂來迎。帝釋到宮倍益歡喜。佛告阿難。此貧母人。一切世間無能及者。惠雖微少福報甚多。以其苦厄興至心故。致無量福。福應之報。釋提桓因天上自恣。而捨豪尊來下殖福。獲報難量。是以如來說檀第一。閻浮提人愚癡可矜。其如此比有少少耳。汝當廣宣如來真言。佛說是時。天龍鬼神。四輩弟子比丘僧。興設大福而至達嚫。願及眾生。隨其志願。皆得果報。佛說經已。一切眾會莫不欣樂。稽首作禮佛說摩訶迦葉度貧母經<p class='juan'>
</p>
</body></html>
