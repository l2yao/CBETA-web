<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n414"></A>No. 500</b><p class='juan'>
羅云忍辱經</p>
<p><span class='byline'>　　　　西晉沙門法炬譯</span><br><p>阿難曰。吾從佛聞如是。一時佛在舍衛國。祇樹給孤獨園。時鶖露子與羅云俱。以平旦著衣法服。執持應器。入城求食。時有輕薄者。逢見兩賢。意念曰。瞿曇沙門。第一弟子。與羅云分衛。即興毒意。取地沙土。著鶖露子缽中。擊羅云首。師見羅云。血流污面。師曰。為佛弟子。慎無含毒。當以慈心愍傷眾生。世尊常云。忍者最快。唯慧者能吾聞佛戒。終身不犯。吾自攝心。以忍為寶。恣心履惡。猶自投火。貢高自見。愚者謂健。不計殃禍當還害已。恣心之禍重於須彌。畢已年壽。以當惡罪。十六分中未減其一。愚人作行惡。向清淨持戒沙門。猶若逆風把炬火行。狂愚不捨。必自燒身。弊人懷毒。自以為慧。如比丘怙沙門四道。為佛弟子。常當伏心。惡生即滅。勇中之上。天神帝王。雖謂多力。不如忍惡。其力無上。羅云見血流下交面。臨水澡血。而自說曰。我痛斯須。奈彼長苦斯人惡也。斯地亦惡。余無慍心悲奈彼何。佛是吾尊。教吾大慈。狂悖之人。志趣凶虐。沙門默忍。以成高德。凶者狼殘。愚人敬焉。沙門守忍。狂愚是輕。斯人惡也我焉能惡歟。輪轉無際。豈一向乎。吾欲以佛至真之經喻誨愚惑。猶以利劍割彼臭屍。屍不知痛。非劍之不利。乃死屍之無知。以天甘露。食彼溷豬。豬捨之走。非甘露之不美。乃臭蟲之所不珍矣。以佛真言。訓世凶愚。不亦然乎。師徒俱還。飯竟澡缽。洗手漱口。俱到佛所。稽首佛足。鶖露子退坐。具以本末。向佛陳之。世尊告曰。夫惡心之興。興己之衰。輕薄者命終。至于夜半。當入無擇地獄之中。獄鬼加痛毒無不至。八萬四千歲。其壽乃終。魂神更受含毒蟒身。毒重還害其身。終而復始。續受蝮形。常食沙土。萬歲乃畢。以瞋恚意。向持戒人。故受毒身。以沙土投缽中。故世世食沙土。而死罪畢乃出。得生為人母懷之時。常有重病。家中日耗。生兒頑鈍。都無手足。其親驚怪。宗家皆然。曰斯何妖。來為不祥。即取捐之。著于四衢路。人往來無不愕然。或以瓦石擲。或以刀杖。皆擊其頭。蹈腦窮苦。旬月乃死。死後魂神即復更生。輒無手足。頑鈍如前。經五百世。重罪乃畢。後乃為人。常有頭痛之患。世尊重曰。鶖露子。夫人處世。不惟忍者。所生之處。不值佛世。違法遠僧。常在三塗。終而復始。輒有劫數。若蒙餘福。得出為人。稟操常愚。凶虐自隨。乃心嫉聖。謗毀至尊。為人醜陋。眾所惡憎。生輒貧窮。仕不得官。願與意違。天神聖賢。所不祐助。夜常惡夢。妖怪首尾。飛禍縱橫。所處不寧。心常恐怖。斯之所由。由不忍伏。惡心故使然耳。忍惡行者。所生常安。眾禍消滅。願輒如志。顏貌煒曄。身強少病。財榮尊貴。皆由忍辱慈惠濟眾之所致也。忍之為福。身安親寧。宗家和興。未嘗不歡。智者深見。迮伏其心。心者誤人破家危身王法所戮。地獄燒煮。或為餓鬼。亦為畜生。皆心之過也。世尊又曰。寧以利劍貫腹截肌。自投火中。慎無履惡。寧戴須彌。迮毀其命。投于巨海。魚鱉所吞。慎無為惡矣。不知其義。慎無妄言。佛之明法。與俗相背。俗之所珍。道之所賤。清濁異流。明愚異趣。忠佞相讎。邪常嫉正。故嗜欲之人。不好我無慾之行也。寧吞然炭。無謗三尊。忍之為明。踰於日月。龍象之力。可謂盛猛。比之於忍。萬萬不如一。七寶之燿。凡俗所貴。然其招憂。以致災患。忍之為寶。終始獲安。布施十方。雖有大福。福不如忍。懷忍行慈。世世無怨。中心恬然。終無毒害。世無所怙。唯忍可恃。忍為安宅。災怪不生。忍為神鎧。眾兵不加。忍為大舟。可以渡難。忍為良藥。能濟眾命。忍者之志。何願不獲。若欲願為飛行皇帝典四天下第二天帝釋。及上第六天。壽命無極身體香潔。所願自然。猶若家物取之。即得志願。清淨沙門四道。求之可得。在己所向。吾今得佛。諸天所宗。獨步三界。忍力所致。佛告諸沙門。當誦忍經無忘。須臾懷之識之誦之宣之。當宣忍德以濟眾生。佛說經竟。諸沙門皆大歡喜。作禮而去羅云忍辱經<p class='juan'>
</p>
</body></html>
