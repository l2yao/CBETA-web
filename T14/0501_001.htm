<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n416"></A>No. 501</b><p class='juan'>
佛說沙曷比丘功德經</p>
<p><span class='byline'>　　　　西晉沙門法炬譯</span><br><p>聞如是。一時佛在舍衛國祇樹給孤獨園。時與千二百五十比丘菩薩萬人。時須耶國有貧人。行賃剃小兒頭。所剃者皆約。到麥熟當各雇麥一斛。適別未遠。道逢故人。將其還求麥。欲以取酒飲之。遍求無以麥還者。於是便起恚意言。願我壽終後。作大神龍。當陷此國後壽終。魂神遂還作龍。其國中歷年風雨不時。五穀毀敗佛念此國人民飢饉。即遣沙曷比丘往化之。龍見比丘。往即興惡意。欲敗國及殺沙曷比丘。沙曷便變化缽覆蓋一國。龍雨之謂國已沒。比丘以佛威神令龍見。人民安隱如故。龍復興恚意下雪。比丘以缽受之雪極比丘以手掃之。著一處如山。比丘乃入龍室。龍即出比丘復出。龍入比丘復入。如是若干輩。龍極乃止。長跪問言。卿何等神。惱我如此。比丘言。吾是佛弟子。龍言。我欲自歸於卿。比丘答言。吾有大師。佛三界最尊。卿當自歸之。龍言。佛在何所。報言。佛在舍衛國。龍言。乞逐道人去。比丘言。欲去者善。便內龍著笥中。人民見比丘取龍如是。皆歡喜問言。道人是何等大神。降伏國患。告言吾是佛弟子。人民問言。佛可得見不。答言。欲得見佛且待。吾還時日向中道遇分衛。人民或與飯者。與酒者比丘受而食飲之。致酒醉遇樹下臥。龍缽袈裟。各在一處。佛時笑。五色光出。阿難正衣服。叉手白佛言。佛不妄笑。笑必有意。佛告阿難。汝為見沙曷比丘不。阿難言。不見。佛言。今在彼樹下醉臥。時千二百五十比丘。菩薩萬人。各相與語言。沙曷比丘已得阿羅漢。何以復醉臥。佛知諸人意有疑。因說四事。一者阿羅漢。不三昧不得知。二者不得便現神足。三者不得強勸人分衛。四者身中尚有蟲。阿羅漢以是四事不及佛。時萬菩薩。皆迴意欲向羅漢。佛遣目犍連。往到沙曷比丘所。敕之攝龍來。龍以頭面。為佛作禮。佛便為說宿命本末。龍心即解。受五戒奉行十善。即得須陀洹道。為佛作禮而去。佛時說沙曷比丘功德微妙。阿難叉手啟佛言。沙曷比丘飲酒醉臥。而佛說其功德微妙乃爾。佛告阿難。阿羅漢不復飢渴。用三事故。現醉臥耳。一者佛欲開化菩薩意。二者不欲逆布施家意。三者恐諸弟子未得道者。飲酒多失故。以此至戒撿之。沙曷比丘雖飲酒是為不醉。諸菩薩四輩弟子。聞佛說是。皆起整衣服。為佛作禮。沙曷比丘更前長跪白佛言。須耶越國王人民欲見。佛默然受之。沙曷比丘。即承佛教。如彈指頃。還到須耶越國。國王人民見比丘。皆歡喜有作禮者。有跪者。但叉手者。沙曷比丘告言。佛明日當來到。此王聞佛當來大歡喜。豫於四衢道。掃灑廣施帳幔。佛明日與千二百五十比丘俱。豫行空中。皆有自然蓮華。奉佛足下。王及臣民。皆以華香。出城迎佛。五體投地。稽首為禮。佛及比丘。到宮即有自然師子座。布以綩綖。七寶華蓋。五色交絡。王施設供養。手自斟酌。飯畢行[<a href='javascript:showpic("../fontimg/073508.gif")'>輿-車+水</a>]水祝願。佛為王及人民。說龍本末。王與人民心解。即受五戒行十善。或得須陀洹者。斯陀含。阿那含。阿羅漢者。不可稱數。佛說經竟。四輩弟子。天龍鬼神。歡喜奉行佛說沙曷比丘功德經<p class='juan'>
</p>
</body></html>
