<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><b>　　<A NAME="n420"></A>No. 503</b><p class='juan'>
比丘避女惡名欲自殺經</p>
<p><span class='byline'>　　　　西晉沙門法炬譯</span><br><p>如是我聞。一時佛住舍衛國。祇樹給孤獨園。時有異比丘。在拘薩羅人間。住一林中。時彼比丘。與長者婦女。嬉戲起惡名聲。時彼比丘。作是念。我今不應共他婦女起惡名聲。我今欲於此林中自殺。時彼林中。止住天神作是念。惡不善不類。此比丘不壞無過。而於林中。欲自殺身。我今當往方便開悟。時彼天神。化作長者女身語比丘言。於諸巷路四衢道中。世間諸人。為我及汝。起惡名聲言。我與汝共相習近。作不正事。已有惡名今可還俗共相娛樂。比丘答言。以彼里巷四衢道中。為我與汝起惡名聲。共相習近。為不正事。我今且自殺身。時彼天神還復天身。而說偈言<p class='lg'>　雖聞多惡名　　苦行者忍之<br>　不應苦自害　　亦不應起惱<br>　聞聲恐怖者　　是則林中獸<br>　是輕躁眾生　　不成出家法<br>　仁者當堪耐　　下中上惡聲<br>　執心堅住者　　是則出家法<br>　不由他人語　　令汝成劫賊<br>　亦不由他人　　令汝得羅漢<br>　如法自知已　　諸天亦復知　</p><p>爾時比丘。為彼天神所開悟已。專精思惟。斷除煩惱。得阿羅漢比丘避女惡名欲自殺經<p class='juan'>
</p>
</body></html>
