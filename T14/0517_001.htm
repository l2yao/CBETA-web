<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n448"></A>No. 517</b><p class='juan'>
佛說末羅王經</p>
<p><span class='byline'>　　　　宋居士沮渠京聲譯</span><br><p>聞如是。一時佛在舍衛國祇樹給孤獨園。與千二百五十比丘俱。時有國王。號曰末羅。土地豐沃。士民壯勇。其國中有方石。周旋數十里。當於王道。群臣共議。啟王徙石。王便料選國內。凡得九億人。令掘徙石。乃歷年月。士民疲極。不能動石。佛念人民愚癡。空自勤苦。而石不移。即呼阿難。與汝俱往。如彈指頃。便到其國。佛時作沙門。被服住在石邊。謂人民言。用何故掘徙此石。初無應者。如是至三。人民恚言。我掘此石。勤苦輕年。卿何等人。反來問我。各自委去。佛即時笑。以足指挑石。手受之擲置空中。復以手受住之於地。佛便放光明現相好。九億人見佛威神。莫不震聳。皆叩頭言。吾等愚癡。不別真偽。將何神天。佛言。我是佛也。人民問言。佛用何等力能舉此石。答言。我有四力。何等為四。一為精進力。二為忍辱力。三為布施力。四為父母力。何等為精進力。謂不殺盜婬欺。廣陳經法。開導人物。未曾懈怠。是為精進力。何等為忍辱力。敢有殘害毀辱。加惡於我。我心如地。無所不受。是為忍辱力。何等為布施力。謂以國土珍寶妻子頭眼。悉以施人。意無恨悔。是為布施力。何等為父母力。謂受父母身體哺乳育養之恩。或從地積珍寶。上至二十八天。悉以施人。不如供養父母。是為父母力。人民復問言。盡復有何等力。佛言復有四力。何等為四。謂生老病死。是為四力。復問言。佛當常住於世不。佛言。我亦當般泥洹。人民言。佛乃神聖相好金色。當世希有。猶尚般泥洹。何況我曹王及臣民。九億人同時意解。乞受五戒十善。歸命三尊。結解垢除。即得須陀洹道。阿難正衣服。為佛作禮白言。是王及與九億人。皆有何功德。今聞經即得解疾。佛言。乃昔俱留秦佛時。王及國中九億人。同時立志。或受五戒十善者。或持齋者。或然燈者。或燒香散華者。或諷誦經者或聽經者。今故來會。聞經即解。諸比丘歡喜。前為佛作禮佛說末羅王經<p class='juan'>
</p>
</body></html>
