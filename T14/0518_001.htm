<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n450"></A>No. 518</b><p class='juan'>
佛說旃陀越國王經</p>
<p><span class='byline'>　　　　宋居士沮渠京聲譯</span><br><p>聞如是。一時佛在舍衛國。祇樹給孤獨園。與千二百五十比丘俱。時有國王。號名旃陀越。奉事婆羅門道。王治國政。輒任用諸婆羅門。王小夫人。特見珍重。時兼娠。諸夫人憎嫉之。以金賜婆羅門。令譖之於王言。此人凶惡。若其生子。必為國患。王聞之甚愁憂不樂。問婆羅門言。當如之何。婆羅門言。唯當并殺之耳。王言。人命至重。何可殺之。報言。若不殺者。必有亡國喪身之憂。禍不細也。王便聽用其言。遂見[<a href='javascript:showpic("../fontimg/011859.gif")'>打-丁+王</a>]殺。便葬埋之。兒後於塚中生。其母半身不朽。兒得飲其湩。乃至三年。其塚崩陷。兒後得出。與鳥獸共戲。暮即還塚中宿。兒時年六歲。佛以普慈。念其勤苦。與鳥獸同群。即化為沙門。被服往呼問之言。汝是誰家子。居在何處。兒歡喜報言。我無家居。但栖宿此塚中耳。今乞隨道人去。佛言。汝隨我去。何等為乎。兒報言。我今善惡。終當隨道人。佛便將其。到祇洹中。見諸比丘威儀法則。意甚樂之。便白佛言。我欲乞作比丘。佛即聽之。以手摩其頭。髮墮袈裟自然著身。名為須陀。從佛受尊戒。勤意精進。心不懈怠。七日便得羅漢道。佛語須陀。從佛受尊戒。拔欲之根本。生死得自在。今宜往度彼旃陀越王。須陀承佛教。頭面著地。為佛作禮。往到其國。住在宮門。請見於王。臣下白王言。外有道人。乞欲見王。王聞之即出。與相見。問言。我大有所憂者。當知之何。道人言。何所憂耶。王言。我年已長。且欲過時。國無續嗣。為之愁憂。道人聞王語。初不應之獨笑而已。王便恚言。我與道人語。初不答我。而反獨笑。即欲治殺之。須陀知其意。便輕舉飛翔。上住空中。分身散體出入無間。王見其威神變化。即恐怖悔過言。我實愚癡。不別真偽。唯願大神。一還令我得自歸命。須陀即從空中下住王前。謂王言。若能自歸甚善。當自歸於佛。佛是我大師。三界之尊。度脫眾生。王便敕群臣。嚴駕當到佛所。須陀便以道力。如申臂頃。將王及人民。俱到佛所。頭面著地。為佛作禮。歸命三尊。乞受五戒。為優婆塞。佛告王言。欲知比丘須陀者。是王昔所用婆羅門言譖。殺兼娠者子也。母死之後。子於塚中生。塚中母半身不朽。得飲其湩。乃至六年。今隨我為道。乃致於此。王聞佛言。更恐怖不能自勝。佛言。昔拘先尼佛世。有國王。號名佛舍達。王及國中三億人。皆隨王供養三尊。時有凡人。居貧無業。常為國中富姓賃。放牧養牛數百頭。見王及人民供養比丘僧。即問言。卿等何所為乎。人民答言。吾等供養三尊。後當得其福。即復問言。得何等福耶。人民報言。人有淨心。施三尊者後所在處。安樂尊貴。無有勤苦。即念言。我居貧窮。但賃放牧。自無飲食。當何以施。即念言。唯當還取牛湩煎以為酪酥。淨心上比丘。比丘僧咒願言。令汝世世所在處當得其福。自後展轉更生死。輒受其福。或上為諸天。或下為王侯。乃後為王時出遊獵。見國中人有好牸牛懷犢。王便令人取牛殺之。夫人語王。莫令人殺其子也。時牛主追還。破取其子養護之。其主恚言。當令王如此牛也。自後魂神來為王作子。時未出生。母為王所殺。欲知須陀者即是也。須陀母見[<a href='javascript:showpic("../fontimg/011859.gif")'>打-丁+王</a>]殺者。則是時王夫人也。婆羅門者牛主是也。須陀所以於塚中生。其母半身不杇得飲其湩。以自長大者由其宿命以酪酥上比丘僧故。佛言。罪福響應。如影隨形。未有為善不得福。行惡不受殃者。王聞佛說經。意解即得須陀洹道。國中人民。皆隨王奉五戒。行十善。歸命三尊。或有得須陀洹斯陀含阿那含阿羅漢者。四輩弟子。天龍鬼神。聞經歡喜前為佛作禮而去佛說旃陀越國王經<p class='juan'>
</p>
</body></html>
