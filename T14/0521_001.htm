<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n456"></A>No. 521</b><p class='juan'>
佛說梵摩難國王經</p>
<p><span class='byline'>　　　　失譯人名今附西晉錄</span><br><p>聞如是。一時佛在舍衛國祇樹給孤獨園。與千二百五十比丘俱。時有國王。號名梵摩難。常供養佛及眾僧。每得齋日。王輒宿敕群臣嚴駕。王便導從數千人到佛所。五體投地。稽首佛足。佛每為諸天人民說經法。王輒歡喜恭敬聽經。王宮內亦奉事三尊。清淨齋戒。王有太子。名均鄰儒至心精進。覺世非常。無生不死者。不貪時榮。白王言佛世難值。經法難聞我今乞欲隨佛作沙門。王即聽之。均鄰儒。便辭王到佛所。乞為比丘。佛便以手摩其頭。髮墮袈裟自然著身。均鄰儒。奉持重戒。精進勤修。晝夜不倦。三月日。便得羅漢道。王時不知其已得道。見其勤苦飯食麤蔬。每往供養。異於眾僧。其心不同。輒謂之言。我國中珍琦七寶飯食甘餚。無所不有。汝何故正當樂為沙門乎。佛知王用恩愛故。佛便語均鄰儒。起現威神均鄰儒。即承佛教。頭面著地。為佛作禮。輕舉上住空中。飛行變化。分身散體。出入無間畢已。頭面著佛足。王見其道德乃爾。便悲喜交集。五體投地。為均鄰儒作禮。佛時令均鄰儒為王說苦空非常四諦之要。王於是意解。即得須陀洹道。佛語阿難。比丘有四事。受人施飲食美味衣服。善惡不得有逆。一者欲福布施家。二者不欲逆施者意。三者或年老。或身體有病。四者恐人行道勤苦。夫欲食美。當存念重戒。一切眾生皆我親屬。但展轉久遠。各更生死。不識其本耳。譬如人身體。有瘡及病者。服藥趣令其愈。不得貪著。夫欲施者。皆當平心不問大小。佛於是令阿難臨飯說僧跋。僧跋者眾僧飯皆悉平等(准品次錄二紙八行諸本皆闕)佛說梵摩難國王經<p class='juan'>
</p>
</body></html>
