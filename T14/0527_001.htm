<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n468"></A>No. 527 [Nos. 526, 528]</b><p class='juan'>
佛說逝童子經</p>
<p><span class='byline'>　　　　西晉沙門支法度譯</span><br><p>聞如是。一時佛在羅閱祇耆闍崛山中。平旦從諸比丘。被袈裟持應器入城分衛。佛行向富迦羅越門。富迦羅越有子年十六名曰逝。時在第三門內遙見佛來。身有奇相容貌端正。心意安靜諸根寂寞。項中光出影耀殊絕。炎明熾盛。若日之淨月盛滿時悉照門內。逝見佛如是。心中歡喜肅然而敬。便趨上堂為母說偈言<p class='lg'>　金光色百餘　　希此所見聞<br>　今來住在外　　當給其所求<br>　威儀過梵王　　光顏殊諸天<br>　哀我故來耳　　願以持與之　</p><p>其母聞逝言即告曰。如汝所稱者其人豈貧窮。何為當乞兒耶。一何惑哉。今所言者殊不合義。爾時佛便以神足現化。放身光明徹照七重門內盡為大明。逝感佛威神。復為母說偈言<p class='lg'>　譬如人見火　　端自投其中<br>　不善向佛者　　自賊亦如是<br>　天人中獨尊　　至聖無復上<br>　是最可供養　　施必得大利<br>　今所有食分　　願取用與我<br>　欲以奉上尊　　此歡難常值　</p><p>其母即以所有好衣及食具與逝。逝持出詣佛所。以頭面著地為佛作禮。卻住一面叉手白佛言。今我見如來虔心恭敬注意於佛。惟以加哀受已所施。佛應時受之為逝說偈言<p class='lg'>　汝以伏慳意　　能善修治施<br>　今日供養佛　　所念莫不吉　</p><p>逝聞佛所語。即自說偈言<p class='lg'>　我不願富貴　　亦弗望釋梵<br>　但願最智慧　　如佛而無上　</p><p>爾時天帝釋。下立逝前說偈言<p class='lg'>　纔用一布施　　欲求佛者難<br>　道常世世施　　積若須彌寶<br>　經歷千億劫　　琣瘛O愛心<br>　不可以一施　　得覺無上道　</p><p>逝即答天帝釋。說偈言<p class='lg'>　譬如大工匠　　欲伐巨木者<br>　猶不一下斧　　便以斷大樹<br>　斧斫稍以漸　　可盡太山木<br>　剝業從微得　　求道亦如是<br>　明不用一施　　而得成大道<br>　我有信精進　　必為世間將　</p><p>天帝釋復為逝。說偈言<p class='lg'>　不如求尊天　　釋梵易可得<br>　尟能應佛法　　佛道甚難得　</p><p>逝答天帝釋。說偈言<p class='lg'>　設使一天下　　滿中火洞然<br>　吾以身遍投　　終不捨佛意<br>　假令一切人　　皆共賊害我<br>　願常慈心向　　終不廢大道<br>　脆哉釋梵天　　彼皆為死法<br>　願歸一切智　　勇若師子雄　</p><p>天帝釋復為逝。說一偈言<p class='lg'>　快哉得善利　　乃有敬在佛<br>　專精向大道　　想汝必作佛　</p><p>逝答天帝釋。說偈言<p class='lg'>　天王且勿疑　　於斯無上道<br>　精進吾匪懈　　會於世為佛　</p><p>於是天帝釋默然。時佛為逝說偈言<p class='lg'>　汝已於往世　　敬事八千佛<br>　心常願大道　　欲得安群生<br>　後十二億劫　　終不墮惡過<br>　但多修德善　　琤H興尊意<br>　汝當百億返　　作王遮迦越<br>　亦為四天王　　每輒行正法<br>　又當為帝釋　　未常遠梵行<br>　後生兜術天　　然則道德成<br>　當居千國界　　中央得作佛<br>　名曰須彌劫　　一切莫不事<br>　千國各橫廣　　四百八十里<br>　宮牆之嚴飾　　一切皆以寶<br>　初會說法時　　六十千億人<br>　為弟子得度　　皆得阿羅漢<br>　再會說經時　　四十千億人<br>　皆入羅漢慧　　所度佛甚眾<br>　三會說經時　　所度甚眾多<br>　離垢入淨慧　　悉得無所著<br>　是時佛剎中　　無有亂惡眾<br>　皆悉向道法　　一切行忠直<br>　疾病之憂苦　　都已無是鬼<br>　時人皆和睦　　展轉相念安<br>　天日三時兩　　纔足掩土塵<br>　寒暑常調適　　度人若干種<br>　族姓之男女　　若欲興善意<br>　敬愛於佛者　　供養當如此<br>　吾今敷演是　　菩薩所當行<br>　面於正覺前　　即得佛慧眼<br>　諸佛無有數　　經法不可盡<br>　若以無數敬　　福報亦無量　</p><p>佛說是決已。迦羅越子逝。天帝釋。及諸比丘。聞經歡喜。皆前為佛作禮而去逝童子經<p class='juan'>
</p>
</body></html>
