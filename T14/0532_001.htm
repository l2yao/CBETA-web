<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n478"></A>No. 532</b><p class='juan'>
私呵昧經(一名菩薩道樹)</p>
<p><span class='byline'>　　　　吳月氏優婆塞支謙譯</span><br><p>聞如是。一時佛在王舍國竹園中。與大比丘眾千二百五十人俱<p>爾時有誓心長者子名私呵昧。與五百弟子俱出王舍大國。欲到竹園中。未至遙見佛經行。身色光明無央數變。非世俗所可聞見。五百弟子自相與語讚歎言。佛端正無比威神乃爾。以何因緣。於世有是。作何等行。積何功德。能得是身。當往問之。五百弟子皆以恭敬意。戰慄肅然衣毛起豎。前為佛作禮卻住一面。私呵昧便前白佛言。佛身乃爾非世所見。何因致是。本行何等積何功德。佛問私呵昧言。若見何等。言佛身乃爾非世所見。私呵昧便於佛前。而說偈言<p class='lg'>　持想視不可見　　人中尊經行時<br>　足上下蓮花現　　形端正無可不<br>　空身慧能現法　　一切地皆震動<br>　丘墟者悉為平　　地高者則為卑<br>　若舉足經行時　　已經行於地時<br>　其身住地右轉　　其地轉無能知<br>　若下足蹈地時　　於經行便不見<br>　其跡處若如畫　　一切相皆悉見<br>　其相輪無有色　　然於地悉為現<br>　今所見非世有　　以是故知甚尊<br>　無有能見其頂　　亦不左亦不右<br>　亦不前亦不後　　一切處不可得<br>　當何因知其意　　當何緣了其智<br>　用是故心所怪　　願為我分別說<br>　是慧身何從得　　其根本云何致<br>　所施行何等法　　當何作成其實<br>　願為我斷所疑　　解吾等所可疑<br>　其佛慧云何得　　令吾等初發意<br>　願次第分別說　　菩薩等所當行<br>　可自致成衍事　　得神足到十方　</p><p>佛言。善哉善哉。私呵昧。所問甚深甚深。多所憂念。多所安隱。諸天及人愍傷十方欲使度脫。起諸菩薩大士意。皆令精進。佛告私呵昧言。我為汝說之。諦聽諦受。私呵昧。即言。受教。佛言。若有善男子善女人。當行六事。未起菩薩意便起求。何等。六一者依佛住。二者入正道不復還。三者內意自曉了。四者得善知識因自依。五者常有大願。六者無怯弱心不厭智慧。是為六。佛爾時說偈言<p class='lg'>　若有人依佛法　　入正道諦不還<br>　常依附善知識　　便從是得大願<br>　其內意以曉了　　如是入不怯弱<br>　於智慧悉備足　　如是者能受法　</p><p>私呵昧白佛言。以起意者。為有幾意喜。佛言。以起菩薩意者。有六意喜。何等為六。一者以得喜意不離佛。二者受決語入正道。三者作醫王主治人生老病死。四者我作將從生死脫人於五道。五者我作海中大船師主。度脫海流人。六者我在冥中作大明主破壞愚癡。是為六意喜。佛爾時說偈言<p class='lg'>　以得意不離佛　　受決語入正道<br>　作醫王愈一切　　如是行得可意<br>　我於世為尊將　　欲度脫眾厄難<br>　諸生死及老病　　一切人諸所著<br>　我所見勤苦人　　展轉墮五道中<br>　吾當作大船師　　至度脫海中人<br>　於冥中作大明　　有盲者悉與眼<br>　諸諛諂及愚癡　　一切人與智慧　</p><p>私呵昧白佛言。以何喜意。為有幾功德休息。佛言。以起菩薩意者。有六事身意得休息。何等為六。一者以得從地獄禽獸餓鬼勤苦脫出。身意得休息。二者以得脫於八難處。三者以得脫諦。不復入九十六種道。四者以得度應儀各佛法。五者以得在第一法器不復轉。六者以住佛嚴教不斷佛道。是為六功德休息。佛爾時便說偈言<p class='lg'>　以度脫諸惡道　　身遠離八離處<br>　諸外道不受名　　如是輩悉遠離<br>　於應儀及各佛　　一切人諸著者<br>　悉過度起尊意　　一切法過其上<br>　我今為諸法器　　一切佛及與法<br>　亦不斷佛嚴教　　以是故得可意<br>　虛空體常可盡　　於影響亦可見<br>　不如是勇猛者　　行無邊不可盡　</p><p>私呵昧白佛言。起菩薩意者。當復行何等法所可作者。佛言。起菩薩意者。當向行六事。何等為六。一者當行布施。二者當持戒。三者當忍辱。四者當精進。五者當一心。六者當行智慧。是為六事行。佛爾時便說偈言<p class='lg'>　布施者大施與　　若作行當護戒<br>　忍辱者及精進　　以過禪智慧上<br>　即於前受慧語　　於人中為當雄<br>　是功德其獨尊　　諸菩薩所當行<br>　如是者於一切　　行特異無有雙<br>　所在處為尊雄　　見持過無數供　</p><p>私呵昧白佛言。菩薩欲得無所從生法忍。當何以致之。佛言。菩薩有六事行。疾得無所從生法忍。何等為六。一者不計有身。二者不計有人。三者不計有壽。四者不計有形。五者不計無有。六者不計常有。是為六事行。菩薩從是疾得無所從生法忍。佛爾時便說偈言<p class='lg'>　吾我人及與壽　　亦不計有是形<br>　心不念有與無　　智慧者當遠離<br>　口所說因緣法　　其因緣無所有<br>　一切法無所起　　以是故得法忍　</p><p>私呵昧白佛言。菩薩大士。已得無所從生法忍。用幾事得一切智。佛言。菩薩大士已得無所從生法忍。有六事得一切智。何等為六。一者得身力。二者得口力。三者得意力。四者得神足力。五者得道力。六者得慧力。私呵昧白佛言。何等為身力。佛言。身力者。牢強如金剛無瑕穢。火不能燒。刀不能斷。一切人無能動搖者。是為身力。何等口力。佛言。口力者。有六種聲如來口所說聲。能遍三千大千日月。是為口力。何等意力佛言。意力者。悉使百千億魔來不能動搖佛一毛。是為意力。何等為神足力。佛言。神足力者。持一足指能震動三千大千日月。其中人民無有驚怖者。是為神足力。何等為道力。佛言。道力者。十方諸佛為一切人說經法。中無空缺各得其所是為道力。何等為慧力。佛言。慧力者。一切人意所知行所知念可知念。脫知以一時悉合會。彈指頃持智慧。所可知所可見所可學。皆悉知見覺。是為慧力。已得無所從生法忍菩薩大士。以是六事得一切智。佛爾時便說偈言<p class='lg'>　身勇猛不可計　　無有能破壞者<br>　若以火及與刀　　終不能害是身<br>　一切人及與力　　若以杖亦罵詈<br>　欲危身不能傾　　亦不能動其毛<br>　大音聲聞梵天　　常住止無所畏<br>　所說法開三千　　無能有遏是言<br>　意尊貴難可當　　諸菩薩性自然<br>　魔一億欲嬈亂　　終不能動其意<br>　其神足悉以備　　便能動是天地<br>　已成是神足者　　便能覺得為尊<br>　若以得成道覺　　即能覺致尊雄<br>　佛與皆悉具足　　便從是轉法輪　</p><p>私呵昧白佛言已成一切智。如來無所著正真覺。用幾法住。佛言成一切智童孺如來。用六法住。何等為六。一者佛十種力。二者四無所畏。三者佛十八法不共。四者有大哀。五者一切無能見佛頂者。六者有三十二大人之相。是為六法住。佛爾時便說偈言<p class='lg'>　十種力是佛力　　四無畏悉已過<br>　一切度諸法上　　以是故人中將<br>　以得成無蓋哀　　無有能見佛頂<br>　亦非天及與龍　　一切人不能見<br>　如是者勇猛相　　以遍布三十二<br>　是一切皆以成　　便得為人中上　</p><p>私呵昧白佛言。已得一切智。如來無所著正真覺。用幾法滅度。佛言。已得一切智童孺如來。用六法滅度。何等為六滅度。時童孺如來便留五分滅度。何等為五。一者戒身。二者定身。三者智慧身。四者度脫身。五者度脫示現身。是為留五分不滅。愍傷一切人故滅度。時童孺如來以無央數事。讚歎稱譽比丘僧功德。令人布施。哀愍一切人故滅度。時童孺如來因散身骨。令如芥子。哀傷一切人故滅度。時童孺如來為諸菩薩。說我所以索無上正真道者。但用愍傷一切人故滅度。時童孺如來用十方人故。因說十二部經。令一切人各得其所。何等十二。一者聞經。二者說經。三者聽經。四者分別經。五者現經。六者譬喻經。七者所說經。八者生經。九者方等經。十者無比法經。十一者章句經。十二者行經。是為十二部經。哀護一切人故滅度。時如來因廣說四自歸。何等為四。一者但取要不取識。二者但取法不取識。三者但取慧不取形。四者但取正不取說。是為四自歸。已得一切智童孺如來以是六法滅度。佛爾時便說偈言<p class='lg'>　佛爾時將滅度　　為一切現安隱<br>　為十方留五分　　悉愍傷人非人<br>　住舍利於世間　　為一切破碎骨<br>　如芥子深粟分　　其得者莫不尊<br>　其於是供養者　　人非人快無極<br>　於天上及人中　　所生處無勤苦<br>　如見我供養時　　滅度後及舍利<br>　其有意清淨者　　是二事無差特<br>　佛囑累比丘僧　　於尊貴無有上<br>　在其中大施與　　受福德天與人<br>　留經戒十二部　　佛住此於十方<br>　諸菩薩所當行　　今數習起好心<br>　十道地三篋經　　及普明度無極<br>　哀一切人非人　　於後世作示現<br>　便廣說四自歸　　一切無持諸法<br>　哀世俗說是經　　佛爾時便滅訖　</p><p>爾時私呵昧童孺。便於佛前說偈言<p class='lg'>　我亦當復取佛　　善哉快無上慧<br>　何所人聞是法　　不起生菩薩意<br>　今五百諸弟子　　皆以來在是間<br>　吾當令悉起意　　故勸勉菩薩行<br>　譬若如種樹者　　從潤澤得生芽<br>　以潤澤得長大　　便與莖及與節<br>　次得枝及與葉　　從枝葉故得花<br>　以有華便有實　　然其後便復生<br>　菩薩意亦如是　　從六法便得生<br>　因是意便能信　　以能作是法生<br>　是義諦現是經　　一切佛所可說<br>　次得枝及與葉　　然其後便復生<br>　如是樹得長者　　菩薩樹無有上<br>　若欲得倚是樹　　為一切作安隱<br>　如是法為大樹　　以是故為是佛<br>　悉愍傷一切人　　所當行菩薩行　</p><p>私呵昧白佛言。如來滅度後。有幾功德非應儀各佛所能及。佛言。童孺如來滅度後。有六功德非應儀各佛所及也。何等為六。一者如來滅訖後。舍利得供養。諸天龍鬼神。質諒神。執樂神。金鳥神。似人形神。胸臆行神。人非人皆來供養舍利。為作禮無有極。二者如來滅訖後。人皆從三界。得出欲界色界無色界。三者如來滅訖後。四輩弟子行福供養比丘僧。四者如來滅訖後。十二部經悉遍布閻浮提內。五者如來滅訖後。若邊地及諸大國。不解經法無義理處。及諸外道法於其中當興盛。六者如來滅訖後。若有人聞佛所行佛神足佛變化佛智慧。多起愛。清淨恭敬起意。從是因緣。得生天上人中受福。是六功德非應儀各佛所能及。佛爾時便說偈言<p class='lg'>　以供養舍利者　　得為天及與人<br>　若供養比丘僧　　常擁護諸比丘<br>　住於法行法者　　以過度於三界<br>　若聞是法要者　　如其時便當作<br>　若邊地及諸國　　人聞是無上法<br>　若人聞佛功德　　便即起菩薩意　</p><p>私呵昧白佛言。云何無上正真道為諦。佛言。有六法為諦。何等為六。一者眼離色是為諦。耳鼻口身意離色是為諦。佛爾時便說偈言<p class='lg'>　六非耳聲與眼　　於其中了無色<br>　不相視是為諦　　其欲學當如是<br>　耳與鼻不相連　　是身口及與意<br>　莫令心起是事　　無所念是為諦<br>　無所想如為諦　　諸色著當遠離<br>　諸所有不相連　　是所謂為正諦　</p><p>爾時私呵昧。便於佛前說偈言<p class='lg'>　快善哉無念法　　何人聞不願樂<br>　諸恐懼皆度脫　　於愛欲無所著　</p><p>佛爾時便為私呵昧童孺。說偈言<p class='lg'>　若無禮於諸佛　　亦無敬於正法<br>　不親近於眾僧　　聞是教便不喜<br>　若有人無有信　　亦於戒甚狹劣<br>　以怯弱無精進　　於是法便不可<br>　多瞋怒蔽卒暴　　志迷亂不感分<br>　性輕易無智慮　　是曹輩便不樂<br>　若魔子與魔使　　及邪見外道人<br>　堅住疑在羅網　　聞是言不信受　</p><p>私呵昧白佛言。是曹輩非法器人。我當為作法器。唯願佛授吾決。便於佛前說偈言<p class='lg'>　譬若壞器之人　　於大法不能持<br>　當用是過人故　　我為其作法器<br>　唯願佛授我決　　今至意從內發<br>　當親近善知識　　求菩薩與同志<br>　其貧者我令富　　不信者教令信<br>　弊惡者令持戒　　為人故皆擁護<br>　常為說忍清淨　　開導之使悔過<br>　及普明度無極　　蠕動類皆度脫<br>　以空法教導人　　令一切脫生死<br>　授菩薩發快心　　於法中所當行<br>　分舍利皆悉遍　　令眾生得安隱<br>　留經戒於十方　　令一切常習行　</p><p>佛告私呵昧童孺言。過去諸佛皆授若決已。我今亦當復授若決。今現在無央數國土諸佛轉法輪者。是諸佛皆復授若決已。私呵昧童孺。從佛聞所授決。便大歡喜。即住虛空。去地百四十丈。從上下來。以頭面著佛足。為佛作禮。時五百弟子見大變化。便於佛前說偈言<p class='lg'>　儻加教哀吾等　　唯願佛授我決<br>　後五濁弊惡世　　吾等輩當持法<br>　若數諫及罵詈　　弊惡人加捶杖<br>　爾時世有是人　　我當教自悔責<br>　爾時世我曹等　　諸苦惱皆當忍<br>　為一切人非人　　授吾等以要決<br>　吾等輩悉朽身　　不貪惜於壽命<br>　但願樂在空閑　　於供養無所慕　</p><p>佛爾時便為五百弟子。說偈言<p class='lg'>　是五百諸弟子　　今悉來在此間<br>　當爾時於後世　　皆當發菩薩心<br>　猶當更小勤苦　　於壽命當短少<br>　當是時所在處　　見供養無央數<br>　我初發菩薩時　　亦世世忍勤苦<br>　若曹學當如是　　便自致人中王<br>　法本空無吾我　　哀一切數說是<br>　我爾時於彼世　　為若等現形像<br>　諸菩薩皆歡喜　　讚歎言佛常在<br>　為一切作安隱　　示現人佛形像<br>　一切剎與十方　　今現在諸法王<br>　佛為諸菩薩故　　皆悉放大光明<br>　無勝慈弘大士　　今現在第四天<br>　數勸樂諸菩薩　　亦勸勉示深法<br>　爾時世作行者　　多有人皆發意<br>　如宿命有餘殃　　若意亂應畢罪<br>　志所索無厭極　　亦不能自飽滿<br>　他餘事不樂作　　常求佛菩薩行<br>　諸弟子莫愁憂　　雖勸苦不能久<br>　於是世壽終後　　便生上兜術天<br>　當願生安隱國　　壽無極法王前<br>　妙藥王國土中　　無怒佛教授處<br>　常當願到彼生　　於是世壽終後<br>　便於彼得神足　　悉供養諸佛前<br>　行六法得自成　　今佛時悉授決<br>　皆度脫三惡道　　以遠離八難處<br>　諸邪道及大網　　以裂壞得脫去<br>　無所著緣一覺　　於其中悉過上　</p><p>爾時五百弟子。聞佛授與決。皆大歡喜。即住虛空中去地二十丈。從上來下為佛作禮。白佛言。我等私呵昧。云何得封拜。佛爾時便笑。無央數色色各異從佛口出。光照無央數佛國。還繞身三匝於頂上便不見。爾時阿難從坐起正衣服。右膝著地叉手頭面著佛足白佛言。佛何因緣笑。既笑當有意。佛爾時便為阿難說偈言<p class='lg'>　私呵昧在上頭　　弟子中師第一<br>　皆當共同一劫　　於人中為尊雄<br>　當於是賢善劫　　後五濁弊惡世<br>　悉於中畢其罪　　便從是得神足<br>　然其後神足具　　便飛到億剎土<br>　供養已便得佛　　其佛號蓮花上　</p><p>爾時五百弟子。於佛前讚歎佛說偈言<p class='lg'>　今佛說吾等輩　　得封拜當為佛<br>　教一切作功德　　無央數不起念<br>　我爾時時法王　　當住於閻浮提<br>　菩薩者道樹經　　為一切廣說法<br>　若有人聞經問　　便即起菩薩意<br>　吾等輩皆勸佛　　願尊雄授與決<br>　今佛者一切父　　常愍傷人非人<br>　用子故加慈哀　　大尊將分別說<br>　當爾時於是經　　然於後起恭敬<br>　便即起菩薩意　　為人故問其義<br>　大尊雄為具說　　菩薩意有何德<br>　若黠人聞是法　　便發起菩薩意　</p><p>佛爾時五百弟子。說偈言<p class='lg'>　若有聞便信者　　菩薩樹無上尊<br>　我一切授與決　　皆當得人中王<br>　意所願勇猛大　　發菩薩便直前<br>　其志意甚清淨　　便得生清淨實<br>　於色欲出三界　　便即起菩薩意<br>　持是意作功德　　疾得度三界去<br>　一切人所作行　　皆著於三界中<br>　若其意無所著　　菩薩者無有上<br>　若菩薩起經意　　為一切說道樹<br>　有功德便教導　　持是經能示現<br>　菩薩事以具說　　所當教悉以遍<br>　其餘法不可數　　其法微不可說<br>　無量慧悉具足　　用是故得為佛<br>　哀愍傷一切人　　常修習菩薩行　</p><p>爾時阿難白佛言。是經名為何等。當云何奉行之。佛語阿難。是經名菩薩道樹經。若當諷誦持之。阿難白佛言。何因名為菩薩道樹經。佛語阿難。譬如種樹稍稍生芽後生莖節枝葉花實。如是阿難。於是經初發意菩薩。便得喜。從喜身意得休息。具足六度無極行變謀明德。便得無所從生法忍。具足一切智慧。轉於法輪乃至滅度。便分布舍利住後後法用。是故阿難。是名菩薩道樹經<p>佛說已。私呵昧童孺及五百弟子。諸比丘僧及天人龍鬼資諒神。聞經皆大歡喜。前以頭面著地。為佛作禮而去私呵昧經<p class='juan'>
</p>
</body></html>
