<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n488"></A>No. 537</b><p class='juan'>
佛說越難經</p>
<p><span class='byline'>　　　　西晉居士聶承遠譯</span><br><p>聞如是。一時佛在波羅奈私國。賢者飛鳥聚。彼時國中有四姓長者。名曰越難。大豪富珍奇珠寶牛馬田宅甚眾多。難為人慳貪嫉妒。不信道德不喜布施。日未沒。常敕門監。有來乞丐者勿得通也<p>難有一子名曰栴檀。亦復慳貪。難後壽盡還生其國中。為盲乞婦作子。其夫言。汝身有重病。今復懷軀。我貧窮無以衣食。汝便自去。婦受教出門外。未遠得大聚糞。便止其中。至九月生一子。兩目復盲。其母行乞食養之。至年七歲。其母言。我養汝大久。且自行拄杖。取食器行乞。當自悲言。世間貧者最為苦惱。今我薄命生貧家。兩目復盲無所見。復為人所輕易。今有乞我少所飲食。愈我飢者。譬如天雨。渴者得飲。兒聞母說如是。便行家家乞丐。復到栴檀家。其子適到時守門者適小出。盲兒徑入前到中庭。如母教說之。時栴檀在高觀上聞其語。大怒呼守門者問之。誰內此盲乞兒者。門監大恐怖。即牽盲兒撲於門外。傷其頭面。復折右臂。壞其食器飯散其地。身體大痛。兒呼悲啼。其母聞之即走到兒所言。何等弊人嬈我子者。我子尚小。兩目復盲。有何等過乃取如是。何壹感天。兒對母言。我到此門中乞。有高聲人。呼多力人牽撲傷我。身體大痛如是。今且死不久。時門上有守神。便謂之言。汝得是痛。尚為小耳。其大在後。汝坐前世有財不布施故。得勤苦。世間富貴無有常。富貴而不布施。如無有財等也。死更苦痛乃愁悔當復何益。時觀者甚眾多。各各自語。其聲遠聞<p>佛時從念道覺。與諸比丘俱入城分衛。佛問阿難。是何等聲。匆匆乃如是。阿難便白佛。說盲子母本事已。便叉手白佛。願哀矜到此兒所。佛默然不應。分衛還飯已。便往視之。見盲兒創痛。以手摩其頭目便即開。折傷處即愈。因自識宿命。佛問。汝是前世長者字難不。對言。是也<p>佛告阿難。人居世間甚懃苦愚癡。一世父子不相識知<p>爾時佛說經。解散其意<p class='lg'>　人求子索財　　於此二事中<br>　甚憂勤苦痛　　他人而得果<br>　有身不能保　　何況子與財<br>　譬如夏月暑　　息止樹下涼<br>　須臾當復去　　世間無有常　</p><p>阿難白佛。此兒命盡當趣何道。佛言。當入大泥梨中一宿佛說是經時。八萬餘人皆棄三垢得法眼。諸弟子皆歡喜。為佛作禮而去佛說越難經<p class='juan'>
</p>
</body></html>
