<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p class='juan'>
佛說巨力長者所問大乘經卷中</p>
<p><span class='byline'>　　　　宋西天同譯經寶法大師賜紫沙門智吉祥等奉　詔譯</span><br><p>爾時世尊復告巨力長者及諸長者言。汝等宿植善本信根堅固。欲學菩薩摩訶薩所修之行。伏斷障染求證菩提。應當觀彼諸有情類。從無始來輪迴流轉。持苦報身經歷多生不可限數而此色身無有堅實如幻如化。是諸有情顛倒妄念搆造業因。外藉眾緣積集成就。如水為冰及如聚沫。五蘊四大先業為因招感勢力。積集諸種住識藏中。假彼父母情愛和合貪喜俱極。最後各出濃厚精血。號羯羅藍。識依於彼最初而住。以至後時精血交結。不淨凝成處於胎中。所歷諸位。業風內吹肢相增長。由業勢力漸漸所資。色身四大諸根具足。心識煩惱亦共俱生。既離胎胞。外風所觸楚痛發聲。於一切境不能明了。風緣動轉有出入息。飲噉母乳結生便利。心識現行生諸分別。耽眾食味資益諸根。皮膚血肉腸胃骨髓。髮毛爪齒涕唾便利。身形肢體好醜之相。從自業因受諸異報。貪瞋癡慢煩惱隨逐。於冤親境妄生違順。五欲色相縱意染著。於業報身復增業報。密近惡友疏慢尊親。於菩薩人及真實法。心不愛樂亦不餐採。恣任愚癡造作諸惡。瞋恚暴害諂曲嫉妒。忿戾鬥諍捶打罵辱。損惱有情。於男女色橫生染著。如繩縛物不相捨離。於自身相不念無常。謂得長時永無殞謝。於諸資財及以珍寶。多求積聚而無厭足。塵勞垢染覆蓋心識。不修智慧增長無明。不覺世間男女色相。及以自身五根四大雜染所起。由顛倒緣墮不淨處。皮膚血肉髮毛爪齒本無自相。從彼貪愛結業所生。流轉輪迴因緣不斷。生死苦果無暫停息。煩惱業火燒逼身心。於晝夜時未嘗安適。愚盲闇鈍懈怠放逸。不樂菩提違背聖道。於自心垢不求清淨。身常倨傲心意貢高。誣謗因果輕毀賢善。於有為相虛幻空法。不覺不知。如是無智諸有情類。處生死海無有出期。汝諸長者。於如是事。應悉覺悟了知。色相珍玩資具男女眷屬。假緣而有相會暫時。眷念方隆已歸磨滅。五蘊身相本性皆空。由諸妄因受諸異報。如夢中人歷種種事。覺已皆空都無所有。是故菩薩摩訶薩。志求阿耨多羅三藐三菩提於諸色相覺悟解脫。障染輕微智慧明了。雖發大願往諸趣中受種種身。為化眾生心無顛倒。如是乃至遍十方剎。隨順眾生作諸事業。布施軟語利行同事。方便攝受饒益有情。捨邪見家人於正道。修諸善行同趣大乘。遠至菩提誓無退屈。善男子。菩薩摩訶薩。為求阿耨多羅三藐三菩提。身心清淨得四總持。於名句義印忍不忘諦審思惟。達彼真實諸法自性。菩薩摩訶薩。身心清淨。於諸有情平等任持。不生冤親憎愛分別。菩薩摩訶薩。身心清淨。不著世間上妙美食。唯餐法喜禪悅之味。菩薩摩訶薩。身心清淨。觀諸世間一切有為生滅之相。皆是虛妄無有真實。菩薩摩訶薩。身心清淨。孝養父母敬順師長。承受教誨無輕慢心。菩薩摩訶薩。身心清淨。生於上族為大國王。正法化民息除鬥諍。菩薩摩訶薩。身心清淨。遠離暴害屠兒魁膾。諸惡律儀旃陀羅行。少欲知足無不與取。常修梵行絕愛染心。菩薩摩訶薩。身心清淨。言語真實離於虛妄。音聲清徹令人樂聞。說法如泉流注不斷。菩薩摩訶薩。身心清淨。善能調伏貪瞋癡等。於三有果心不染著。苦法資具亦不捨離。智慧現前心常明了。菩薩摩訶薩。身心清淨。四等六度晝夜修習乃至長時。無少疲倦。八萬四千煩惱塵勞。一一對治生諸功德。菩薩摩訶薩。身心清淨。不著菩提不厭生滅。於諸法中心得自在。或入流轉或證涅槃。菩薩摩訶薩。身心清淨。於今佛說最上大乘。深生愛樂。及能憶念過去諸佛甚深經典。任持不忘。亦能宣轉諸佛法輪。如大江河流注無盡。菩薩摩訶薩身心清淨。遠離諂曲憍慢嫉妒惡獸毒蟲畢舍遮行。慈愛有情不生損惱。菩薩摩訶薩。身心清淨。不貪資具不念飲食。不捨貧乏及與孤露。所生之處資財豐足。眷屬成就身相端正。有大威德。菩薩摩訶薩。身心清淨。於一切樂無不了知。於一切苦無不解脫。生老病死親愛別離。所欲難得仇讎會遇眾苦現前悉能曉了。不為惱觸。觀諸有情及以色相。如夢如幻無有堅固。汝諸長者。隨其所聞當如是知。諸大菩薩身心清淨。四大五蘊色身空聚畢竟非實。爾時世尊復告巨力長者等言。善男子。如是菩薩摩訶薩。於生死界。其所愛身為緣有情。示現形相無有希求。於種種境遠離愛染。身心平等無取無捨。常作善事利益安樂。饒益眾生未嘗懈廢。所有壽命於三界中或增或減。隨順眾生。所樂差別。為令覺悟心無所欲。於諸眾生平等一觀。於諸世中上妙珍寶受用之具。金銀庫藏錢財穀米。衣服飲食床榻臥具。塗香末香花鬘瓔珞婇女眷屬。一切世間種種上妙嚴飾之具於自所有色身壽命。而是菩薩摩訶薩悉無愛戀。若有眾生。而來求乞錢財穀米金銀庫藏珍妙之物。衣服飲食床榻臥具塗香末香花鬘瓔珞。男子婇女內外眷屬。色身壽命悉皆能捨。未嘗有心於剎那頃暫生慳吝。何以故。是菩薩摩訶薩。久悟虛幻。於生滅相而無染著。為欲圓滿六波羅蜜到於彼岸。度脫眾生亦離苦際。是故於此生滅因緣虛幻境相。唯求遠離。無心取著故無吝惜。善男子當知。菩薩摩訶薩。如是修行六到彼岸微妙勝行。精進長時無少懈怠。即當速得成就無上正等菩提。永契真常心無退轉。爾時世尊為諸長者。重宣此義而說偈言<p class='lg'>　善哉長者　　汝等當知　　是菩薩人<br>　於生滅法　　種種身相　　種種壽命<br>　嚴飾之具　　婇女眷屬　　為欲圓滿<br>　六波羅蜜　　轉化眾生　　遠離苦際<br>　於此所有　　皆不愛著　　汝善男子<br>　歡喜諦聽　　於菩薩行　　當勤修習<br>　勿以貪瞋　　煩惱繩索　　晝夜繫縛<br>　淪墮三塗　　無有休息　　汝善男子<br>　是身猶如　　飲食之器　　內外之間<br>　常令清淨　　諸惡毒物　　不令入中<br>　參諸上味　　若有飲噉　　損壞色身<br>　及與壽命　　身中若有　　貪瞋癡等<br>　煩惱毒藥　　參諸法味　　眾生飲噉<br>　損壞法身　　及與慧命　　汝善男子<br>　一切眾生　　無始時來　　少有智慧<br>　如彼嬰兒　　但念乳食　　餘無知見<br>　於諸境相　　不能分別　　生滅過患<br>　由因感果　　果復造因　　智不現前<br>　心常癡暗　　唯貪飲食　　資益四大<br>　常處夢中　　而無醒覺　　於佛教法<br>　心無修習　　猶<span class='corr'>如</span>醉人　　言無義味<br>　於五欲境　　未嘗遠離　　晝夜邪思<br>　唯增苦惱　　愁憂積集　　身心放逸<br>　縱無明流　　入生死海　　漂沈汨沒<br>　受諸業報　　飢寒困苦　　羸瘦憔悴<br>　遠於彼岸　　不能解脫　　此諸眾生<br>　從久遠來　　於自真心　　塵惑所昏<br>　不能覺悟　　故於幻境　　貪愛染著<br>　汝諸長者　　當知己身　　假因緣成<br>　無有堅固　　但由業力　　造作招集<br>　生死輪迴　　受諸異報　　循環遠劫<br>　無解脫時　　智者觀之　　深心厭捨<br>　凡夫愚昧　　不念無常　　著我著人<br>　專自逸樂　　不親善友　　自構業緣<br>　身壞命終　　當墮地獄　　輪轉三界<br>　受諸苦惱　　大火逼身　　逃竄無地<br>　諸佛大悲　　哀愍世間　　自無信心<br>　亦難救護　　智者自知　　色身虛幻<br>　無有真實　　但由業因　　之所招集<br>　根塵大種　　和合積聚　　假名為身<br>　如沫如泡　　畢竟無體　　膿血敗壞<br>　何所愛著　　是故當知　　於此聚中<br>　作不淨觀　　深生厭離　　勤修聖法<br>　趣不壞身　　遠離眾惡　　近善知識<br>　信最上乘　　修菩提行　　廣修福慧<br>　生佛國中　　身心安樂　　清淨無畏<br>　以微妙衣　　及上飲食　　床榻臥具<br>　花鬘瓔珞　　無價寶香　　種種資具<br>　充足無乏　　以清淨心　　歡喜供養<br>　慚愧勝解　　希除罪業　　增長福智<br>　如是之人　　百千劫中　　於無上乘<br>　發生信解　　漸以覺悟　　實性真空<br>　本來寂靜　　如海湛然　　無有增減<br>　雖遇風緣　　水成波浪　　即波為水<br>　動靜一源　　如是了知　　住佛境界<br>　不生惡趣　　漸息輪迴　　百千俱胝<br>　那庾多劫　　明了心地　　貪瞋癡慢<br>　煩惱業因　　而不現行　　雜類苦果<br>　自然不受　　色身堅固　　經無量時<br>　歡喜快樂　　心無邪念　　亦無妄想<br>　於顛倒境　　常生思惟　　善說法要<br>　利益眾生　　自無病行　　令他亦無<br>　適悅調順　　安隱快樂　　深入禪定<br>　離諸苦縛　　常以善行　　守護眾生<br>　不作惡緣　　親近智者　　稱揚如來<br>　最勝妙法　　恭敬讚歎　　踊躍奉行<br>　觀諸世間　　有為事相　　皆如幻夢<br>　無一真實　　了知飲食　　色力壽命<br>　煩惱苦本　　愚夫無知　　耽染愛著<br>　無一剎那　　暫時間斷　　味諸飲食<br>　增長過失　　善友教誨　　心不信受<br>　遇惡知識　　密近隨逐　　深入愚癡<br>　不能覺悟　　於諸塵境　　妄想執著<br>　晝夜無時　　染諸娛樂　　智者觀之<br>　深生厭捨　　又諸世間　　色相幻惑<br>　畢竟衰謝　　妻子男女　　眷屬因緣<br>　如行路人　　暫時而會　　因緣報盡<br>　恩愛別離　　難以剎那　　相戀而住<br>　汝諸長者　　當知幻身　　譬如畫師<br>　繪眾色相　　好醜雖成　　畢竟當壞<br>　又如冬月　　積水為冰　　堅厚暫時<br>　終鎔成水　　所以者何　　色相虛幻<br>　體性非實　　而愚癡人　　隨境生貪<br>　染著愛樂　　心既顛倒　　造不善因<br>　淪墮三塗　　受種種苦　　經於長劫<br>　無有出期　　設生人天　　耽諸快樂<br>　由此幻身　　造作惡業　　無有窮盡<br>　如是癡人　　常為結使　　冤家魔嬈<br>　妻子男女　　父母眷屬　　繫縛在心<br>　未嘗捨離　　晝夜之間　　為彼纏縛<br>　妄認為樂　　實是苦因　　恣任三毒<br>　憎長憍慢　　如是之人　　違背善緣<br>　不生智慧　　造作無邊　　諸不律儀<br>　於諸眷屬　　父母妻子　　珍寶飲食<br>　生苦法中　　心無厭足　　不思出離<br>　耽染愛著　　多求財寶　　積集庫藏<br>　見諸貧窮　　飢餓眾生　　無憐愍心<br>　拯濟困厄　　不行正道　　邪念增強<br>　智人教示　　不能聽受　　故處輪迴<br>　汝諸長者　　人之色身　　譬如大樹<br>　根莖枝葉　　悉皆繁茂　　久無濕潤<br>　土地乾亢　　為日所炙　　脂脈皆盡<br>　不經歲月　　必當枯朽　　一切眾生<br>　盛年壯色　　身相充滿　　貪著世間<br>　縱五欲樂　　筋血衰耗　　病苦所侵<br>　形貌憔悴　　諸根衰謝　　不得久停<br>　終歸磨滅　　如是癡人　　愛著色身<br>　貪諸財寶　　不知罪福　　不念無常<br>　如樹枯朽　　不久摧壞　　汝諸長者<br>　觀此幻身　　及彼資生　　金銀琉璃<br>　真珠摩尼　　硨磲碼瑙　　珊瑚琥珀<br>　體無真實　　猶如聚沫　　愚者迷情<br>　妄生貴重　　但增貪欲　　雜亂正心<br>　於佛法門　　無所趣入　　智者了知<br>　色身資具　　一切皆如　　夢所見物<br>　都無自相　　防護六根　　閉於五欲<br>　親近三寶　　行施等行　　息諸慳吝<br>　絕愛染心　　觀彼諸欲　　如大火聚<br>　燒煮眾生　　甚可怖畏　　不應戀著　</p><p class='juan'>
佛說巨力長者所問大乘經卷中</p>
</body></html>
