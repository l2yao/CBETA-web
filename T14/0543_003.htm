<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p class='juan'>
佛說巨力長者所問大乘經卷下</p>
<p><span class='byline'>　　　　宋西天同譯經寶法大師賜紫沙門智吉祥等奉　詔譯</span><br><p class='lg'>　佛告長者　　是諸眾生　　於多劫中<br>　積集諸法　　謂貪瞋癡　　見慢疑悔<br>　於諸欲境　　觸向迷著　　於晝夜時<br>　曾無間斷　　寂滅靜慮　　未嘗修習<br>　生死苦源　　亦不觀察　　不了世間<br>　生滅之相　　無有自體　　畢竟歸空<br>　但由貪愛　　積集成種　　假因緣生<br>　和合似有　　因緣勢盡　　復歸散滅<br>　由本無明　　復生貪愛　　本末相續<br>　加蟻循環　　於出世間　　真實理中<br>　諸佛菩薩　　清淨境界　　無有片心<br>　愛樂趣入　　如是之人　　愚癡所覆<br>　於生死海　　流轉漂沒　　五塵幻相<br>　深心染著　　醉亂顛倒　　終無醒覺<br>　若有眾生　　善根成熟　　自然親近<br>　諸善知識　　心常修習　　行二利行<br>　於諸增上　　補特伽羅　　能說法者<br>　發希有心　　愛樂恭敬　　不生憍慢<br>　於佛功德　　甚深微妙　　不思議境<br>　無疑無謗　　亦不於諸　　五塵境中<br>　虛妄迷執　　起於貪愛　　不作眾罪<br>　生滅苦因　　晝夜精勤　　思惟諦實<br>　增諸勝行　　習施等法　　常樂讀誦<br>　大乘經典　　心無邪念　　無有異想<br>　法喜禪悅　　清淨梵行　　長養法身<br>　及資慧命　　不同癡人　　染著世間<br>　但念飲食　　色身資具　　五欲娛樂<br>　常無厭捨　　不知苦本　　不求解脫<br>　著諸外道　　邪覺邪思　　正念不生<br>　無真實慧　　如說我有　　清淨寶池<br>　若有眾生　　入中洗浴　　遊戲娛樂<br>　如是之人　　不久當得　　生諸天上<br>　如是愚癡　　執諸異見　　迷失因果<br>　邪妄推求　　顛倒正理　　修不淨行<br>　惡因苦果　　無解脫時　　汝諸長者<br>　應當了知　　世間因果　　虛假和合<br>　如木偶人　　所作事業　　而於其中<br>　勿生憍慢　　帑藏珍財　　尊榮豪侈<br>　如夢所見　　覺已即空　　而諸愚人<br>　不知此等　　生滅幻化　　性本空寂<br>　故於世間　　執為常有　　所以者何<br>　由無始來　　起貪瞋癡　　纏縛不捨<br>　違順喜怒　　無有暫息　　冤家讎對<br>　常現在前　　眷屬廣大　　財寶豐饒<br>　密附親近　　共成娛樂　　增長貪愛<br>　為苦所因　　後或貧匱　　財物散失<br>　乖異別離　　愁憂苦惱　　起諸諍訟<br>　及其冤結　　至年老大　　加諸眾苦<br>　形色憔悴　　諸根衰朽　　朋善眷屬<br>　悉皆厭棄　　盛年壯色　　耽著五欲<br>　不樂修行　　不思厭離　　老病相侵<br>　空懷愁惱　　身壞命終　　墮於地獄<br>　牛頭驅責　　楚毒辛酸　　無救無依<br>　遠歷長劫　　地獄報盡　　生餓鬼中<br>　頭如大山　　咽如針孔　　不識飲食<br>　皮骨連立　　餓鬼報盡　　生畜生中<br>　鱗介羽毛　　水陸飛走　　遞相搏撮<br>　常懷驚怖　　復遭網捕　　逃竄無由<br>　鞭杖捶撻　　償往宿債　　畜生業盡<br>　或生人中　　貧窮卑賤　　諸根不具<br>　資緣乏少　　多諸病苦　　設生富貴<br>　福慧乖違　　所有資財　　不能受用<br>　或多瞋恚　　常苦自心　　或染沈痾<br>　而獲夭逝　　如是果報　　由貪瞋癡<br>　之所造作　　如蠶作繭　　而自纏縛<br>　如蛾戀火　　終致燒然　　身心迫惱<br>　無有暫安　　惡業相牽　　往來不住<br>　於三惡道　　如遊園觀　　雖遇眾苦<br>　無悔惜心　　不求解脫　　亦無厭捨<br>　受諸罪報　　難堪難忍　　窈窈冥冥<br>　告訴無所　　當此之時　　父母妻子<br>　一切眷屬　　不相替代　　唯應自身<br>　獨受眾殃　　從苦入苦　　無有休息<br>　如是因緣　　皆由眾生　　無始無明<br>　相續發起　　貪瞋結使　　動身口意<br>　廣造諸惡　　未解悔除　　三有業因<br>　念念增長　　汝諸長者　　若有眾生<br>　志樂寂靜　　希求出離　　心於所緣<br>　染淨平等　　自然當得　　業障輕微<br>　遠離輪迴　　雜惡果報　　於佛正法<br>　信樂修習　　漸能調伏　　貪瞋癡等<br>　亦能觀察　　了知色身　　如幻如夢<br>　如電如泡　　畢竟推求　　終無實處<br>　諸有智人　　應當如是　　審諦觀察<br>　我法皆空　　而於諸佛　　真善法中<br>　漸次修行　　施等勝行　　積集微妙<br>　增上正法　　棄捨凡性　　克成聖種<br>　譬如為山　　積土而成　　又如滴水<br>　漸盈大器　　諸善男子　　於佛教乘<br>　實事理中　　深忍樂欲　　於諸世道<br>　不可味著　　捨虛妄法　　證真實性<br>　離生死苦　　得無畏樂　　悟彼色相<br>　猶如陽焰　　但誑妄情　　無實體性<br>　如是觀察　　諸法自相　　心不顛倒<br>　究竟解脫　　是名名為　　菩薩乘性<br>　善能安樂　　一切眾生　　於佛所行<br>　種種行願　　隨順修覺　　心不退屈<br>　精進長時　　無有懈廢　　速能修習<br>　六波羅蜜　　自行檀度　　不望報恩<br>　三輪體空　　二緣俱泯　　或於後時<br>　皆悉無悔　　諸根密護　　不犯尸羅<br>　冤對現前　　亦無加報　　初中後夜<br>　勇猛精進　　遠離誼煩　　息諸散亂<br>　於善惡品　　有力思擇　　身業清淨<br>　常現律儀　　言音柔軟　　和悅眾心<br>　意地無非　　絕諸覺觀　　於諸如來<br>　所有最上　　微妙深法　　則能趣入<br>　以善巧智　　攝受眾生　　稱彼機宜<br>　方便演說　　各令悟入　　解脫法門　</p><p>時巨力長者。與五百長者。聞是法已。心大歡喜踊躍無量。於所聞法得深法忍。得最大忍。得無上忍。即從坐起繞佛三匝。頭面禮足卻住一面。爾時巨力長者。與五百長者等。異口同音白佛言。世尊。我等從昔已來。未曾聞是甚深妙法。今日乃於無上覺者。具一切智者。是諸世間施大法者之所。得聞如是妙法。由是了知世間諸法唯假施設。如幻夢等畢竟歸空。悉皆悟入無生法忍。發阿耨多羅三藐三菩提心。願我當來如今世尊。能於無量人天大眾之中。作大師子吼。顯示微妙清淨法音。利益安樂一切眾生。世尊。我等今者樂欲說偈讚歎如來。惟願聽許。即於佛前而說偈言<p class='lg'>　金色微妙相　　最勝無與等<br>　能以柔軟音　　演暢真實義<br>　久修菩薩行　　壽命不可量<br>　一切諸眾生　　見聞皆歡喜<br>　清淨功德聚　　安處於道場<br>　譬如日天子　　常住處空界<br>　皆由往昔中　　廣大行布施<br>　謂金銀珍寶　　象馬及車乘<br>　并頭目髓腦　　國城妻子等<br>　能行此難行　　檀度方圓滿<br>　以本願力故　　示現應化身<br>　長時無間斷　　過於殑伽劫<br>　大悲不思議　　哀愍諸群盲<br>　施以甘露法　　除惱使清涼<br>　我等從多劫　　流轉諸有中<br>　貪愛於資具　　及妻子眷屬<br>　尟福無智慧　　不發菩提心<br>　染著於名聞　　并五欲娛樂<br>　我等宿福慶　　幸得遇世尊<br>　聞此微妙義　　了知虛幻法<br>　各各得解脫　　其心皆安隱<br>　願佛聽我等　　出家作沙門<br>　當願一切眾　　盡悟此法門<br>　不著世間樂　　速成菩提道　</p><p>爾時巨力長者等說此偈已。各各虔誠投佛出家。佛乃聽許。于時世尊即於座上熙怡微笑。以威德力現大神通。即於面門放無數光。其光雜色猶如眾寶之所間錯。所謂青色黃色赤色綠色紫色玻璃色黃金色。所放之光。遍照無量無邊不可思議阿僧祇世界。上至梵世。所有諸天身光及日月光。悉皆掩蔽不得顯現。如是光明照燭之處。一切眾生觸是光者。無不適悅。惡業眾生罪障消除。盲者能視聾者能聞。跛者能行啞者能言。飢者能滿裸者得衣。牢獄有情枷鎖免離。無有諸惡聖境現前。是時會中人天大眾。身意快樂怪未曾有。咸作是言。以何因緣而現此相。各各發心從座而起。繞佛百千匝已。恭敬禮拜供養讚歎。卻住一面。爾時眾中尊者阿難偏袒右肩右膝著地。曲躬恭敬而白佛言。世尊。是何因緣現斯奇瑞。今此眾會悉皆有疑。各各謂言。世尊未嘗無因而笑。今日如來現此異相。必有所因。如來應供正等正覺。大慈大悲。願為我等宣說。今者佛自莊嚴種種善事。眾欲樂聞。爾時世尊告尊者阿難言。如來今日現斯祥瑞謂欲宣說巨力長者并五百長者悟無生法忍。發阿耨多羅三藐三菩提心。次第成佛因緣之事。汝當善聽阿難。是諸長者。已於過去無量百千俱胝那庾多佛所。各各親近供養恭敬禮拜尊重讚歎。得聞如是最上。真實法義。消除業障遠離三塗。於百千劫常生人天受勝妙樂。乃至于今財富熾盛有大眷屬。福慧尊嚴人所愛敬。由昔所植善根力故。今於我所。復得聞是甚深法義。阿難。是巨力長者并五百長者。於當來世。得值彌勒如來應正等覺。於彼佛所。復聞清淨大乘妙法善能精勤修習菩薩施等六波羅蜜行。能於十方。親近禮拜恭敬供養尊重讚歎無量諸佛。亦得值遇賢劫諸佛彼佛世尊。亦為宣說微妙大乘法義。聞已受持。復能展轉為人演說。示教利喜無量眾生阿難是巨力。長者過是已後經五千劫。常生諸佛國土種種修行。值遇諸佛。承事供養無空過者。末後當成阿耨多羅三藐三菩提。盡同一號。名曰吉祥藏如來應正等正覺明行圓滿善逝世間解無上丈夫調御士天人師佛薄伽梵國界莊嚴安隱豐樂。正法像法壽命劫數。皆悉同等。說法度人不可稱數。爾時尊者阿難及人天大眾。聞佛世尊善說如是微妙法義咸悉讚歎。復白佛言。世尊。此經當以何名。我等云何受持。佛告阿難。此經名曰巨力長者所問大乘經。當受持之。佛說是經已。尊者阿難。與菩薩比丘并巨力長者等。及一切世間天人阿脩羅乾闥婆等。聞佛所說皆大歡喜。信受奉行<p class='juan'>
</p>
</body></html>
