<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p class='juan'>
佛說德護長者經卷下</p>
<p><span class='byline'>　　　　隋天竺三藏那連提耶舍譯</span><br><p>爾時北方過三千大千世界微塵等佛剎。有佛國土名曰炎光。佛號德藏峰奮迅王如來多陀阿伽度阿羅訶三藐三佛陀。現在說法。彼佛世界有菩薩名盧舍那放大光明。復有一萬菩薩。同號盧舍那放大光明。一一菩薩各與阿僧祇菩薩以為眷屬恭敬圍遶向娑婆世界。所經諸國放諸沈水清淨香炎。其香普熏各過十方諸佛世界十阿僧祇倍遍滿世界。出過一切天人莊嚴。為見佛故。為供養故。為見月光童子故。為愍德護長者故來至佛所(德護梵云尸利崛多)。爾時東北方過三千大千世界微塵等佛剎。有佛世界名一切寶莊嚴。佛號法自在王如來應供正遍知明行足善逝世間解無上士調御丈夫天人師佛世尊。現在說法。彼有菩薩名離障礙神通。復有一萬菩薩同號離障礙。各與阿僧祇菩薩以為眷屬。恭敬圍遶向娑婆世界。所經諸國以十千萬劫清淨善根所成就聲。讚嘆一切諸佛。興大法雲雨眾法雨至於佛所。為見佛故。為供養故。為見月光童子故。為愍德護長者故來至佛所<p>爾時東南方過三千大千世界微塵等國土。有世界名普莊嚴。彼剎有佛號離障礙光炎如來應供正遍知明行足善逝世間解無上士調御丈夫天人師佛世尊。現在說法。彼有菩薩名普光清淨月。復有一萬菩薩同號普光清淨月。一一菩薩各與百千萬菩薩以為眷屬。前後圍遶向娑婆世界。所經諸國放雜寶光明莊嚴色。以金寶鈴網彌覆充滿一切虛空。其聲微妙如百佛聲。為見佛故。為供養故。為見月光童子故。為愍德護長者故來至佛所。爾時西南方過三千大千世界微塵等國土。有世界名金網覆。彼世界有佛。號勝行王如來應供正遍知明行足善逝世間解無上士調御丈夫天人師佛世尊。今現在說法。彼有菩薩名軟聲自在。復有一萬菩薩同號軟聲自在。各與阿僧祇菩薩以為眷屬。往娑婆世界。所經諸國興寶傘蓋雲。充滿虛空。一一菩薩各將傘蓋。一一寶蓋以真珠為垂露。清淨分明如佛光明。為見佛故。為供養故。為見月光童子故。為愍德護長者故。來至佛所。爾時西北方過三千大千世界微塵等佛剎。有世界名曰普入。佛號無礙月如來應供正遍知明行足善逝世間解無上士調御丈夫天人師佛世尊。今現在說法。彼有菩薩名無量音樂聲。復有一萬菩薩同號無量音樂聲。與無量阿僧祇菩薩以為眷屬。恭敬圍遶向娑婆世界。所經諸國一一菩薩。於一一毛孔出阿僧祇音樂之聲。歌頌一切佛法。為見佛故。為供養故。為見月光童子故。為愍德護長者故。來至佛所<p>爾時下方過三千大千世界微塵等佛剎。有佛世界名寶蓮華善住。佛號一切眾生世燈如來應供正遍知明行足善逝世間解無上士調御丈夫天人師佛世尊。彼有菩薩名普雲德。復有一萬菩薩同號普雲德。一一菩薩各與阿僧祇菩薩以為眷屬。恭敬圍遶向娑婆世界。所經諸國興寶蓮華雲。雨種種無邊色華。莊嚴阿僧祇佛剎。為見佛故。為供養故。為見月光童子故。為愍德護長者故來至佛所。爾時上方過三千大千世界微塵等佛剎。有佛世界名雜華幢。彼佛號曰雜寶奮迅王如來應供正遍知明行足善逝世間解無上士調御丈夫天人師佛世尊。今現在說法。彼有菩薩名見者不空。復有一萬菩薩皆同一號。一一菩薩各與阿僧祇菩薩以為眷屬。恭敬圍遶向娑婆世界。所經諸國興栴檀味香雲。雨雜味香。充滿阿僧祇佛剎。為見佛故。為供養故。為見月光童子故。為愍德護長者故。來至佛所<p>如是一切方及非方無量勝身菩薩。各從國土佛剎中來。現大威德光明色像而來集會。從耆闍崛山上至有頂。及三千大千世界悉皆照曜。是諸菩薩莊嚴成就菩薩行。清淨光明照曜心無所住。於不可思議阿僧祇佛剎。能過於諸佛所淨修梵行。增長願智方便智。不可思議三昧常不退轉。若有見聞此諸菩薩及親近者皆悉不空<p>爾時世尊見十方諸大菩薩與阿僧祇菩薩眷屬各從佛剎來集此已。即解加趺坐。為欲往到德護大長者家故。應時三千大千世界六種十八相動。動遍動等遍動。踊遍踊等遍踊。吼遍吼等遍吼。覺遍覺等遍覺。震遍震等遍震。起遍起等遍起。是時有阿僧祇蓮華。從地踊出。阿僧祇香。阿僧祇光。阿僧祇炎。阿僧祇寶華鬘。阿僧祇摩尼雜寶華莖。阿僧祇摩尼雜寶華臺。阿僧祇毘盧遮那藏。阿僧祇德色不可盡<p>爾時世尊蹋寶華上整理衣服。以神通力化作百千萬億蓮華葉。從地踊出種種雜色。青琉璃德藏為莖。甘露味寶為鬚。正摩尼藏寶為華臺。龍堅栴檀那香光出百千炎。如是蓮華次第行列。從耆闍崛山至於德護大長者家。寶華遍覆悉皆充滿。復以神力一切身分普放光明。遍照東方一切佛剎。如是南西北方四維上下一切佛剎。光明照曜亦復如是。此王舍城一切宮殿一切屋舍城壁內外街陌垣牆。乃至床下悉皆照曜。一切人民所未曾見。爾時如來與大菩薩眾大阿羅漢等。前後圍遶恭敬侍立。遍滿虛空蹋寶蓮華。從耆闍崛山下入王舍城。至德護大長者家。當佛下時。阿耨達多龍王與無量種色龍子其數五百及無量百千龍王。放無量香雲雨無量香雨。侍從如來<p>爾時四天大王侍引世尊。復雨無量寶雲雨灑散道間。於路兩邊皆作七寶欄楯。種種莊嚴悉皆充滿。如是等一切天王。一切龍王。一切夜叉王。一切揵闥婆王。阿修羅王。迦樓羅王。摩[<a href='javascript:showpic("../fontimg/023523.gif")'>目*侯</a>]羅伽王。緊那羅王。梵天大梵天不壞梵天。無量千萬那由他眷屬。恭敬圍遶歌頌讚嘆。實讚嘆。最實讚嘆。不顛倒讚嘆。無二讚嘆。勝讚嘆。最勝讚嘆。歡喜讚嘆。如佛法讚嘆。作如是等讚嘆遍滿虛空。復以如是等恭敬供養。勝供養。最勝供養。阿僧祇供養。出阿僧祇供養。飛騰虛空隨侍如來。入王舍城。至長者門。四大天王阿修羅王夜叉王等。亦從王舍大城步路立侍。至尸利崛多大長者門。爾時月光童子見佛光明及大神通。乃至大地十八相動。生大歡喜心意怡悅。諸根快樂遍身滿足。生歡喜已登七重樓上。合十指掌而向父所。即說偈言<p class='lg'>　佛捨加趺坐　　引發欲來時<br>　無畏如師子　　今來已至此<br>　此來那羅延　　難壞兩足尊<br>　破魔及眷屬　　起彼菩提樹<br>　此來如金剛　　一切不能壞<br>　而能壞一切　　邪見諸外道<br>　譬如大力士　　能壞諸怨敵<br>　貢高諸煩惱　　慈悲能散滅<br>　此來難破壞　　摧彼自超勝<br>　智慧大導師　　能救濟一切<br>　此來不可殺　　諸火所不燒<br>　如來已離死　　眾毒不能害<br>　此來大丈夫　　能教大導師<br>　三界最勝身　　一切無能及<br>　圓肩聰叡者　　及慈悲聖眾<br>　一切眾生類　　最勝無能及<br>　眾色相具足　　八十種莊嚴<br>　身光悉照曜　　調伏淨無漏<br>　此乘虛空來　　離罪無取著<br>　不住雜覺觀　　常住真實道<br>　此從無盡來　　能廣說諸法<br>　不思議法輪　　種種差別知<br>　此來一切智　　能覺一切法<br>　十力大悲等　　安住四辯才<br>　此來見不空　　能與眾安隱<br>　無量億萬劫　　難聞況得見<br>　此來調伏龍　　丈夫人師子<br>　愍眾不思議　　行成無量劫<br>　此來自在者　　眾生無能遮<br>　大慈悲導師　　能滿求者願<br>　此來善知識　　住法界最勝<br>　無邊如虛空　　一念覺諸法<br>　此來離二者　　到諸法彼岸<br>　於無相地中　　最上勝覺來<br>　此來能淨施　　財及法二種<br>　宿世捨身命　　憐愍眾生故<br>　此來導師者　　與一切安隱<br>　無量劫修行　　為求菩提故<br>　平等大智心　　法中常勝修<br>　怨親等無二　　心淨無分別<br>　如師子奮迅　　神力度眾生<br>　於諸無量剎　　光明悉遍照<br>　積劫常讚嘆　　如來之功德<br>　一毛不可盡　　何況一切身　</p><p>爾時月光童子妹月上。形容端正。聞月光童子說偈讚佛身心歡喜。又見如來光明晃曜。大神通力大地震動心歡喜故。合十指掌向其父前。復說偈言<p class='lg'>　如兄月光讚　　如來諸功德<br>　一切世間無　　願父當信受<br>　莫信外道語　　心常懷瞋妒<br>　於十力生惡　　惡覺失善心<br>　不知佛法故　　聞說不信受<br>　為惡失善道　　對佛不能說<br>　受彼邪見言　　當墮諸惡道<br>　嫉妒癡濁故　　則失於善心<br>　惡見三毒緣　　如是貪增長<br>　顛倒癡心故　　遠離諸佛法<br>　無量千萬劫　　難得聞佛名<br>　父應於佛所　　深生清淨信<br>　若能稱佛名　　此人尚難見<br>　何況見佛身　　是故父應信<br>　如所說導師　　現無量神通<br>　放無量光炎　　此人今已來<br>　如上之所說　　那由他剎動<br>　無量諸佛子　　愍眾故來此<br>　彼彼十方來　　難壞如師子<br>　諸天人龍等　　歡喜雨眾花　</p><p>爾時長者女德生。見地大動及大神通大光明炎雜色分明。見已歡喜踊躍無量。以其衣[<a href='javascript:showpic("../fontimg/034301.gif")'>袖-由+戒</a>]盛滿雜華。疾至父所合十指掌。以大信心大歡喜心。向父說偈<p class='lg'>　父今信外道　　此心最大惡<br>　墮在邪惡中　　常不信佛法<br>　推人入惡趣　　遮閉人善道<br>　此常不調伏　　失佛功德利<br>　佛如優曇花　　設行百千劫<br>　常難得聞名　　何況能得見<br>　父今信外道　　起二心請佛<br>　今已得聞見　　不應起惡念<br>　亦莫生濁心　　及以殺害想<br>　常生清淨信　　於佛生歡喜<br>　佛神力難思　　普覆十方界<br>　佛子月形面　　龍神夜叉等<br>　一切咸恭敬　　信心禮敬佛<br>　以曼陀羅華　　散佛及大眾<br>　佛弟子心喜　　邪眾心迷濁<br>　佛日照外道　　如日蔽螢光<br>　此勝願大人　　禮拜難見佛<br>　見無量眷屬　　圍遶釋迦尊<br>　勝智清淨智　　外道不能壞<br>　蓋雲栴檀雲　　種種雜莊嚴　</p><p>爾時月光弟智堅童子。已曾過去供養諸佛種諸善根。於諸佛所淨修梵行。時彼童子夢中見佛大神通力。從耆闍崛山下欲入王舍城。大地震動即便覺寤。著衣整服疾至門下。生大歡喜還詣父所。而說偈言<p class='lg'>　我夢中見佛　　於此一念間<br>　從於耆闍崛　　最大山崗下<br>　不思議大力　　菩薩眾圍遶<br>　各從諸剎來　　法界差別知<br>　一一菩薩眾　　無量眾圍遶<br>　各各地中住　　彼名不可聞<br>　大智大菩薩　　名曰離垢光<br>　為諸佛導師　　持七寶傘蓋<br>　彼出妙音聲　　聞者皆愛樂<br>　亦復能遍覆　　十方無量剎<br>　我見彼世尊　　能破諸鬥諍<br>　從夢覺寤已　　即便至父所<br>　父今當信佛　　棄捨癡外道<br>　彼令人心惡　　應當速遠離<br>　設有世界火　　充滿十方界<br>　不能燒佛衣　　何況如來身<br>　設有諸毒藥　　充滿百千剎<br>　不害佛弟子　　何況於如來<br>　佛於一切毒　　遠離中第一<br>　不念毒自消　　何況念不滅<br>　一切智善調　　今來王舍城<br>　不思議菩薩　　俱到於彼岸<br>　於一切三世　　或聞或見形<br>　悉能施安隱　　是故父當信<br>　此來見不空　　父應當供養<br>　佛放無量光　　能除此邪闇<br>　此光照天人　　修羅龍夜叉<br>　及其諸眷屬　　見者皆不空<br>　一切熱地獄　　悉皆得清涼<br>　地獄中眾生　　除熱心歡喜<br>　梵天及天主　　身皆放香雲<br>　猶如雜綵蓋　　莊嚴在虛空<br>　此來心無礙　　如龍勝導師<br>　能興捨施雲　　雨種種雜寶<br>　微妙寶瓔珞　　旃檀及傘蓋<br>　遍覆於虛空　　及十方世界<br>　此來能分別　　神通到彼岸<br>　種種差別知　　能讚嘆諸佛<br>　無量僧祇天　　及此城勝人<br>　聞佛大名號　　悉來至佛所<br>　象出歡喜聲　　師子亦如是<br>　放蕩諸牛王　　出聲亦復然<br>　畜生聞佛名　　皆發歡喜心<br>　父是人為勝　　云何而不信<br>　千萬那由他　　無量諸音樂<br>　及寶瓔珞器　　不鼓而自鳴<br>　無量種畜生　　於無等十<span class='corr'>方</span><br>　捨離惡毒心　　生<span class='corr'>歡</span>喜淨信<br>　能壞鬥諍魔　　調伏大寂滅<br>　忍辱到彼岸　　慈心廣憐愍<br>　悲心到彼岸　　能救諸眾生<br>　捨種種布施　　能發菩提心<br>　父當信釋迦　　超過世間岸<br>　能放十方光　　眾生離八難<br>　具彼多神力　　三世不可量<br>　遊行如師子　　智慧到彼岸<br>　智住如須彌　　常放於寶光<br>　佛子諸眾等　　前後而圍遶<br>　示現諸神通　　來至王舍城<br>　種種雜妙寶　　裝挍而莊嚴<br>　天龍夜叉眾　　修羅百千億<br>　合掌恭敬禮　　釋迦牟尼尊<br>　調伏今在門　　足蹈門閫時<br>　盲者得見色　　聾者得聞聲<br>　苦者得安樂　　病者得除愈<br>　妊身產苦者　　安隱得免難<br>　寶藏悉皆得　　貧者獲富饒<br>　清淨佛神通　　一切皆歡喜<br>　城中一切地　　眾寶悉遍滿<br>　可愛寶莊嚴　　其色甚威曜<br>　調伏巷中行　　父當起迎接<br>　廡廊重樓閣　　男女皆充滿<br>　以衣盛香花　　及諸寶瓔珞<br>　清淨歡喜心　　以散釋迦牟<br>　國王名先尼　　從六萬婇女<br>　各執諸雜寶　　供養於如來<br>　衣盛寶瓔珞　　及諸妙香花<br>　亦起歡喜心　　以散於佛上<br>　智慧人滿巷　　信樂求功德<br>　踊躍心歡喜　　頂禮佛世尊<br>　佛從巷而來　　百千億眾生<br>　合掌心歡喜　　一切皆禮拜<br>　下遍一切世　　上至於有頂<br>　十方一切剎　　天人雜眾滿<br>　種種雜類人　　供養於如來<br>　一切皆歡喜　　清淨心禮佛<br>　外道勝論師　　頂禮世尊足<br>　以上歡喜心　　最勝淨信心<br>　合掌讚嘆佛　　善哉佛出世<br>　大智一切智　　已到於彼岸<br>　父應生歡喜　　共往如來所<br>　取上寶衣服　　供養於如來<br>　除於疑惑心　　嫉妒諸惡見<br>　信佛世中勝　　禮拜牟尼王<br>　父今應當知　　調伏眾生者<br>　能覆護眾生　　一切罪惡心<br>　皆悉能除滅　　如是大導師<br>　以憐愍父故　　今來在門外<br>　火坑當自滅　　出種種蓮花<br>　優缽拘物頭　　波頭分陀利<br>　諸天及世人　　龍神等眷屬<br>　散種種花香　　充滿遍於地<br>　此導師智幢　　威光難睹見<br>　一切智知見　　達到於彼岸<br>　知三世心業　　上中下差別<br>　父當歡喜信　　難見難聞者<br>　無量僧祇劫　　為眾修苦行<br>　具足諸功德　　永除一切罪<br>　欲修福業者　　此福田最勝<br>　憐愍眾生故　　應現處於世<br>　不為求衣食　　及顯己智慧<br>　但以大慈悲　　憐愍父故來<br>　知父生惡心　　為彼惡見覆<br>　欲令得解脫　　捨離殺害業<br>　佛於諸眾生　　一切皆平等<br>　無有簡擇念　　亦無怨親想<br>　如來真智慧　　永離諸諂曲<br>　父應生信心　　尊重而禮敬<br>　佛寶世中勝　　悉吐諸惡見<br>　父能歡喜信　　疑網畢竟除<br>　以信如來故　　不墮諸惡道<br>　佛能淨五根　　應當速禮敬<br>　三世大導師　　佛子眾圍遶<br>　種種地中住　　無障礙智行<br>　此一切智子　　遶如來照曜<br>　如日蔽眾星　　是故應敬禮<br>　父見佛神力　　火坑水盈滿<br>　種種蓮華出　　心生大歡喜<br>　見是諸變已　　顧看子月光<br>　汝是我導師　　憐愍我來生<br>　我信外道故　　心常懷毒害<br>　我今敬信佛　　悉捨諸惡見<br>　此兒我知識　　難可得值遇<br>　勸我敬信佛　　轉生大歡喜<br>　爾時天帝釋　　及大自在天<br>　此二大天王　　為佛莊嚴座<br>　八十千億天　　以衣覆寶座<br>　令一切智坐　　顯發而照曜<br>　梵天王禮已　　為佛持寶蓋<br>　閻浮檀真金　　雜寶而莊嚴<br>　及餘諸天等　　合掌禮於佛<br>　散百種雜華　　及赤旃檀末<br>　長者見佛已　　其心大歡喜<br>　八千諸女人　　得清淨諸慧<br>　有五百童子　　及五百童女<br>　見佛神通力　　皆發菩提心<br>　無量百千億　　那由他天子<br>　見佛神通力　　得清淨智慧<br>　長者懷憂惱　　心生大慚愧<br>　即便禮佛足　　向佛而懺悔<br>　此食雜毒藥　　今欲更辦供<br>　惟願佛世尊　　留神小停住<br>　如來妙梵聲　　告德護長者<br>　如來一切智　　能卻一切毒<br>　貪瞋癡三種　　及世間毒藥<br>　如來真實說　　我已久遠離<br>　貪瞋癡三種　　及世間毒藥<br>　離毒清淨法　　實語皆遠離<br>　貪瞋癡三種　　及世間毒藥<br>　離毒清淨僧　　實語皆遠離　</p><p>佛說此語時。無量諸天出大聲言。清淨大智。已離眾毒火坑皆滅。家內清淨如本無異。皆是法王威神力故。時德護長者即於佛所生大信心。以上妙衣價直百千萬億覆佛身上。覆已白佛言。世尊。我本愚癡受六師教。今於佛前至心懺悔。由父昔世敬信外道。我順父故作如是罪。今因月光令我信佛。我今慇懃至心懺悔。更不作罪。願佛救我<p>爾時色界諸天復出大聲。散天優缽羅花。波頭摩華。拘物頭華。分陀利華。曼陀羅華。摩訶曼陀羅華。遍滿其地積至于膝。長者白佛言。世尊。我子月光於千萬億劫難可值遇。憐愍我故來生我家。善為我說諸佛功德。於千萬劫恩難可報。復以無價真珠瓔珞而散佛上<p>爾時世尊為德護長者深生信故。以神通力。出百千萬雜寶色雲。彼時盧紇多輸(譯云赤馬是神名)毘桎邏莎(亦是神名)以種種雜色寶花光明照曜散於佛上。阿僧祇菩薩作無量神通。到於佛前。為欲教化百千萬億諸眾生故。時德護長者及月光童子并德生童子等。心生歡喜禮敬佛足。至心懺悔作如是言。嗚呼奇哉釋迦如來神通變化不可思議。於百千萬劫難可得見。況生淨信。無量億劫佛世難值。此兒月光有大智慧。曾見十方無量億佛。遊於一切諸佛世界稽首歸命禮拜於佛。如釋迦如來見十方佛。月光童子亦復如是。能見十方諸佛接足敬禮。於諸佛所聞法不忘<p>爾時如來見德護長者家內眷屬男女大小及月光童子。於三寶所已生正信禮拜讚嘆。廣種善根增益心行。即便微笑如諸佛法。從其面門出無量千萬種雜色光炎。口四十齒及以四牙。一一皆放無量千萬億光明。青黃赤白紫頗梨色。其光普照東方一切佛剎。如是南西北方四維上下。光明遍照亦復如是。光照已遶身三匝還從頂入<p>爾時離攀緣德菩薩。從坐而起。偏袒右肩右膝著地。合掌向佛白言。世尊。如來以何因緣作是微笑。諸佛不以無因緣而笑<p>爾時世尊告離攀緣德菩薩言。善哉善哉。善男子。汝能問佛如是因緣。汝已曾於過去無量千萬億劫常問此義。汝今承佛威神力故能問此義。善男子。汝今至心諦聽。當為汝說。善男子。汝今見此德護長者大兒月光童子不。唯然已見。佛言。此童子者。能令未信眾生令生淨信。未調伏者能令調伏。未成熟者能令成熟。於其父所作善知識。何以故。能以導師法教化其父。安置無量千萬那由他阿僧祇眾生。於佛法中令生信心。必定阿耨多羅三藐三菩提又此童子。我涅槃後。於未來世護持我法。供養如來受持佛法。安置佛法讚嘆佛法。於當來世佛法末時。於閻浮提大隋國內。作大國王名曰大行。能令大隋國內一切眾生。信於佛法種諸善根。時大行王。以大信心大威德力供養我缽。於爾數年我缽當至沙勒國。從爾次第至大隋國。其大行王於佛缽所大設供養。復能受持一切佛法。亦大書寫大乘方廣經典。無量百千億數。處處安置諸佛法藏。名曰法塔。造作無量百千佛像。及造無量百千佛塔。令無量眾生於佛法中得不退轉得不退信。其王以是供養因緣。於不可稱不可量無邊際不可說諸佛所常得共生。於一切佛剎常作轉輪聖王。常值諸佛。於一切佛法僧供養恭敬尊重讚嘆。造立塔寺。一切樂具悉以奉施。經半壽已。棄捨五欲。捨家出家淨修梵行行法供養。閻浮提內一切男女見王出家。亦隨出家淨修梵行。此大行王。無量菩薩勝願成就。大神通成就。於不可數劫行菩薩行。一一劫中所化眾生不可稱數。不可說不可量。悉皆安住於佛法中。如一劫中所化眾生。一切劫中亦復如是。此菩薩如是安住。無量無邊不可說眾生。住佛法已於最後身當得作佛。號離垢月不動無障礙大莊嚴如來應供正遍知明行足善逝世間解無上士調御丈夫天人師佛世尊。出現於世。世界名曰無障礙。其佛身廣大。無量光明。無量光炎。無量神通力。無量說法。無量徒眾。無量轉法輪。無量身相。教化無量眾生。彼佛欲入涅槃時。授德護長者記當得作佛。號無等身如來應供正遍知明行足善逝世間解無上士調御丈夫天人師佛世尊。德護長者家內眷屬。見我神變發菩提心者。皆於彼劫各各名號次第作佛。天龍夜叉揵闥婆阿修羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽人非人等。見我於德護長者家現神變時發菩提心者。皆於阿耨多羅三藐三菩提不退轉。於十方界各各剎土各各名號皆得成佛。如是。善男子。此月光童子。已於過去無量阿僧祇劫。教化德護長者。此童子及德護長者。於當來世常生有佛世界。教化無量眾生。說此月光童子及德護長者授記因緣時。無量世界地六種動。大光普照。雨眾天華雨眾天寶。雨天瓔珞。雨天寶蓋。雨眾天衣。雨天旃檀末香。雨天沈水香。雨天多伽羅香。雨天優缽羅華。雨天波頭摩華。諸天音樂出微妙聲。及以諸天歌詠等聲。如此一切皆是佛神通力。亦是月光宿世善根力。為化德護長者及眷屬故。亦化天龍夜叉犍闥婆阿修羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽等故<p>爾時德護最大長者家人名德。見佛種種神力。亦見天龍八部興大供養。向佛說偈讚嘆佛曰<p class='lg'>　南無大智佛　　釋師子如來<br>　若能生信心　　而得大利益<br>　先信於外道　　而造諸惡業<br>　今信於世尊　　得如是大利<br>　見斯不思議　　其誰不信佛<br>　如是重罪人　　佛力故生信<br>　一心恭敬信　　出世勝導師<br>　無量百千劫　　不墮諸惡道<br>　長者造大罪　　今得淨信心<br>　以信心因緣　　如來與授記<br>　長者自知罪　　心生大愁惱<br>　今得信心已　　得無量福德<br>　心中除惡見　　一切罪皆懺<br>　於佛世尊所　　而作清淨心<br>　一心信佛故　　以是信因緣<br>　來世當作佛　　不思議法王<br>　初於佛生惡　　而今深生信<br>　布施因緣故　　得清淨業藏<br>　於佛生信者　　一切信此人<br>　彼人福德聚　　不可得稱量　</p><p>爾時長者德護。頭面禮佛及一切阿羅漢。一切菩薩眾已。次第行百味飲食。爾時世尊說此法已。離攀緣德菩薩月光童子并長者德護。一切內外眷屬大菩薩眾。及天龍夜叉犍闥婆等一切大眾。皆大歡喜作禮奉行<p class='juan'>
佛說德護長者經卷下</p>
</body></html>
