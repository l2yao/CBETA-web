<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p class='juan'>
金色童子因緣經卷第二</p>
<p><span class='byline'>　　　　譯經三藏朝散大夫試鴻臚卿光梵大師賜紫沙門臣惟淨等奉　詔譯</span><br><p>爾時金色童子。其後常時親近有智沙門婆羅門等。隨逐聽受善妙所說解脫道法。或復親自書寫經典。及營勝事<p>是時日照商主。於王舍城外有一大園。花果繁茂清流嚴好。金色童子日往遊適。或時棲處讀誦經典。時王舍城中有一妓女。名迦尸孫那利。年少端嚴人皆欣慕<p>是時國主阿闍世王。有一大臣其名勇戾。王極寵念多所委用。於彼妓女素深染緣。日日邀詣勇戾園中嬉戲娛樂。其後一時彼迦尸孫那利女。眾妙莊嚴。出王舍城詣勇戾園。方及路次見金色童子亦出王舍城外詣日照園中。色相殊麗端正嚴好。身有金色威光豔赫。金黃色衣自然覆體。悅目適心眾共瞻睹。彼女見已乃作是念。奇哉色相殊妙若此。奇哉威光豔赫無比。念已即時恣其瞻矚。又復思惟。世間若有具福女人。應得此子而為其夫。尟福女人彼應難得如是丈夫嬉戲娛樂。然我今者其復云何。欲祈緣契有無礙耶。何以故。今此童子諸丈夫中而獨殊麗。我今雖復極生愛戀。設何方便而獲契會。即時趨詣彼童子前。注意觀睹。復自思忖。今此童子體性端凝具大威德。棄背世間欲染邪緣。趣向涅槃真實正道。我雖愛慕彼不納受。我今不應於斯受恥。我亦不住勇戾園中。宜隨彼往所止之處。言已即時密隨童子之後<p>爾時童子知是事已。而即速行先入園中。遣守門者關閉其門。是時伽尸孫那利女。隔門白言。童子。此何道理關閉園門。我今故為汝來至此。汝今堅不令我獲其瞻睹。亦非所宜。童子默然不答。時彼女人又復惟忖今此童子不出二事。一者或復畢竟不為世欲所染。二者或為鬼魅所著。於一切處以我色相。或以言說。皆悉不能獲其附近。我今雖復志欲親附。然斯觀睹關閉于門。縱使巧智設何等方便。而終於我作其遮止。我今或復勿令知覺。但俟他晨先來園中。潛伏宵止。而是童子其必後來。我即進身潛相附近。時彼女人作是念已。即復旋歸入於城中。是日女人不獲造詣勇戾之園。是時勇戾於自園中竟日遊賞。日時向暮彼亦不來。傾望既久還入城中。即遣使人詣彼迦尸孫那利妓女之舍。謂女人言。汝於今日以何緣故不至園中。是時女人巧運方計。答使人言。汝可為我啟白大臣。我於今日風恙所縈頭目昏痛。由斯事故不獲詣園。使人受言未遑迴白。親里近人潛已告語。是日女人都無疾恙。但為往彼金色童子園中遊觀。是故不來大臣園所<p>爾時勇戾大臣聞是語已。忿恚欻生審諦思忖。若此迦尸孫那利女。與彼金色童子有所契會。斯實令我作無義利。由是忿恚結縛於心。世間所謂女人怨縛。最為第一<p>是時大臣。恚火燒心極為逼惱。守度是夜得至明旦。召一侍人而謂言曰。汝可執劍從于我後出王舍城詣日照園我有少緣速疾營作。侍人答言。如尊旨命。爾時侍人執劍隨從勇戾大臣。出王舍城入彼日照商主園已。時迦尸孫那利妓女。種種嚴身亦出王舍城外。詣于日照商主之園。繼踵而入。時彼女人園中忽見勇戾大臣。見已驚惶投竄無地。乃作是念。今日大臣決定於我大作佷惡無義利事。是時大臣見女人已。恚火熾然焚燒心意。眉蹙額皺異相悖興。即速奔前執拽其女。髮髻蓬亂覆面于地。勵聲謂言。汝今來此與彼金色童子誠有要契。妄謂我言風恙縈逼。巧以方計而相欺調。事相若此。怨縛寧逃。諒汝今時故難活命<p>是時迦尸孫那利妓女聞是言已。苦惱自召大生驚怖。我今無復命得存耶。內極悲哀垂淚號泣。從地旋起前詣大臣。禮奉雙足緩發其言。懇切告白。仁者。悲念不應於我殞害其命。女人之身多生過失。自今而後我不復作。乃至盡壽誓為婢使。願以仁慈止息忿恚。與我殘命使令存活。時彼大臣雖聞如是悲切之言。以佷毒心都無聽納。於其恚火轉復熾然。謂侍人言。汝今宜速揮以利劍斷取其頭棄置于地<p>時彼侍人聞是惡者猛惡言已。發大戰怖乃作是念。苦哉癡人極無悲愍。與此女人素深染緣。而何一旦以彼小罪欲害其命。苦哉我今於斯人所求其養活。猶如蛇毒實堪驚畏。何故我於下劣人所而求依止。我於諸處隨入艱險。豈非我今死時至耶。或復我今顯說其言而當告白。若顯說時彼或能止如斯罪業。知是不正法已毀責心意。又復見是女人驚懅危逼悲哀涕泣。作是念已。即時合掌前白勇戾大臣言。惟願仁者。悲哀止息。無令我作如是種類不義利事。無令我作宰殺之人。無令我今勇悍其意而造殺業。我主仁慈願賜救護。況此女人容止端嚴。人所樂見。王舍城中久時棲止。諸方來者多人欣慕。又此女人一切人眾共所愛念。云何我主明慧有智。於一切人所愛念處。反生瞋恚。願今止息如是惡緣。當免二世極重殺業。無至堅執使其破壞。勿令我身造斯惡行而自焚燒。又此女人色相盛年眾共慈愛。於仁者前悲哀逼迫。以甘軟言懇切祈告。我聞彼言心大戰悚。又聞仁者猛惡之言欲斷其命。轉增惶怖。至于邊地惡人尚無勇心故害人命。況乎仁者能勇害耶。假使一切畜生之類。見諸危逼尚起愍心。況復人倫生殺害意。是時侍人說伽陀曰<p class='lg'>　仁者所出非理言　　我尚不欲聞其說<br>　況復使我實所行　　願今止斯極惡業　</p><p>時勇戾大臣聞是說已。以佷恚緣堅執不捨。意念差失不復本心。轉增瞋恚起諸惡相。勵聲謂言。咄哉男子汝於此女亦深愛念。以儻護心違我旨教。隨處遮止不欲彼殺。汝今從命殺即為善。若不殺者。汝於今時命亦不存。時彼侍人睹斯執見佷惡危逼。乃自惟忖。苦哉我今隨逐入是險惡難中。我今若不從命致殺。彼當決定反害我命。何以故。而此女人愛念素深。尚欲堅害。況復於我不致殺耶。我若從命於此女人賢善之身揮其刃者。我即復何名丈夫耶。我今寧可於一切處壞自身命。決定終不害彼女人。其後侍人別運方計。即自惟忖。我今宜應執劍逃竄。若己若他必能護命。念已即時持劍奔竄。迅速其步欲出園中。時勇戾大臣亦逐其後至於門側。時迦尸孫那利妓女身力羸瘁。餘命無幾。思欲奔竄其力無堪。念已即時勉力而起。即速前奔至一牆界。牆仞既高不能過越。是處適值大臣旋還。即時女人於阿提目多迦花林之間。避走潛伏。大臣不見。即於是處周行觀矚。乃見女人在高牆側潛伏林間。是時牆下。先有黑蛇潛處其穴。因是出穴螫彼女人右足致傷。大臣見已亦復奔走。是時女人即自思念。此必大臣來害我命。爾時專一唯懷死怖。其後非久即知是處為蛇所螫。是時大臣。旋詣林間觀其女人。瞋恚劇增心無悲愍。即復前拽彼女人身。蹂踐髮髻愈增疲困。苦哉女人受斯殘害。氣力綿微悶絕于地。是時大臣審復觀矚。見是女人偃仆其地。即自思惟。今此女人命已殞謝。我應迴復。然慮餘人窺其事狀。即時舉身越牆而度。入於城內<p>爾時王舍城中。諸巡警官周行警察至日照商主園中。到已見彼金色童子出王舍城至自園內。乃至復見迦尸孫那利妓女偃仆於地見已即時極生傷愍。諸臣乃共審諦觀察。此何惡人無悲愍心。不懼他世罪業報應。深結怨縛殺害其命。苦哉人倫懷斯慘毒。於女人身無慈致害。是時群官周遍園中。精審伺察不睹餘狀。又復思忖。今此女人容止端嚴素傳名譽。而何此中致傷其命。何等惡人造斯惡業。事狀隱暗唯天所明。我等今時未辯其由。亦招罪咎。于是群官極生憂蹙。互起疑心榰頤不樂。群官又復再入園中審細推求。復睹前狀。但見女人偃仆其地。豈非金色童子宿業報力不能斷耶。何故此女命致殞絕。爾時諸巡警官互相議言。今此妓女何人致殺。我等園中于三審諦周行觀矚。餘無事狀。唯見金色童子。群官即時召其童子。而發問言。今此妓女何人所殺。童子答言。諸官明察我於是事雖睹其狀。而實不知誰人所殺<p class='juan'>
金色童子因緣經卷第二</p>
</body></html>
