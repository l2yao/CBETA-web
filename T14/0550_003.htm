<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p class='juan'>
金色童子因緣經卷第三</p>
<p><span class='byline'>　　　　譯經三藏朝散大夫試鴻臚卿光梵大師賜紫沙門臣惟淨等奉　詔譯</span><br><p>爾時諸巡警官相與議言。眾所共觀今此童子儀相調善。諒其不能發斯重業。又復于今無餘異狀。我等隨處遇斯艱苦。今者云何理行其事。中一人言。此事狀者。誠非我等所能參議。國有刑司大臣掌法。今宜監領童子女人詣彼詳辯。眾議定已。舉彼女人臥置竹輿。執持童子俱詣法司<p>爾時勇戾大臣職當掌法。與諸法官共會一處。遙見彼諸巡警官來漸至其前。即發問言。汝等諸官斯來何為。有何事耶。諸官答言。今此女人於日照商主園中。不知何人殺害其命。我等審諦于三伺察。於其園內唯見金色童子。餘無事狀。我等即時詢童子言。今此女人誰致殺耶。童子答言。諸官明察。我於是事雖睹其狀。而實不知何人所殺。我等今時監領至此。願賜明辯<p>時大臣言。汝等。小待須臾俟當審察。後詣王所求從理斷<p>是時掌法大臣即詣阿闍世王宮。見守門者監護王門。即前問言。王止何處復何所作。守門者言。王今登殿召諸宮女鼓吹歌音方當娛樂。是時大臣即於宮門求掌執者。托以其事陳奏于王。今有日照商主之子。於自園中殺害迦尸孫那利妓女。若今不受王者詔命。我等諸臣莫能宰判。是時掌執宮嬪速詣王所具陳上事。王正娛樂未暇審詳。乃敕宮嬪。汝往語彼勇戾大臣。宜當審細如實詳察。女使受命出宣王敕。令勇戾大臣等諸法官審明其事。遍宣示已。時勇戾大臣還復法司。謂諸巡警官言。汝可往召膾宰之人令速至此到已謂言。今此童子於自園中殺害迦尸孫那利妓女。汝今宜往執縛其人。擊鼓告令四衢巷陌普使聞知。出城南門往詣棄屍林中。投以鐵叉使令命絕。然後同其死女置於柴積舉火焚之。是時膾宰之人雖聞是命。睹其金色童子色相嚴好猶如金山。痛切其心互相謂曰。汝等云何斯人可殺。今此童子人中難得容止可觀。我等雖預膾宰亦有悲心。如斯輩人豈忍害耶。寧使我等自壞其命。終不於斯敢行刑戮<p>是時勇戾大臣。聞膾宰人議已。復作怒言。汝等何故稽延時久。而不速疾從其命耶<p>時膾宰人合掌趨前。咸哀告言。大臣王者願今止息。我等雖預膾宰之人。而亦不能勇行其事。何以故。今此童子色相端嚴人所愛念。如何今時忍致殺耶。大臣聞已轉復瞋恚。告彼人言。汝等若不從王命者。定於今日汝等所有妻子眷屬悉同其死。諸膾宰人聞是言已。咸生驚怖。復相謂言。今此何故掌法大臣不依正法如理而行。此童子者。色相嚴好人中難得。堅令棄置使害其命復謂我等若不殺者妻子眷屬悉同其死。何故我等受斯艱苦。我等今時云何所行。是時諸膾宰人死怖所逼即生計智。今此童子眾所愛念宜應引詣四衢巷陌多人聚處。眾觀其事。而是童子旋踵之間。彼多人眾應起悲念。不忍觀矚。必為設其方計救護。其後諸膾宰人身心逼迫如切如割。皆悉涕淚咸作是言。苦哉我等作何罪業。如是逼切使我成辦無義利事<p>爾時勇戾大臣後極增恚。謂膾宰言。汝等何故加復延久。諸膾宰人聞是語已。而悉涕泣勉抑而為。乃詣童子執取其衣繫縛雙臂。彼繫縛已。勇戾大臣具觀其事。即時驅離掌法之司。往詣棄屍林中。時諸人眾觀者。皆生別離忿恚而悉墮淚。咸作是言。苦哉危逼。今此童子人中難得。即期殞謝。諸膾宰人監執童子。周行巷陌時中容緩慮其可救。又復引詣闤闠之所。是時王舍城中內外所居男女大小。及餘方處所來人眾。而悉會聚。共觀金色童子執縛其臂。見已咸生苦切悲念荒惑其心。俱發問言。此人何故如是執縛。時諸膾宰哽咽悲泣。答眾人言。或謂此童子殺害迦尸孫那利女。故此執持將欲棄置。遍一切處眾所共聞。今詣棄屍林中而後非久即當殞謝。眾人聞已咸生悲苦。異口同音唱如是言。苦哉苦哉。一何危逼。而此童子色相端嚴眾所樂見。身支圓具有金色光。悅目適心眾共瞻睹。儀相調寂智慧明利。悲心具足愛念眾生。常起法欲具大威德。如是之人豈可殺耶。賢聖彰明今何隱沒。覆蔽正法非法熾然。王者統臨現居尊極。一何如是枉橫逼人<p>是時人眾說伽陀曰<p class='lg'>　色相謙恭復尊貴　　最上增勝所莊嚴<br>　我等如是觀復觀　　殊妙愛樂昔未有<br>　我等皆見此童子　　今為膾宰所執持<br>　最極悲苦眾咸生　　破壞摧毀諸身意<br>　能開多人悅意目　　復為多人所愛樂<br>　云何於此妙身中　　王者嚴刑可能及<br>　大眾若常觀矚時　　彼欣樂心皆無足<br>　云何棄已付法人　　苦哉臣輔無悲愍<br>　口中常說諸法律　　隨其所說善能行<br>　審觀如是調善人　　何能起發斯罪業<br>　此即乃行於非法　　正法隱沒或滅亡<br>　若今運用此功能　　我等咸生離散苦　</p><p>時諸人眾說伽陀已。城中復有諸女人眾。於此童子極生愛念。是中或有一類女人。以別離苦所逼惱故宛轉于地。或有女人拊膝傷痛。或有女人心識癡迷。一一皆如離散親子受大苦惱<p>是時王舍城中內外所有一切人眾。以此童子將期命殞。咸生別離逼切之苦。互相叫唱聲言雜亂。戰怖慞惶悲苦無救<p>時日照商主舍中有一童女。因適衢市竊聞其事。即時悲泣速還自舍。詣金色童子母所。到已趨前舉身投地。是時金色童子之母。疑惑迷亂即發問言。汝有何事宜今速說。童女白言。尊母當知。金色童子執縛其臂膾宰監逐。眾皆謂言。於自園中殺彼迦尸孫那利女。非久即詣棄屍林中命將殞謝。四衢巷陌一切人眾咸悉聞知。時童子母聞是語已。憂苦極深悶絕[<a href='javascript:showpic("../fontimg/037912.gif")'>跳-兆+辟</a>]地。以水灑面良久乃蘇。從地而起唱如是言。苦哉我子苦哉我子。即時戰怖驚惶失次。拊膝軫悲頭髮蓬亂。自舍而出奔詣四衢及諸巷陌。以子別離憂苦所逼。力劣心疲舉聲叫唱。凡所見者皆發問言。我子金色童子今何所在。苦哉今時不見我子。汝諸仁者。願賜救護願賜救護。令我于今得見其子。如是悲泣周遍街巷隨處而住<p>是時日照商主之妻。以不見其金色童子。最極憂苦所逼切故。周行迷亂高聲叫唱。凡所見者而悉禮奉合掌告言。願速救護願速救護。乃至我子未到林所。其中容受令我得見。又復告言。汝應悲念為令我子未至破壞。使我得見<p>時童子母發苦切言。告諸人已。未見子間又復唱言。苦哉云何不見我子。是時舉身自投于地。盤桓宛轉地中跳躑。如魚出水在枯涸地。踧踖周慞不遑安處。心如割切悲復增悲。猶如新生犢子失其牛母。多種驚惶危逼唱言。苦哉我之子。苦哉意所樂。苦哉善忍者。苦哉大孝人。苦哉多願求所獲之愛子。苦哉妙相人所樂觀。苦哉身支圓滿具足。苦哉豔赫金色之身。苦哉人眾悅目瞻睹。苦哉眾中開熙怡目。苦哉聰利有智之者。廣出無畏悅意善言。苦哉廣有悲愍心者。法欲具足愛念眾生。苦哉最上煥耀家族。苦哉我之族中明炬。苦哉我心所愛樂者。苦哉我之心中大寶。苦哉我之集真實者。苦哉我之妙甘露眼。苦哉我之相續深愛。苦哉我之族中大寶。苦哉苦哉。云何如是掌法之官不審伺察。而置我子將殞命耶<p>是時童子之母。重復合掌再陳哀告一切人眾。力劣心疲。說伽陀曰<p class='lg'>　苦哉我今無告語　　云何令我今所行<br>　我今如夢亦如癡　　逼切我心大迷亂<br>　為子憂苦深逼迫　　最極哀危散亂心<br>　我今懇禱一切人　　數數哀聲增涕泣<br>　意不調寂非色容　　我心都無所愛樂<br>　我子將置棄屍林　　汝等今時願救護<br>　汝等若有悲愍心　　即有善護者功能<br>　如我心意實所求　　願今得見於我子<br>　我今一切無所樂　　紫栴檀等妙塗香<br>　乃至多種眾莊嚴　　以悲苦救悉捐棄<br>　手釧等諸莊嚴具　　令悉非我所嚴身<br>　愛子將離困苦深　　不獲抱持親撫惜<br>　我今不復三旋繞　　亦不禮奉於雙足<br>　未曉今時以何緣　　置我子於棄屍所<br>　我觀十方皆空廓　　唯睹破壞及焚燒<br>　我心燒爇亦復然　　情意癡迷無所措<br>　速疾置於棄屍林　　為執法者所刑戮<br>　後不復見大苦哉　　為子心中極愛樂<br>　非我現生所作罪　　必以他生有餘殃<br>　我今為子憂苦深　　猶如猛火燒輕草<br>　若復我心真實者　　怨亦如親無罪業<br>　我子因緣若實時　　願今脫免斯危難　</p><p class='juan'>
金色童子因緣經卷第三</p>
</body></html>
