<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p class='juan'>
金色童子因緣經卷第四</p>
<p><span class='byline'>　　　　西天譯經三藏朝散大夫試鴻臚卿傳梵大師賜紫沙門臣法護等奉　詔譯</span><br><p>爾時日照商主涉渡大海獲利成辦。不日還復王舍大城。當入城時商主忽見不吉祥相。即時商主心生驚怖身極顫掉兩目眴動。其相所謂群飛聚前厲聲鳴噪。商主素解其占。即作是念。如我今者所見之相極不祥善。決定我子金色童子有嬈亂事。今應在近。如相法說必有別離。于是商主說伽陀曰<p class='lg'>　如我兩目俱眴動　　群飛厲聲而鳴噪<br>　決定我子於今時　　別離之苦應在近<br>　又若身支發顫掉　　其心熱惱驚怖生<br>　決定親子今別離　　惡相同前應在近　</p><p>商主說是伽陀已。當其身心顫怖之際。思百千種無義利事。遲疑盤旋不知所止。又復惟忖。我今何故來復此城。乃至後時聞多人眾舉聲[<a href='javascript:showpic("../fontimg/004404.gif")'>口*睪</a>]叫。商主聞是[<a href='javascript:showpic("../fontimg/004404.gif")'>口*睪</a>]叫聲時。又復思念乃適四衢。復見多人如被羅剎怖畏侵惱。各各皆有別離苦逼。居商主前。乃見一人即發問言。仁者。今此何故事相如是。彼人答言。日照商主有子其名金色童子。色相端嚴眾德圓具。而彼童子於自園中殺害迦尸孫那利女。王官不能審察是事付執法人。將欲棄置四衢巷陌。眾所共聞。童子非久。往棄屍林命垂殞謝<p>是時日照商主聞是語已。以子別離苦惱逼故。即時悶絕而[<a href='javascript:showpic("../fontimg/037912.gif")'>跳-兆+辟</a>]于地。以水灑面良久乃蘇。扶持漸起極大號哭流淚如雨。四顧觀察作如是言。苦哉我子金色童子今在何處。于是商主速疾周行巷陌尋求。乃見己妻荒迷散髮拊膝悲號逼迫哀聲周行馳走。以子別離極大苦故。商主見已極生悲惱。哽咽流淚漸近其前。妻見夫已倍復悲號。憂箭射心流淚如雨。速詣夫前舉體投地。于是日照商主。前執其手高聲號哭。妻乃趨前虔伸拜奉。即作是言。仁者夫主。救我救我。我今從夫乞彼愛子。願夫哀察。說伽陀曰<p class='lg'>　願今夫主安慰我　　我無福分無歡喜<br>　我今與子別離時　　極大苦惱徒悲泣<br>　夫主共知子生時　　若獲最上大喜者<br>　何故愛子復于今　　執持受死而非久<br>　我子調善復少勇　　多種教典悉明解<br>　色相端嚴無比倫　　大智之子將命殞<br>　斷我大族中種姓　　破我大族中根源<br>　族中明炬大吉祥　　息滅如是諸光照<br>　我子是為心中寶　　是為相續中深愛<br>　我子眾中甘露眼　　為執法者將刑戮<br>　一切皆為子所作　　失子猶如眼喪滅<br>　集聚心寶子亦然　　何故今時將破壞<br>　夫當速疾發勤勇　　為子廣施善方便<br>　若人能救我子時　　一切珍寶我今與<br>　我見汝子於今時　　未臨刑戮餘命在<br>　隨汝意樂及思惟　　宜今速作救護事　</p><p>爾時日照商主。雖復以子離別憂苦逼迫哀切。然且奮警身心扶持。前詣諸人眾所。合掌告言。汝諸仁者咸聽我語。我於今時險惡艱難斯現所發。汝等何不少施方便放捨救護。若曠野中事難明察。今在王城汝豈不見。況復我子有德顯明。何故付執法人持將刑戮。汝等何不少發悲心勤力救護。云何王者多種法律不審思惟。何不勇銳其心放捨我子<p>時諸人眾中一答言。商主。汝此童子圓具眾德我等悉知。且於今時非汝一人獨受艱苦。我等內外一切人眾悲苦亦同。然亦我等未見方便能令童子而獲放捨。是故我等心各愁憂咸生熱惱。商主復言。汝諸仁者。又復應知。今此童子畢竟純善。悲心增劇有大威德。法欲具足愛念眾生。豈於如是無義利事而能發心。況復行邪願諸仁者。速於今時特為審察。如是事相若或詳審。而此童子事有實者。此之危難願令放捨。汝等人眾若於是事詳證可成。一切人眾同汝教令。是故無少過失可得。此外別無悲愍之心而為發現。若其然者汝等能善愛敬有德悲心顯明。汝等。若發悲愍心已。應詣王所求王教令敕前臣輔。如汝所言宣示其事。無復別異而可信聽。仁者當知。我今為子將其別離畢竟艱苦。能救護者。我今悉與一切珍寶。惟願汝等廣施恩惠。為此童子如理詳察<p>時諸人眾聞商主言。具明其意互相謂曰。今此童子眾德咸具深可愛敬。即時眾中召其二三有智之人明正理者。遣詣王所具奏於王。若王今時為金色童子。敕彼臣輔。令其審細重復詳察事之虛實。我等民眾以十萬金奉上於王。王從所奏。時有智人詣掌法司。先敕詳辯勇戾大臣之所<p>爾時勇戾大臣遠見二三人來。即發問言。汝等無其事緣。何故來此。諸人答言。我等王舍大城所居人眾哀告。仁者。今此金色童子色相端嚴眾德備具多人愛念。彼將別離。王舍城中一切人民極大逼惱。況復此人常樂正法諸法律等德行具足。此人無有少分過失。眾所共信。王敕仁者。今為金色童子重復審細詳辯前事。我等以十萬金奉上於王。日照商主亦自排備眾多珍寶而以奉之。令王廣藏有所增益<p>時勇戾大臣聞是語已。忿恚答言事定已久。汝等何故復令詳辯。又復何言與十萬金令增王藏。豈我今時非理取財增王府庫。汝等誠謂不知王意。汝諸人眾。於一切處巧設計智。欲令王者作無義利。此非方便乃是汝等出譏謗言謗於王者。若或餘事欲令王者同斯詳辯。即見多人悉皆破壞<p>時勇戾大臣呵責彼等二三人已。即時呼召四類惡人。所謂造作極惡業者。不忍辱者。無慈愍者。無悲心者。召已謂言。汝等今速監逐彼諸膾宰之人出於城外。依我所言如王法令殺彼童子。汝等勿得輒令放捨。自餘臣佐或有所言亦不可放。汝等若或依我教令斯即甚善。若不從命起異見者。我與汝等大生怨縛。彼等答言。我今從命<p>是時四監逐官受旨命已。各執利劍監逐前行。時諸膾宰審慮百端運謀方計。徐緩進步執持童子。迂轉四衢周行巷陌。欲令一切普使聞知。乃作是言。苦哉我今作何方計。今此童子脫免斯難。我等今時豈能作此無義利事<p>是時四監逐官各執利劍。詣諸膾宰之前。告語彼言。汝等宜應如彼大臣所授旨命速營其事。汝等若不速出城外如彼法令殺其童子。我即今時斷汝等命。而彼四類極惡監逐之官。各執利劍其狀可畏。怒目觀視彼諸膾宰。是時彼等慮其斷命咸生驚怖。皆言。苦哉我等今時無復方計救此童子。須宜從命而將致殺。言已悲傷滿目垂淚。是時四監逐官疾速催驅金色童子出於城外。當其童子出城之時。有無數百千人眾奔馳瞻睹。傷痛流淚異口同音咸作是言。苦哉苦哉。日照商主大寶散失。又此日照商主根源上族而悉斷壞。日照商主族中明炬而將息滅。日照商主族中最上髻珠墜落。日照商主清淨眼滅。日照商主妙好莊嚴今悉離散。日照商主心極痛傷其猶開剖。日照商主體中命殞。苦哉苦哉。何故令此童子出於城外曠野孤迥寂寥之所。盤旋宛轉無救無依。今此童子於其最勝王舍城中。如清淨月為彼羅[<a href='javascript:showpic("../fontimg/023523.gif")'>目*侯</a>]之所吞食。又此王舍大城如空中日白晝銷殞。王舍大城所居人眾喪甘露眼迷失方處。王舍大城所居人眾相續深愛而悉離散。王舍大城所居人眾。妙好莊嚴今已廢棄。王舍大城所居人眾髻珠墜落。王舍大城所居人眾心所愛寶今悉破壞。王舍大城所居人眾目既喪明將何瞻睹。我等今時見是事已。云何能生悅樂。心意誠謂我等無所依止<p>爾時童子既出城已。彼監逐官遣人來白勇戾大臣。金色童子已出王舍大城。時勇戾大臣聞已歡喜<p>爾時先所來者。其二三人聞是事已愁憂不樂。寂然無依還訪城中先同議者。彼彼人眾具陳上事。彼諸人眾聞已愁憂寂無依托。互相議言。汝等應知。我之國主阿闍世王。是惡王者不遵正理。昔害父命今作非法。以其有德色相端嚴眾所愛念勝智之人。而令殺害。苦哉王者極無悲愍。苦哉王者不知有德。王及臣輔無勝知見。何故不令依正法律審細詳辯。以勝善人輕為棄捨。又或時數使其然哉。正法隱陷增長非法。於濁時中信惡人語。故令有德極善之人生別離苦。苦哉苦哉。深無義利<p class='juan'>
金色童子因緣經卷第四</p>
</body></html>
