<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p class='juan'>
金色童子因緣經卷第五</p>
<p><span class='byline'>　　　　西天譯經三藏朝散大夫試鴻臚卿傳梵大師賜紫沙門臣法護等奉　詔譯</span><br><p>爾時日照商主。聞說如是多種事已。心意破壞。極大憂苦之所逼惱悶絕[<a href='javascript:showpic("../fontimg/037912.gif")'>跳-兆+辟</a>]地。以水灑面良久乃蘇。徐坐涕泣發如是言。苦哉苦<span class='corr'>哉</span>。我唯一子。今將命殞。言已又復舉聲號哭。說伽陀曰<p class='lg'>　苦哉我子熙怡眼　　苦哉族中大莊嚴<br>　我為汝父福尟微　　為害汝故大號哭<br>　我為汝故心離散　　于今迷轉於諸方<br>　與汝別離火熾然　　苦哉焚燒我心意<br>　汝是調善有智人　　增上愛樂悲愍者<br>　我為汝父極惡人　　招汝今時多厄難<br>　汝子當日初生時　　我獲喜樂無等比<br>　而今與汝將別離　　憂火燒心極炎熾<br>　苦哉王者及臣輔　　無悲愍心無分別<br>　見斯具足法律人　　不能為此審詳辯<br>　苦哉大國為人主　　無悲愍心具顯彰<br>　不能如是審詳明　　因汝輕棄於我子<br>　世間最勝賢善人　　終不隱昧於心意<br>　有德之子眾所知　　為害汝故大號哭<br>　此大城隍諸聖賢　　于今離散當何在<br>　照燭如是有德人　　臨刑戮時願放捨<br>　帝釋天主并護世　　及餘大威德諸天<br>　咸願少開悲愍心　　今為我子善救護<br>　大力成就禁戒仙　　及餘寂默諸仙等<br>　頂禮為開悲愍心　　今為我子作救護　</p><p>爾時日照商主說是伽陀已。善慧忽生乃自惟忖。我今悲號唐捐無益。我聞有佛世尊功德無量。普盡世間同一親愛。起大悲心隨念而應。彼佛世尊諸無主者為作主宰。無救護者為作救護。無歸投者為作歸投。無趣向者為作趣向。又佛世尊世間一切難苦險難逼惱眾生。彼等常生極大怖畏。我佛慈悲善為救度。如彼海中涉渡商客。遇摩竭大魚極生怖畏。當怖畏時彼思念佛。而佛應念即為救度。又如央掘摩羅。殺害千人唯一不殺。而後欲殺其母母怖斷命。佛以方便善為救度。又如宿世怨縛強力受夜叉身。所謂曠野夜叉執持夜叉等。為飲食故行於世間。殺害無數百千眾生。是諸夜叉食人血肉貪其惡味。[<a href='javascript:showpic("../fontimg/004085.gif")'>口*尃</a>][<a href='javascript:showpic("../fontimg/003382.gif")'>口*(一/巾)</a>]舐掠現惡舌相。堅長利牙蹙頞醜面。近逼於人甚可怖畏。彼等眾生佛善救度。彼佛世尊善為我子度斯艱苦。若佛世尊以大悲心最上愛念諸眾生者。惟願自然知我所念。日照商主作是念時。其傍有一信善優婆塞。商主問言。仁者。今佛世尊當何所在。時優婆塞即審思念佛世尊已。涕淚悲泣哽咽其聲。即說伽陀答商主言<p class='lg'>　今此世間大導師　　能與世間最上樂<br>　於諸世間同一親　　彼佛大師已入滅<br>　無明照者作明照　　無歸向者為所歸<br>　佛日光明已暗冥　　油盡燈然所不及　</p><p>是時日照商主聞佛世尊已入涅槃。倍復悲苦憂箭射心。悶絕[<a href='javascript:showpic("../fontimg/037912.gif")'>跳-兆+辟</a>]地以水灑面良久乃蘇。扶持漸起向佛世尊涅槃方處。高聲號哭說伽陀曰<p class='lg'>　苦哉法王一切智　　能除過失眾怨聚<br>　今已棄捨無歸人　　世尊已滅我何作<br>　苦哉最上勝所行　　一切眾生同一愛<br>　悉能和合諸別離　　導師開示涅槃路<br>　苦哉云何此世間　　無明蓋覆於淨眼<br>　眾生若離於世尊　　生死輪轉無窮盡<br>　佛從寂滅道中來　　最上悲愍大勇猛<br>　若此世間今無依　　復何主宰為依怙<br>　一切皆從正法生　　從法出生諸佛子<br>　佛子今已離世間　　復有何人作依怙<br>　眾生多種真實意　　佛能拔苦悉圓成<br>　開明眾生所愛周　　還復虛空歸寂默<br>　一切人眾皆同等　　聞佛所說勇銳生<br>　今佛世尊已涅槃　　復有何人宣正法<br>　苦哉世間人天等　　悉無光明皆破壞<br>　聖尊出世最極難　　佛大牟尼今已逝<br>　聞佛聖尊已涅槃　　所愛正法亦隨滅<br>　一切眾生樂法深　　復有何人善施作<br>　悲心一味大無畏　　大悲愍者所依止<br>　一切功德普能成　　滅已後復何所得<br>　何名三界作利益　　所謂發起大悲心<br>　悲愍即是真實智　　平等依止於捨行<br>　苦哉佛大功德寶　　經俱胝劫所積集<br>　依止難地即銷亡　　所有正法亦墜墮<br>　世尊導師離世間　　苦哉無明所闇蔽<br>　此世此生險難中　　勤力所成皆破壞<br>　大哉最勝即佛寶　　一何今時悉離散<br>　深可傷悲諸世間　　發起一切破壞事<br>　佛滅苾芻眾亦空　　譬如群牛失其母<br>　諸有智者睹斯緣　　誰不心生大悲惱<br>　全身委地伸敬奉　　頂禮世尊離塵足<br>　佛日光明已暗冥　　我等後無所歸向<br>　無常大事極慘毒　　一切眾生平等受<br>　佛亦今時被汝侵　　故令我今無救護<br>　八正道法如妙藥　　能治煩惱病根源<br>　大師大悲大醫王　　于今亦墮無常數<br>　苦哉無悲極迅速　　世尊慈父已入滅<br>　一切世間悉暗冥　　何人為開明照眼<br>　苦哉世尊已入滅　　我子心寶將不還<br>　今子臨當刑戮時　　願佛來救斯厄難<br>　世尊普救諸苦惱　　一切最勝所歸趣<br>　我子無依命欲亡　　惟願今時垂救度<br>　若我今日得善利　　如大威德之所說<br>　令我諸愛不散離　　是即獲得最上語　</p><p>日照商主以如是等悲切語言說伽陀已。復謂優婆塞言。佛諸弟子大聲聞中。佛以教法付何人已入般涅槃。優婆塞言。商主諦聽。我佛世尊以其教法付囑尊者大迦葉已入般涅槃。彼尊者大迦葉如世尊敕。以其教法付囑尊者。阿難已。次入涅槃。今時即是尊者阿難大威德者。任持教法。而彼尊者悲心如佛。能於彼彼國城聚落一切方處。調伏攝化一切眾生。於眾生中若有未種諸善根者。方便攝化令種善根已能積集一切善根得相續者。使令成熟。已能成熟諸善根者。使其得度。若有縈纏煩惱病者。為說正法勝甘露藥令其除愈。猶如醫王。又為一切煩惱黑暗所覆眾生宣說正法。清淨光明破煩惱暗。譬如日天出語光明和合調順。狀俱母陀花開發可愛。猶如月天。常以正法教授調伏諸小國王。如轉輪聖王。以自智慧勝妙辯才。攝伏一切邪異外道群鹿之眾猶如師子。指示法律開導一切。猶如導師。廣為眾生宣說正法增益法財。猶如商主。普令一切種植善種覆廕增長。猶如大雲。教示損益猶如父母。諸有一切難調眾生善為調伏。未得度者令其得度。未安隱者令得安隱。未涅槃者令住涅槃。一切險惡艱苦逼迫彼彼眾生大怖畏者令其脫免。總略而言。彼聖尊者有大威力。一切佛事皆悉能作。隨念能應。如汝今時子之厄難隨汝所念能為救度<p>爾時日照商主聞是語已。如還命人宛轉驚惶即作是言。仁者。彼尊者阿難今在何處。優婆塞言。商主。尊者阿難今在毘耶離城菴羅樹園。如是言已。日照商主即起恭敬膝輪著地。向毘耶離城合掌頂禮滿目淚流作是白言。尊者大慈。我子今時有別離苦。憂惱逼迫無所伸告。我今罄以極切心誠悲泣哀祈尊者阿難。願垂救護即時商主說伽陀曰<p class='lg'>　今此尊者最勝上　　眾生心意悉明解<br>　如意如願普能知　　願今聽我說是事<br>　我佛世尊已入滅　　佛諸弟子有大威<br>　尊者多聞無等倫　　能持如來清淨教<br>　善安慰我逼惱心　　復為世間所歸向<br>　常樂利益於眾生　　願今觀察如是事<br>　今時我子以何緣　　云何如是將致害<br>　我今危逼子無依　　願師威神作救護<br>　若或聖者不任世　　無復可得利眾生<br>　信善之人欲害時　　非師何人能放捨<br>　留身住世利群品　　能善任持佛正法<br>　現前應起悲愍心　　攝受救護於我子<br>　我諸方計無所成　　今無歸趣復無救<br>　父子同陷憂泥中　　尊者悲心願提拔<br>　我今悚怖深啟告　　師利世間餘何有<br>　釋迦牟尼師所言　　今如闇中現光照<br>　唯除尊者作善利　　餘復無人能救護<br>　惟願尊者速降臨　　應起悲心救我子<br>　為子憂心如怨執　　惡人侵嬈難堪任<br>　我及妻子悉無依　　願歡喜尊施歡喜　</p><p>日照商主說是伽陀。時尊者阿難悲心增益。晝三夜三即為思念。以聲聞中所得天眼普觀世間。何法是增。何法是減。何者險惡。何者難苦。何者逼迫。何者具有險惡艱苦逼迫等事。何者微小。何者漸增。何者廣大。何者惡趣道中。我當提拔。何者天中善趣及解脫道。我當安立。何者欲泥所陷沒處。我當親手隨與拔除。何者遠離聖財。我當令其聖財增廣。尊者阿難常為眾生如是觀察。與尊者舍利子等無有異<p>即時尊者以淨天眼觀彼金色童子。昔種善根勝行成熟。然為險惡艱苦逼惱縈纏。見已即時尊者乃舒如象王臂。速於國主阿闍世王所居宮闕殿宇之上隱身不現。但於空中彈指警覺。其王爾時方處殿中歡娛沈惑。忽聞空中有聲作如是言。大王。汝作不善。彼金色童子都無過失。王自不能審細詳察。今時遣出王舍大城。詣棄屍林中而令棄置將欲殺害。大王宜今速止斯事<p>爾時阿闍世王聞其空中尊者阿難語已。即速旋動驚懼頂禮尊者阿難。乃起于殿舉發大聲。普告四方作如是言。汝等審聽。速往棄屍林中宣示我語。彼金色童子當勿殺害。速宜放捨。汝等眾中能往告者。我當出彼金藏而賜於汝。及當於汝五大聚落<p>時多人眾聞王宣示。人所愛念金色童子令其放捨。時百千人奔走而出競欲告語。當如是時四監逐官同諸膾宰。驅行金色童子。已到棄屍林中。時彼迦尸孫那利女有自親識知友。具以種種青黃赤白妙好之衣而為莊嚴。安布輿乘入棄屍林中。時彼知識於是方處聚積其柴欲布柴籠<p>是時諸膾宰言。汝等于今未宜安布所用柴籠。小待須臾。當俟我等為其童子安布叉已我即殺之。然後以此金色童子。與彼迦尸孫那利女同處焚燒。如是言已。時諸膾宰即舉其叉安之在地<p>爾時金色童子觀見彼叉既在地已。即思念母。極大逼切滿目垂淚。我今與母即見別離。我母今時在何方處。我母昔時或於中夜失其懷抱。暫不見我即生極苦。又念我母唯我一子。今既別離母命何存。苦哉我今實無福力。招感於母與我別離。子母今時俱受大苦。時諸膾宰開掘於地將立其叉。互相議言。汝諸膾宰何人能為金色童子舉叉安立。互各推排。汝當安立。中一人言我今頭痛風恙所侵不能舉立。中一人言。我今背痛。一言。我今兩脅疼痛。一言。我今腹有所痛。彼諸膾宰各言所苦互欲避之。不忍施作無義利事<p class='juan'>
金色童子因緣經卷第五</p>
</body></html>
