<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p class='juan'>
金色童子因緣經卷第六</p>
<p><span class='byline'>　　　　西天譯經三藏朝散大夫試鴻臚卿傳梵大師賜紫沙門臣法護等奉　詔譯</span><br><p>爾時金色童子聞諸膾宰互言議已。見叉在地間掘舉立。即作是言。苦哉我今受斯危逼。即於生死廣大過失深生厭離。忻樂希求解脫勝道。身無依托。心中現起險惡怖畏。於剎那間。又復號哭唱言。苦哉我今捍勞其力極難所得。是日人身不能當作大利益事。苦哉我於生死海中又復流轉。又復我今住生死行。又復我於生死曠野諸險難中盤旋踧踖。又復我今還入生死極險惡處。又復我今還墜生死大墮落處。又復我今還投生死大羅網中。又復我當於彼等活眾合黑繩[<a href='javascript:showpic("../fontimg/004404.gif")'>口*睪</a>]叫大[<a href='javascript:showpic("../fontimg/004404.gif")'>口*睪</a>]叫炎熱極炎熱阿鼻等諸地獄中生。又復我當於彼象牛群獸飛禽雜類畜趣中生。又復我當於彼常受饑渴等苦。不得少分殘棄飲食及大小便利。諸類餓鬼是趣中生。斯等諸趣皆受苦惱。我昔聞佛如來應供正等正覺出現世間。如優曇缽花最勝難得。彼佛世尊知諸法律。能為世間宣說開悟。難得之法剎那具足。又復我今人身難得現生勝處。諸根不缺不聾不啞。亦不攣躄身力具足。亦復能知善說惡說諸有法義。我今離佛世尊當無救護。又若不離八難。雖得人身虛無果利。我於今時當何所作。彼佛世尊大悲愍者。今在何所。惟願大慈思念於我。悲愍我今無所依托。無主無救。無歸無向。復無照燭。險惡艱苦漸大逼迫。世尊大悲。因垂警悟願來救護。又自惟忖。我之薄祐罪業深重。一何世尊速入涅槃。當是思惟悚怖之時。善慧忽生。又作是念。若佛世尊已入涅槃。佛弟子中大威德者。尊者大迦葉。如來付囑任持教法。又已涅槃。我聞尊者阿難今現任持如來教法。有大神力具大威德。能為一切眾生廣作利益。荷負眾生曾無休息。而彼尊者有大悲愍。應念於我受斯艱苦惟願尊者悲心如佛速來救護。念已即時涕淚悲泣。轉復於彼生死怖中深極毀責。發起上品求出離心。遙向尊者阿難痛切哀訴。說伽陀曰<p class='lg'>　生死怖中堪大懼　　我常不生於歡喜<br>　尊者阿難悉了知　　惟願今時聽此說<br>　佛一切智大悲者　　應化入般涅槃後<br>　利益眾生正法門　　付囑尊者大迦葉<br>　而彼尊者作利樂　　化事圓成次涅槃<br>　復以世間利益門　　付囑阿難大威德<br>　尊者迦葉大名稱　　彼涅槃後迄于今<br>　尊者世間同一親　　廣為眾生作利樂<br>　三界無主作主宰　　諸怖畏者施無畏<br>　疲者置於止息方　　無歸向者作歸向<br>　尊者世間同一親　　大師所作悉能作<br>　佛弟子中近侍尊　　今善任持佛正法<br>　尊者今於苦難地　　若不為我垂救拔<br>　此外別無主所依　　即見我今極破壞<br>　生者決定皆歸死　　智者不應懷死怖<br>　尊者能於生死輪　　善知出離諸要道<br>　若能出離於八難　　所作有利甘趣死<br>　剎那成事斯極難　　由此緣故我悲苦<br>　諸佛出世示眾法　　斯即最上極難得<br>　尊者今時應念來　　如過去佛親化度<br>　尊者悲心大堅固　　為諸眾生而出現<br>　不捨於我大慈悲　　我今趣求解脫道<br>　尊者有大功德力　　常起利益眾生心<br>　我今艱苦逼惱中　　惟願慈悲善觀察<br>　我今危苦無救護　　願尊天眼所照明<br>　尊者慈悲速降臨　　今應為我救斯苦　</p><p>金色童子說是伽陀時。尊者阿難廣為世間成利樂故。發起悲念。普遍觀察無量無邊眾生樂欲。行利益心相續不斷。即以天眼觀見金色童子極大苦惱無所依托。作是觀已。開發悲心放微妙光。周遍國城宮殿方處。一切境界皆悉昭曜。即與五百大阿羅漢眷屬。各運神力俱時騰空。如雲如蓋住虛空中。普遍一切吉祥相現。周匝光明廣照一切。盤旋向於棄屍林所。爾時國主阿闍世王。處于嚴潔高廣樓閣之上。瞻見尊者阿難與苾芻眾。如半月相。尊者處中加趺而坐。高涌虛空如雲如蓋。種種莊嚴殊妙可愛。漸來向於棄屍林所。國主見已即作是念。尊者阿難決定為彼金色童子故來至此。彼尊來已。斯必廣現希有瑞相。欲為宣說未曾有法。我今宜應速往於彼。即時阿闍世王乃向尊者及阿羅漢眷屬。恭敬頂禮已。從高樓下。與無數百千眷屬圍繞。導從徒步前趨出向棄屍林所<p>爾時四監逐官。咸起瞋恚執劍期剋。諸膾宰人作是告言。汝等何故斯事延久。不速為彼金色童子安布其叉。諸膾宰人聞其言已咸生驚怖。即為金色童子安立其叉<p>時金色童子又復發起極生厭離。生死過失無所依托。作是唱言。苦哉苦哉。尊者阿難今時若不攝受於我。我必棄置。當其童子發是言時。尊者阿難自遠而來。遍發其聲安慰一切。即復安慰金色童子謂其言曰。子今勿怖。汝是調善知法律者。我今為汝止其非法。猶如蛇毒。極惡之人令不生害。是故我今令汝脫免如是危難。我今為汝如佛世尊圓滿意願。我於今時如佛知見隨應宣示。又如如來應供正等正覺。以其正法付囑尊者大迦葉已。我如其教。真實所作今為汝說。上首聲聞大威德者所說之法。我今為汝圓滿意樂。我今為汝止其死怖及輪迴中一切怖畏。我今為汝拔除疑惑戲論之箭。汝以惡見蓋覆淨眼。我以智藥治令清淨。今汝恚火我令息滅。我今令汝離貪清淨。我今令汝廣植善種。我今拔汝出生死泥。我今令汝渡於苦海。我今令汝出離一切艱險邊際。我今為汝解煩惱縛。我今為汝破蓋障門。總略而言。我今為汝隨應所作。汝於俱胝那庾多百千劫中。積集難得最勝上者。所謂斷盡煩惱證阿羅漢。以智慧火遍燒一切煩惱之薪。增上所得離疑惑病。如彼千歲經久大樹極難除斷。以智金剛連根而斷<p>爾時尊者。復說伽陀曰<p class='lg'>　貪瞋憍慢常相續　　流注三有海無窮<br>　乘彼精進智慧舟　　我今為汝令枯涸<br>　生為大苦老為根　　死即是極巇險處<br>　勝慧金剛大利堅　　破諸苦山悉摧碎<br>　經千俱胝劫數中　　勤苦積集所未得<br>　極難得者於今時　　謂令汝得無漏法　</p><p>爾時金色童子得聞尊者阿難如是語已。如還命人。身心安隱生大歡喜。仰觀虛空專注一心。向彼尊者瞪目觀視。是時四監逐官謂諸膾宰言。汝等當知。此諸苾芻是悲心人。今從空來。或於我等作障難事。汝等宜今速以童子置在叉上。將非我等越王教令。招其罪咎成無義利<p>彼諸膾宰聞是語已。咸為妻子眷屬怖其斷命。即時舉起金色童子欲置叉上<p>尊者阿難速以神力。於彼叉上布淨月輪。光明皎潔。輪中出現妙蓮花臺。其量廣闊。尊者神力所加持故。自然令其金色童子處蓮花上加趺而坐。登其坐已周遍觀察。時虛空中有無數百千那庾多賢聖。俱發聲言。奇哉奇哉。說伽陀曰<p class='lg'>　奇哉正教大威力　　佛一切智未曾有<br>　聲聞弟子今亦然　　能作如來神變事<br>　尊者阿難於今時　　大威德力斯明顯<br>　善逝所作事悉同　　廣大正法未曾有<br>　佛日光明雖已沒　　尊者威光復照明<br>　諸苦逼惱悉蠲除　　奇哉吉祥大歡喜<br>　自智慧德大威神　　光明煥赫大嚴飾<br>　尊者猶如妙月輪　　出現空中而清淨<br>　善逝光明既已沒　　暗冥普覆諸世間<br>　尊者神光復照明　　正法于今極彰顯<br>　佛寶最上今雖隱　　不思議德悉周圓<br>　世間髻寶大吉祥　　尊者阿難能開顯　</p><p>爾時尊者阿難高處虛空。猶如秋天清淨月輪。光明皎潔普照一切。復如雲蓋。現吉祥相周遍清淨。以自威光映奪於日。與五百大阿羅漢眷屬圍繞住虛空中。為金色童子說伽陀曰<p class='lg'>　如來大師出世間　　是即最上大希有<br>　最勝為彼天人師　　五眼清淨無障礙<br>　如佛世尊昔所說　　離苦清淨妙法門<br>　是法若能知苦因　　彼一切苦悉能斷<br>　由知苦故能斷集　　即能超越於苦法<br>　聖八正道如理修　　趣向涅槃獲安樂<br>　我今如佛所說時　　一切苦法悉除滅<br>　正智能破無智心　　此滅不復受後有　</p><p>尊者阿難說是伽陀。時金色童子聞是法已。有身見山高二十峰。以智金剛而悉摧破。即證須陀洹果<p>是時金色童子證是果已。譬如商人大獲其利。又如耕人所種成熟。復如戰陣勇猛得勝。又如得成轉輪聖王。而生最上適悅歡喜。即時合掌恭敬向尊者阿難宣說伽陀而伸讚歎<p class='lg'>　阿難尊者我歸命　　歸命最上大尊者<br>　又復歸命諸佛子　　建立牟尼大法幢<br>　希有悲心極廣大　　希有悲心復最上<br>　我今苦逼極顛危　　尊者慈悲善救度<br>　尊者阿難於是處　　普能聞彼一切聲<br>　我所逼惱無歸投　　尊者救已得解脫<br>　苦惱道中極增熾　　尊者力故得清涼<br>　慈悲心如淨月輪　　出現牟尼清淨月<br>　我今所得所作事　　非由父母及諸親<br>　尊者善友斯降臨　　故令我得極善利<br>　尊者善閉諸惡趣　　亦復能開解脫門<br>　枯涸一切生死流　　積骨如山善摧破<br>　生死本無初中後　　煩惱積集諸怖畏<br>　以智金剛平等門　　尊者善出諸邊際<br>　無始時來深陷沒　　憂箭入心未拔除<br>　今遇最上大醫王　　從法口生離諸病　</p><p>是時空中彼諸賢聖。即向尊者阿難注意瞻仰已於剎那間彼棄屍林所。自然除去內外一切土石砂礫觸處。遍灑旃檀香水。燒眾名香豎立幢幡及寶樓閣。復有真珠所嚴眾衣。遍散種種可愛妙花。是處忽然清淨嚴飾。猶如諸天歡喜之園。時諸賢聖為尊者阿難。布設種種殊妙珍寶行列莊嚴。安施一切金寶所成大師子座及承足寶几。復為五百阿羅漢眾。各各排設寶莊嚴座<p>是時尊者阿難從空而下。處于師子之座。五百大阿羅漢亦從空下。各登其座<p class='juan'>
金色童子因緣經卷第六</p>
</body></html>
