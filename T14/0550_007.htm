<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p class='juan'>
金色童子因緣經卷第七</p>
<p><span class='byline'>　　　　譯經三藏朝散大夫試鴻臚卿光梵大師賜紫沙門臣惟淨等奉　詔譯</span><br><p>爾時國主阿闍世王。與無數百千臣佐眷屬。既至會已。睹諸勝相。乃至見彼金色童子。淨月輪中光明皎絜。蓮花臺上安處其座。如雲散空秋天滿月。復如金幢其光焰赫吉祥殊特。時王觀已戄然驚異。發生最上希奇之心。身毛喜豎面目熙怡。如海波相深增淨信。即向尊者阿難全身委地恪恭拜奉。舉口就足復伸歍敬。然後跪膝合掌。諦誠瞻仰尊者阿難。說伽陀曰<p class='lg'>　歸命最上大聖者　　汝於今日善所作<br>　普能救度此會人　　而復拯拔於我等<br>　今此我等諸人眾　　若非尊者所攝受<br>　若聲廣震於會中　　我等一切皆破壞<br>　若非尊者所救護　　利益眾生事皆息<br>　我等大眾於今時　　大火逼迫皆焚爇<br>　奇哉尊者大勝智　　具足最上悲愍心<br>　希有如是勝所行　　顯明宣演而奇特<br>　汝今所現神變雲　　我等咸觀未曾有<br>　最上寂靜大威光　　與如來光等無異<br>　世間危苦咸皆集　　尊者為主為歸救<br>　汝能廣利諸眾生　　如佛悲心普愛念<br>　世尊普觀諸世間　　我等皆獲大喜樂<br>　今汝尊者照世間　　任持能仁清淨教　</p><p>爾時阿闍世王說是伽陀伸讚歎已。圓滿意願心生歡喜。速起前詣先安布彼鐵叉所。即舒二手承接金色童子。最極歡喜如獲愛子。是時童子從蓮花座自然而下。王以憐愛增深。趨前持抱再三撫惜。瞪目觀瞻喜色盈眸。說伽陀曰<p class='lg'>　如我往昔得王位　　我於彼時喜不深<br>　見今逼迫艱苦中　　得解脫者倍增喜<br>　面輪出生清淨目　　猶如優缽羅花葉<br>　光明晃曜映月光　　我等今時獲瞻睹<br>　色相圓滿復柔軟　　功德具足眾莊嚴<br>　一切身分悉周圓　　光潤瑩明咸觀見<br>　汝昔逢值於何等　　無悲愍心極惡者<br>　以汝眾所愛念人　　將令殺害而棄置<br>　汝所施作甚調寂　　出言聞者歡喜生<br>　色相端嚴世亦希　　舉世何人不愛樂<br>　於有德人何生恚　　功德豈容過失隨<br>　同彼金剛真實心　　云何是中起差別<br>　諸有鐵石為心者　　及彼都無思慮人<br>　此等破壞於識心　　應於汝子不生愛<br>　堅固金剛大熾焰　　如人舉置於我頂<br>　復如利劍斷頸胸　　見破壞汝亦如是<br>　復如猛惡大雷雹　　從空墮擊於我心<br>　今汝眾所愛樂人　　何人教敕令殺害<br>　苦哉何人猛惡語　　於汝造作如是業<br>　何等極惡怨縛心　　今時於汝不愛樂<br>　何故死王來觸嬈　　何人故起厭惡心<br>　昔時殺汝是何人　　汝今速應為我說　</p><p>爾時金色童子聞阿闍世王如是語已。即起思念。若我今時以其前事具白於王。豈非我於勇戾大臣造惡業邪。何以故。王性暴急斯須顯明。即於今時害其性命。又復惟忖。但自審觀宿業。我於先世歷諸生中。決定自造諸不善業。作已成熟報應斯明。是知先世業因不能忘報。故我今時實無過咎。為他欲殺而使棄置。作是念已決定無疑。即詣王前說伽陀曰<p class='lg'>　如我昔於先世中　　自所造作不善業<br>　業成果熟理昭然　　而今報應當發現<br>　今日所招非愛果　　皆由自作不善因<br>　此時受報必無疑　　王應為我善伺察　</p><p>童子說是伽陀已。前詣尊者阿難所。全身委地頂禮雙足。退住一面<p>是時尊者阿難告童子言。童子。此迦尸孫那利童女。先為蛇毒隱覆支體。汝以真實加持之力。令今起止速獲輕安平復如故。亦使此會一切大眾咸生淨信<p>爾時金色童子聞尊者語已。乃於一切眾生深心堅固。即起思念。勇發真實加持之力。若法真實所說真實。我於迦尸孫那利童女。決定不曾生起微細煩惱。若貪若瞋若癡若害。及餘別別心所隨煩惱等。即法真實所言真實。令此女人身毒銷散平復如故。童子作是真實加持思念已。彼迦尸孫那利童女身毒銷散即時蘇省。回旋昇舉安樂如故。宛轉四瞻即見一切大眾集會<p>是時一切無數百千人天大眾。異口同音發如是言。奇哉希有。金色童子心意清淨。有大神用具大威力令能如是。以彼真實加持力故。令其迦尸孫那利童女昇舉輕安還所愛命<p>時彼迦尸孫那利童女。審復四顧普觀眾會。乃至見彼棄屍林中。有尊者阿難。與大苾芻眾處半月相。眾寶光明廣大微妙。師子座中次第而坐。及見國主阿闍世王與無數百千臣佐眷屬俱在會中。又見自身先臥竹舁之上。青黃赤白繒綵所嚴。童女見已心生疑怖。我今或是夢所見邪。心迷亂邪。又或應知自業所感致如是邪。其後彼之親族。即為如實廣說前事。謂言童女。此諸事相。悉是尊者阿難降臨于此。以威神力令汝還命<p>是時童女聞此語已。即於尊者阿難發起最上清淨信奉希奇之心。乃自惟忖。先在園中。為彼勇戾大臣起破壞意。死怖逼迫心日迷亂。惡分位時深自厭患。省覺女身多為損惱。苦哉苦哉。女人之名。比於餘類而極卑賤。眾苦所集。我今云何而能捨此志所厭惡女人分位。作是念已。速起離會求一妙衣。持捧前詣尊者阿難所。頂禮雙足以衣奉上。發生最上清淨信心。思念尊者阿難最上功德前以真實加持之力令我輕安。汝法真實汝言真實。汝於如來諸弟子中多聞第一。勝中勝上。上中最上。聲聞中龍。聲聞中師子。聲聞中大仙。聲聞中調善者。聲聞中缽訥摩花。聲聞中俱母陀花。聲聞中白蓮花。聲聞中調御者。聲聞中導師。聲聞中月。聲聞中日。聲聞中寶。聲聞中髻珠。法中多聞者。任持教法者。是阿羅漢諸漏已盡所作已辦。去除重擔逮得己利。盡諸有結心善解脫。有大神用具大威德。及大光明為大施田。尊者如是有大功德。若法真實言真實者。令我今日轉女人身成男子相。發是言時。以尊者真實加持力故。迦尸孫那利童女於剎那間即轉女身成男子相。所成男身色相具足。端正殊妙人所樂觀。諸妙衣服及莊嚴具而為嚴身。是時空中自然雨出種種殊妙悅意天衣。其衣廣大遍空如輪普覆一切。於須臾間彼棄屍林中。衣輪映蔽日光不現<p>爾時彼會人天大眾見是事已。咸生驚異。尊者阿難有大威神功德如是。即時空中有無數百千俱胝那臾多天人。咸作是言。奇哉奇哉。廣大殊特實未曾有。尊者阿難具大威德。最上清淨作大施田。彼迦尸孫那利童女。持以一衣行淨施持。願力相續乃轉女身成男子相。大哉行願。殊勝若斯。時諸天人俱生淨信。即於空中雨眾天花。復奏清妙可愛天樂<p>爾時迦尸孫那利男子。以尊者阿難大威德力。隨自所欲圓滿意願。顯觀如是現果報已。發生最上慶悅之心。身毛喜豎。即起前詣尊者阿難所。雙膝著地合掌恭敬。諦誠讚歎說伽陀曰<p class='lg'>　歸命難得不思議　　淨妙功德所莊嚴<br>　我於今日無所依　　由尊者故得還命<br>　若我今時不得汝　　清淨智眼所救護<br>　我之餘命不能存　　尊者今還施我命<br>　奇哉功德大力勢　　奇哉普施眾生喜<br>　今於色逼苦難中　　善為多人作救護<br>　奇哉汝為應供者　　最極難得善清淨<br>　我以一衣表施心　　威神轉小成大利<br>　又復一衣至微小　　持奉尊者大牟尼<br>　隨自樂欲得圓成　　由汝善力現招果<br>　如我意者女人身　　積集廣大諸過失<br>　尊者威力所加持　　得轉女身成男子<br>　轉轉還同天人相　　天莊嚴具以嚴身<br>　空中復雨妙天衣　　繽紛而墜增歡悅<br>　如是功德妙福田　　若人不能如實作<br>　斯人尟福果利虛　　癡等煩惱怨所縛　</p><p>說是伽陀伸讚歎已。時彼男子顯觀如是現果報事。即自思念。我今所轉色相若斯。又復具觀愛非愛果。理事彰明。我今不復處白衣舍。應求出家。作是念已。前詣尊者阿難所。頂禮雙足白言。尊者。我今願於尊者法中清淨出家。受具足戒成苾芻相。於尊者所誓修梵行<p>是時尊者阿難即為教授出家之法。乃至成苾芻已。斷諸煩惱證阿羅漢果。當於爾時日照商主并其妻室。先為金色童子離別憂苦慞惶馳逐。於王舍城中街衢巷陌。偃仆于地施起旋伏。進止盤桓驚憂迷亂。舉手擊身高聲唱言。苦哉我子。苦哉我子。哀聲逼迫而復涕泣。即時商主忽聞人言。尊者阿難自空而來棄屍林中。為救護彼金色童子。廣為施作諸希有事。日照商主并其妻室。聞是言已。如甘露水灌注心頂。發生極大歡喜之心。又如轉輪聖王受灌頂位最勝悅樂。即時從地宛轉而起。速疾奔行出王舍大城詣棄屍林。到已乃見金色童子。如秋滿月清淨皎然。雲翳散空羅[<a href='javascript:showpic("../fontimg/023523.gif")'>目*侯</a>]去障。近于尊者阿難安庠而坐。又見尊者大威德力。能生希有殊勝事相。天人驚異廣大神化。商主見已。即於尊者阿難發生最上清淨信奉奇特之心。全身委地禮尊者足。起已重復雙膝著地。合掌恭敬諦誠瞻仰。大喜增極滿目淚流。乃向尊者阿難一心讚歎。說伽陀曰<p class='lg'>　奇哉尊者大福力　　廣大威神極顯彰<br>　我今危逼惡難中　　尊者善為作救護<br>　奇哉悲愍大勝德　　奇哉妙智悉具圓<br>　汝一切智等世尊　　最上清淨而明顯<br>　如我今時為子故　　沈沒艱危苦海中<br>　尊者智慧大威光　　方便善為我救拔<br>　若我今時不得值　　尊者悲心為攝受<br>　我及妻子久已投　　憂苦網中無出離<br>　尊者今時來降此　　大悲威力所出生<br>　子已得渡憂海中　　亦復出離憂險處<br>　憂繩昔縛今得脫　　憂行遷流今亦停<br>　憂惑怖畏今已除　　憂籠拘縶而今出<br>　不為憂泥所陷溺　　不為憂刺所傷身<br>　不被憂蛇惡毒侵　　不遭憂箭而射擊<br>　不使憂劍所斷割　　不與憂怨相值遇<br>　憂惱大魚不相吞　　不遭憂火而焚爇<br>　尊者今日善所作　　妙光普照大眾會<br>　眾生淨眼悉開明　　一切心意咸歡悅<br>　尊者其名慶喜尊　　眾生利樂喜中生<br>　如是善開救度門　　我今獲得大歡喜　</p><p>爾時日照商主說是伽陀讚尊者已。即同妻室前詣金色童子所。以子育之心增劇憐愛。趨前持抱再三撫惜。大喜增盈滿目垂淚。父母同時舉熙怡目諦觀童子。說伽陀曰<p class='lg'>　秋天滿月吉祥相　　清淨身光普照明<br>　多種意願悉圓成　　父母欣復見汝面<br>　紺目睛光赤銅相　　脩廣殊妙極端嚴<br>　斯由尊者所降臨　　父母欣復見汝面　</p><p class='juan'>
金色童子因緣經卷第七</p>
</body></html>
