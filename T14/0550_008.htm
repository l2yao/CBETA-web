<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p class='juan'>
金色童子因緣經卷第八</p>
<p><span class='byline'>　　　　譯經三藏朝散大夫試鴻臚卿光梵大師賜紫沙門臣惟淨等奉　詔譯</span><br><p>爾時金色童子於生死過失心極厭離。即時告白其父母已。前詣尊者阿難所。頂禮雙足。作是白言。我今願於尊者法中清淨出家。受具足戒成苾芻相。於尊者所誓修梵行<p>是時尊者阿難即為教授出家之法。乃至成苾芻已。於須臾間斷諸煩惱。證阿羅漢果。證是果已。以宿命智諦觀先世相續業因。乃見自身極具殊勝大福威力。即作是念。我今雖獲如是福力。然其福命有所盡限。今我所得如斯之報。應由往昔造諸福因。我今宜應為諸眾生。開發福門令生尊重。亦復顯明自福威力。作是念已。即時脫自身所著衣持用淨施。以神力故。一衣脫已一衣旋復自然出現。如是數數旋脫旋現。脫已還生其數廣多。於尊者阿難之前積而成聚。其所積衣殊妙無價。光明晃曜如初生日。又如閻浮檀金焰赫光聚。返覆觀瞻其光益麗。爾時在會一切大眾。見是事已心生驚異。咸作是言。奇哉希有。奇哉希有。奇哉福者有勝威力。奇哉能作如是廣大威神福事。若此尊者所脫之衣相續不斷。即彼無價廣大妙衣。而應不能得其邊際<p>時金色尊者即以此衣先奉父母。然後以衣淨施尊者阿難等諸苾芻眾。乃至棄屍林中所共集會一切大眾。人各二衣施以被體。以其金色苾芻威神力故。如是普施。即彼衣聚而亦不盡<p>是時金色尊者以自神力踊身虛空。往詣王舍大城。普遍一切街衢巷中。脫自所著金色妙衣。數量廣大積而成聚。然後普遍王舍大城。高聲唱言。諸人當知。我今脫自所著之衣普施一切。汝等隨應欲受用者恣其所取。諸人聞已。於剎那間乃有無數百千人眾廣大集會。咸共瞻睹遍王舍城街衢巷中金色妙衣積廣大聚。如初生日光明照觸。又如閻浮檀金寶光晃曜彼金色尊者高處空中威光焰赫。猶如金山吉祥熾盛。一切大眾睹是相已咸生驚異。面目熙怡如海波相。俱作是念。奇哉奇哉。是事希有。此修何因果招如是。威神德力而悉殊特。我等若能知所修因如實作者。當所獲果威神亦然。是諸人眾隨樂欲心。既生疑念乃相議言。今此尊者威神德力殊特若斯。此為久修戒禁行邪。為具天眼智邪。我等今時宜應請問。時諸人眾互言議已。舉熙怡目合掌向空諦誠瞻仰。歸命頂禮金色尊者。異口同音說伽陀曰<p class='lg'>　尊者所具大勝福　　而應獲得天眼智<br>　能施如是大威神　　尊者今應為我說<br>　若於此世或他世　　欲求富樂及功德<br>　修何勝行得圓成　　尊者今應為我說<br>　時彼尊者大正士　　發起增勝悲愍心<br>　開明廣大歡喜言　　妙音普遍諸方處<br>　我今宣說如是義　　顯明開示汝諸人<br>　如其次第廣敷揚　　汝等諦聽我所說<br>　我於此世及他世　　所獲成就眾福門<br>　富樂功德等希奇　　由修福故獲如是<br>　汝等厭離於諸苦　　樂欲成就快樂者<br>　應當速修諸福因　　即得福樂咸臻集<br>　諸有求成於樂果　　此世或復他世中<br>　一切獲得定無疑　　由修福故彼有果<br>　長者居士及商主　　婆羅門等眾類人<br>　受諸富樂廣隨心　　由修福故彼有果<br>　若於人中樂欲得　　妻妾子息等眷屬<br>　善和圓滿適悅心　　由修福故彼有果<br>　色相謙恭眾殊勝　　開悅意目普觀瞻<br>　人中獲得妙威光　　由修福故彼有果<br>　若於人中欲成就　　眷屬圓具不破壞<br>　財寶受用悉無窮　　由修福故彼有果<br>　欲具勝福及宿命　　出言聞者皆信順<br>　人中常得眾所欽　　由修福故彼有果<br>　若欲成就廣大福　　在在生中常所隨<br>　人中受用稱悅心　　由修福故彼有果<br>　人中若欲得成就　　無數財寶悉豐盈<br>　久固無減復周圓　　由修福故彼有果<br>　若欲北俱盧洲生　　彼所生無我我所<br>　人中壽量數決定　　由修福故彼有果<br>　所有田苗穀米等　　不種自然能廣成<br>　人中受用得豐饒　　由修福故彼有果<br>　劫波樹衣極殊妙　　彼衣自然非造作<br>　隨意所用覆身支　　由修福故彼有果<br>　又欲北俱盧洲生　　人中受報無間斷<br>　歿已得生於天中　　由修福故彼有果<br>　龍王勝報如天子　　所食飯等蘇陀味<br>　地中受用天福因　　由修福故彼有果<br>　王者威光勝吉祥　　所得具足天無異<br>　人主尊崇勝福增　　由修福故彼有果<br>　轉輪聖王及小王　　隨應所獲地中主<br>　同彼天主大威光　　由修福故彼有果<br>　若欲人中盡無餘　　一切七寶等成就<br>　轉輪聖王用無窮　　由修福故彼有果<br>　毘摩質多羅王等　　一切阿修羅王眾<br>　受用常同帝釋天　　由修福故彼有果<br>　最勝毘沙門天等　　守護世間四天王<br>　種種受用歡喜增　　由修福故彼有果<br>　天中歡喜妙園苑　　是即天中勝受用<br>　常同天女戲園中　　由修福故彼有果<br>　所有種種天王等　　帝釋天主勝具足<br>　受用殊妙喜隨增　　由修福故彼有果<br>　天中一切隨所欲　　富樂受用悉無窮<br>　變化宮殿妙安居　　由修福故彼有果<br>　天中十種勝功德　　壽命色相勢力等<br>　一天增勝於一天　　由修福故彼有果<br>　欲界種種勝上事　　天中富樂等具圓<br>　自在受用欲界中　　由修福故彼有果<br>　隨所悕望妙欲樂　　天中受用悉如意<br>　所得不假勤力營　　由修福故彼有果<br>　所有梵眾等諸天　　修定行者居定地<br>　獲得離生喜樂門　　由修福故彼有果<br>　修定者獲定生樂　　愛盡妙樂復增勝<br>　得樂寂靜捨念成　　由修福故彼有果<br>　所有諸佛聲聞眾　　各具第一勝功德<br>　威神廣大悉圓成　　由修福故彼有果<br>　於百劫中勤修習　　得證緣覺菩提果<br>　圓成勝妙福威神　　由修福故彼有果<br>　最勝無量無比喻　　一切功德普莊嚴<br>　圓成正等正覺尊　　由修福故彼有果<br>　美容盛年眾殊妙　　高勝種族德莊嚴<br>　妓女眷屬福所招　　隨意適悅而無礙<br>　修勝福故得生天　　具天女等眾福果<br>　獲諸悅意福所生　　一切所欲皆成就<br>　由修福故得不斷　　清淨勝慧所莊嚴<br>　因福能生淨信心　　捷辯記念悉具足<br>　因福能宣可愛語　　因福故獲大名稱<br>　一切皆由福所生　　殊勝善妙眾功德<br>　不有世間妙樂事　　不因福故而能成<br>　是故常求妙樂人　　應當修集諸福聚<br>　我昔因修少福故　　得值毘婆尸如來<br>　隨其樂欲得圓成　　畢竟廣大勝成就<br>　我昔曾生六欲天　　為彼天中自在主<br>　經歷多千俱胝生　　彼彼天中受勝樂<br>　曾無苦惱無缺減　　人中勝上亦復然<br>　轉輪王等最極尊　　受諸富樂皆具足<br>　故知福有大威力　　於彼在在所生中<br>　處處隨應我悉成　　受諸福樂大自在<br>　色相多聞皆圓具　　口出優缽羅花香<br>　妙音聞者適悅生　　所發語言人愛樂<br>　我由往昔願力故　　今所得福亦復然<br>　色相功德等具圓　　見者咸生歡悅意<br>　此生家族極廣大　　珍財富樂數難量<br>　閻浮檀金妙色衣　　覆體莊嚴而可愛<br>　身諸分位廣周遍　　馥郁猶如旃檀香<br>　其香勝妙眾普熏　　隨風聞者生愛樂<br>　凡我所有諸求願　　衣服珍寶等樂具<br>　彼彼隨起思念時　　我即一切皆成就<br>　大釋師子淨教中　　我今已具出家法<br>　阿羅漢果妙證成　　居清涼地而寂靜<br>　我今只度於此生　　而復不受於後有<br>　亦不還復來此間　　已證無漏涅槃樂<br>　由宿業因所發起　　現受果報極廣大<br>　我今所感事雖然　　果報邊際亦不見　</p><p>時金色尊者說是伽陀已。有無數百千俱胝廣多人眾。得聞如是昔未曾有無限量不思議諸福事已。咸皆驚異發生最上希奇之心。即於世尊大師清淨教法至誠尊重。如其所欲隨自力能而行布施。發大誓願作諸福事<p>爾時金色尊者。普為一切城中大眾無數種類。開發福行令生信重。如應宣說諸福事已。即運神力自空而還棄屍林中。向尊者阿難等諸苾芻眾。次第禮足退坐一面<p>爾時國主阿闍世王。聞勇戾大臣先於園中以憎嫉事於彼迦尸孫那利童女作無義利。金色童子本無過咎搆成罪惡。將令殺害而使棄置。聞已悖然極生恚怒。觀視近臣而告敕曰。汝今當知。此極惡人造斯惡行。汝應執往殞棄其命。時勇戾大臣隨從於王亦在會中。忽聞如是王告敕已。懼死懷怖舉身顫掉。心目迷亂如火所焚。即起趨前忙然奔走。是時王之臣佐及無數百千人眾俱生恚怒。競共馳走奔逐執取。是時多人既執持已。增劇嫌恚眾共打擊。痛苦逼身不能制止<p>爾時勇戾大臣以其危逼涕泣。前告尊者阿難言。惟願尊者。起救護心救我此苦。我今無主無救無歸。眾所厭棄命將殞謝<p>是時尊者阿難即告眾言。汝等且止。勿應致殺。我當告語國主大王。時諸人眾聞尊者阿難如是語已。即時放捨不復執持<p>是時尊者阿難即當顧視阿闍世王。王審其意白尊者言。若此勇戾大臣能於尊者法中清淨出家。乃至盡壽而為近事。我即如其尊者教敕今當放捨。尊者答言。其事如是。時諸人眾聞是語已。其所打擊苦惱等事而悉制止<p>復次尊者阿難告金色尊者言。汝以真實加持之力。令此勇戾大臣身諸痛苦悉得銷散輕安如故。即時金色尊者廣起利樂一切眾生深固之心。乃發真實加持之力。作如是言。若法真實所言真實。今此勇戾大臣。雖於我所作不饒益<p>我實於彼不起微細損害之意。此法真實言真實者。速令此人身諸痛苦悉得輕安。作是言時。彼勇戾大臣諸苦銷散輕安如故。即能昇舉。乃於如來清淨教中深生信樂。前詣尊者阿難所。頂禮雙足作是白言。我今願於尊者法中清淨出家。受具足戒成苾芻相。於尊者所。誓修梵行<p>是時尊者阿難即為教授出家之法。乃至成苾芻已。於須臾間斷諸煩惱。證阿羅漢果。證是果已。即時踊身處虛空中。出現種種神變事等。普使一切在會大眾身意泰然。是時勇戾苾芻從空而下。詣尊者阿難等苾芻眾前。次第禮足退坐一面<p>爾時一切大眾見尊者阿難廣作如是大威神力希有事已。是諸大眾於尊者所極生最上清淨信重。咸皆歡喜諦誠瞻仰<p>尊者阿難普為大眾隨其種類如應說法。是時會中無數百千人眾。聞所說已。其獲果利成證有差。會中或有證須陀洹果者。乃至或有證阿羅漢果者。有發聲聞菩提心者。乃至或有歸向佛者。信樂法者。尊重僧者。各各蒙益如應而住彼日照商主并其妻室。於此會中見諦開悟<p>復有無數百千天人。發生清淨信重之心。雨天寶衣奏天妙樂。又復雨諸天中妙花。謂優缽羅花。缽訥摩花。俱母陀花。奔拏利迦花。曼陀羅花等。數量廣大積至于膝。又復普散種種天花。周遍充滿棄屍林中。起尊重心以伸供養<p class='juan'>
金色童子因緣經卷第八</p>
</body></html>
