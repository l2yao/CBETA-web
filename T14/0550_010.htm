<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p class='juan'>
金色童子因緣經卷第十</p>
<p><span class='byline'>　　　　西天譯經三藏朝散大夫試鴻臚卿傳梵大師賜紫沙門臣法護等奉　詔譯</span><br><p>爾時妙耳商主之妻同其女使。日詣他舍傭力取直。以彼醜相童子福力衰竭業增上故。所得工直日漸微少。乃至其後自日初出逮于晚際。倍力營工價無所得。又復最後處處營作。皆罷無復傭雇。時商主妻即與女使互相議言。我等今時無傭力處。宜當周行乞丐。言已即時持一瓦器。自行乞食所有。醜相童子俟後成長能履步時。母即告言。汝於今時宜自乞食而用存養。言已亦復授一瓦器。其子即時持器周行街衢巷陌乞食自資。以彼童子膚體麤黑容貌醜惡具十八種可厭惡相。人所觀者掩面而去。凡所往詣他舍門首。以其枯瘦穢氣充盈。隨風聞者掩鼻而行。或以杖木瓦石打擊驅逐而言。速離我舍。其猶蠕蟲。周行城邑砂礫雜穢處處充塞。隨所往處皆為杖木瓦石打擲驅逐。奔馳求丐一食竟不能得。所持瓦器亦為打擊所碎。童子爾時為人惡賤。啼泣忙然奔詣母所。時母見已拊膝哀傷。即作是言。苦哉我子艱危斯甚。彼何等人無悲愍心不懼其罪。故打擊汝令受斯苦。是時童子哽咽啼泣。說伽陀曰<p class='lg'>　處處往詣於他舍　　我本乞食而存養<br>　翻為杖木及瓦石　　見者皆來打擊我　</p><p>其母聞已趨前持抱醜相童子。母大悲泣。說伽陀曰<p class='lg'>　豈非汝於往生中　　昔曾造作不善業<br>　今被他人打擊汝　　非汝現生之愆尤<br>　汝身醜惡復枯瘦　　一切樂事悉離散<br>　貧窮困苦極艱危　　無人為興悲恤意<br>　苦哉今時家散壞　　子身傷損器用破<br>　乞食之具既無成　　何能乞丐而活命<br>　父母離散子何託　　家宅破壞善相衰<br>　乞食之器一無存　　今時何人復與汝<br>　眷屬親愛及朋友　　主宰尊長悉分離<br>　乞食之器既無存　　今時何人復與汝<br>　何人見汝嬰貧病　　於中能發勇猛心<br>　苦哉破壞至如斯　　由汝先世中罪業<br>　苦哉汝是柔善人　　何故無人為悲愍<br>　人心堅硬鐵石同　　損害猶如利刀斧<br>　多種破壞復貧苦　　於中寧忍起害心<br>　見斯乞丐飢苦侵　　無人勇發悲愍意<br>　飢渴尪羸心疲極　　離散破壞一物無<br>　病苦縈纏熱惱侵　　誠哉破壞中破壞<br>　貧窮困苦愁憂面　　飢渴侵陵逼迫聲<br>　乾枯肩頸力微存　　見者何人不悲軫<br>　於中寧容打擊汝　　由汝曩生憍倨心<br>　今時疾病眾苦縈　　極苦無人垂愍念<br>　貧窮飢渴苦逼迫　　乞丐周行何所成<br>　或時極少見於前　　鴉犬殘餘之棄食<br>　苦哉我身極無福　　而無方計何所作<br>　宿業斯為破壞因　　業主所持今如是　</p><p>爾時商主之妻說是伽陀已。多種逼惱相續憂苦。於其所住殘破舍前暫時存息。以其醜相童子先被打擊流血污身。抱持居懷。瓦礫雜穢不淨盈滿。以手拂摩童子之身。徐徐而起詣衢巷中。見諸豪貴上族之子。或商主之子。及餘富盛長者婆羅門等。身著殊妙迦尸迦衣絜白清淨。大價翫好真珠瓔珞耳璫環釧種種莊嚴。光絜殊妙花鬘眾飾。如是見已迴觀己身。居極艱苦困危分位。又復觀其醜相童子貧窮困悴愁憂面相。即時長吁滿目垂淚。說伽陀曰<p class='lg'>　往昔富饒皆滿足　　眾寶莊嚴如寶山<br>　家族廣大悉圓成　　受用最上諸妙樂<br>　今時子母具破壞　　穢污之處為所歸<br>　巧出多種乞丐言　　竟無有人與食者<br>　憂苦大海波浪深　　逼惱怖畏無義利<br>　大聲高振危苦增　　貧窮深流今墜溺<br>　險惡流中水族滿　　破散波浪速復危<br>　極惡大病違害深　　貧窮濬流俱陷沒<br>　病苦憂愁如箭射　　師子吼聲振野中<br>　眾鳥聚居憂卵中　　貧窮憂苦亦如是<br>　昔於善人不行施　　不起清淨信施心<br>　今時無福子母同　　見諸樂事如怨隙<br>　往昔不曾施乞人　　厭棄尟福下劣者<br>　今生子母破壞時　　艱難危逼苦同受<br>　往昔地方諸賢聖　　不曾恭敬復輕慢<br>　今生子母破壞時　　亦被他人所輕慢<br>　昔曾觸嬈諸賢聖　　或復打擊於他人<br>　今生被他打擊時　　杖木瓦石苦當受<br>　昔不尊重於他人　　或復出語而呵毀<br>　今生子母破壞時　　所向被他還毀責<br>　先世不曾尊重人　　或復於他起輕慢<br>　今生極惡苦難多　　為他輕慢還隨逐<br>　子母先世俱吝惜　　見乞丐者不捨與<br>　我今貧困衣亦無　　他人還復不霑施<br>　往昔或於他人事　　多興違礙及障難<br>　今生眷屬悉分離　　徒增苦惱長悲泣<br>　往昔遲留及失時　　不施他人床臥等<br>　今生荊棘地中眠　　報應昭明自當受<br>　眾妙莊嚴諸床座　　往昔不曾施善人<br>　今生坐起地為床　　廣多荊棘而叢聚<br>　往昔不曾施鞋履　　及彼乘輿諸樂具<br>　今生踐履於地中　　觸處廣多荊棘等<br>　舍宅宵宿及器具　　往昔慳心不曾施<br>　恃其豪貴自尊高　　雜穢聚中今墮入<br>　往昔曾見枯悴人　　炎渴之時須水飲<br>　雖見不肯施清泉　　今生面目極乾悴<br>　往昔貧人及親友　　以飢苦故來求食<br>　不起尊重淨施心　　今生無食自荒亂<br>　昔見他人利樂事　　彊生多種嫉恚心<br>　于今還感卑下人　　他來於己生瞋恚<br>　子母往生恃豪族　　於他常起憍倨心<br>　或復觸嬈有德人　　今招極惡苦甘受<br>　無始輪迴生死海　　一切病苦大怖畏<br>　不曾施藥為蠲除　　今招大病常縈逼<br>　父母尊長修行者　　乃至最下貧窮人<br>　飲食沐浴不施霑　　今生無福招貧苦<br>　我今飢渴極疲悴　　飲食衣服悉皆無<br>　諸病諸苦逼迫心　　今時何人為救護<br>　子母今欲作奴婢　　何人容許願承事<br>　今時二命若獲存　　此亦世間極難得<br>　苦哉先世不作福　　苦哉貧困今如是<br>　而此國城大豐饒　　無人為我作依怙　</p><p>時妙耳商主之妻說是伽陀已。忍受飢渴身心憂惱子母同處隨業而住。彼妙耳商主昔涉大海營貿資財。船舫破散沈溺所獲。浮一板木仗一家童。涉歷艱危扶持得渡。路中求乞歸滿度摩城近屆一村宿止。于彼有一耕人守護彼村。其人見此商主素曾識面。乃自思忖。今此商主何故瘦悴容狀若斯諒其所獲金寶財貨一切破散。唯仗家童扶持來此。我今或以商主之家焚蕩事緣而告語邪。或復商主後當自知念已即時持水授與令其灌手。復以二菉豆餅奉之令食<p>時妙耳商主自念我今不應空手而歸舍中。乃取一餅留之懷中次破一餅與童分食。食已明旦漸次前進。而彼商主容貌枯悴身力困疲著弊垢衣漸至城邑。時醜相童子先在殘破舍中。至明旦時忽自思念我今飢渴消瘦若此。餘命雖存其將何用我今宜往自求殞謝。念已即時詣其母所前白母言。我今欲往翁父園中。母言隨意<p>時妙耳商主既入城已漸到本家。見其舍宅崩毀眷屬分離寂寞無依唯一土聚見已自念我之舍宅一何如此。商主即入殘破舍中見其妻室。同一女使寂居其內。妻之容貌乾黑瘦羸。破弊垢衣掩覆身體。見已唱言苦哉苦哉。何致于此。商<span class='corr'>主</span>言已悶絕躄地。涼風觸身久還蘇息。妻乃趨前高聲號哭。徐徐具陳家之前事。即時商主長吁而言。我於曩昔不植福田。復不修作諸福力事。今招如是種種破壞。我於今時當何營作。復何適詣。當有何人而相顧矚。誰人悲愍斯貧困苦。我今沈溺貧窮大海。誰來濟拔。我令陷沒破散泥中。誰為洗滌。我今投竄廣大憂河。誰為濟渡。我今值遇貧苦深怨。誰為力敵。我今深植諸苦根株。誰為除斷。我今已固貧窮樹根。誰為開掘。我今為彼渴愛大火炎熾燒然。誰為息滅。我今為彼不淨所染狂象抵觸。誰為調制。我今為彼諸苦毒蛇毒氣衝[<a href='javascript:showpic("../fontimg/033774.gif")'>蠡-彖+若</a>]。誰為解除。我今為彼一切破散貧窮大軍而來鬥戰。誰為摧伏。我今為彼一切苦惱體性。堅牢貧窮杻械束縛於身。誰為脫免。我今深處貧窮窟宅。誰為引出。我今久止貧窮之舍扃閉牢固。誰為開舉。我今為彼貧窮惡者固來侵逼。誰為遣除。我今淪墜險惡流中。誰為濟接。我今為彼貧窮艱險逼逐怖畏。誰為救護。妙耳商主發是多種悲切言已。又復高聲作是唱言。於三界中唯佛世尊最尊最上。無有少法不知不見。一切解了。諸佛世尊法爾如是。具諸相好光明皎絜。如日普照。又如摩尼清淨之寶。治瑩無瑕具諸勝德。如蓮花開。如日初出。如帝釋弓清淨柔軟。髻珠輪相光明焰赫。狀猛火中投以酥油轉增炎熾。又光明雲眾色具足。如孔雀身有眾色聚。佛光普照破諸昏暗。生老病死為三有籠。佛智慧力悉能開決。佛已積集無數百千功德善力所成相好。佛光絜白其猶白象白花白衣。如雪如藕清淨可愛。佛光煥耀如閻浮檀金。初出火焰光明顯照。其類山峰。廣大熾盛殊妙無比。佛諸相中身毛潤澤一一右旋。圓光縱任自在照耀。眉間白毫現殊妙相。面輪清淨如蓮初開。又佛昔於三大阿僧祇劫中。廣以頭目手足身之上分。及身血肉妻子奴婢象馬車乘妙好衣服坐臥之具金銀珠寶。已諸所有乃至王位國城。一切能捨增長無上菩提廣大勝行。以無礙力摧伏魔軍。清淨絜白如秋月輪。千光明鬘周匝照耀。高顯出現猶若山王。淨月光照雲翳散空。絜白之狀復如象牙。又如乳海如白花開。清淨嚴好佛身晃耀。亦如金山眾相嚴具。如孔雀峰。如琉璃山圓光上燭。佛以現證智火。燒除諸惡悉如灰燼。有諸天王常來恭敬。是諸天王各頂寶冠摩尼珠寶。及彼真金殊妙莊嚴。禮奉世尊淨蓮花足。而佛雙足皆殊勝相。足十指甲如赤銅色薄潤可愛。足指甲端猶半月相。其蓮花足清淨無垢具眾莊嚴。踐蹋眾生貪愛樹枝。又以智光照破一切無明癡暗。普盡世間同一親友。以無緣慈等愛眾生。住不思議大智境界。攝伏一切龍蛇等毒。廣大積集無數百千難行最上功德勝行。無量劫來廣修福事。以智慧劍破斷眾生無始一切煩惱樹根。梵王帝釋十方護世等。諸大眾咸共稱讚佛勝功德及佛正法。諸佛世尊起大悲心普攝世間同一護念無復有二。以無二言平等說法。住奢摩他毘缽舍那。善說三種調伏之法。已渡四流運四神足。以四攝法於長夜中如理修作。成熟眾生。斷五分結超越五趣具足六法。圓滿六波羅蜜多。開七覺花。示八正道。善修九次第定十力具足名稱普聞遍十方界。獲得千種最勝自在。晝三時中夜三時中。常以佛眼清淨光明。普觀世間。何法是增何法是減何法艱苦。何法危險。何法逼惱。何法具有艱苦危險逼惱。何法微小。何法漸增。何法廣大。何者沈溺生死大海。我為濟拔。何者為彼諸業煩惱大羅剎婆之所吞食。我為救度。何者為彼貧窮蛇毒所傷[<a href='javascript:showpic("../fontimg/033774.gif")'>蠡-彖+若</a>]時。我為解除。何者為彼瞋火燒心極炎熾時我以法甘露雨灌注心頂。何者為彼癡冥所覆深暗逼惱。我以清淨光明照燭。安置於彼無上高極三摩地峰。何者久嬰極重病苦。我以八正道藥善為治療。普令獲得盡苦邊際。何者久處貧窮之室扃閉牢固。我為開舉。何者為彼無智暗冥障翳淨目。我以智藥善為開明。何者為彼極惡杻械檢束其身。我為脫免。是時商主復說伽陀曰<p class='lg'>　大海魚龍所依止　　海水朝宗或失時<br>　如來隨感化眾生　　應時決定無差失　</p><p>爾時毘婆尸如來應供正等正覺普遍觀察此世界中。見彼妙耳商主貧窮困苦陷沒艱危憂畏泥中。觀已即時發大悲心。著衣持缽入滿度摩城次第乞食。是時城中長者居士。及婆羅門商主人民。及無數百千之眾。見毘婆尸如來應供正等正覺入城乞食。皆持上妙清淨飲食悉欲奉上。世尊如來充滿缽中<p>是時世尊為欲悲愍妙耳商主故。詣四衢道中央而住。佛身光明諸相具足。如初生日。清淨可愛。如雲住空。莊嚴殊妙。如秋天月。如劫波樹。又如珊瑚妙寶之樹。莊嚴可愛。復如金幢金樹。高顯焰赫。如眾寶聚高積寶山。自在次房猶如鵝王戲金蓮沼。行步直進如愛囉[<a href='javascript:showpic("../fontimg/004555.gif")'>口*縛</a>]囉天中象王處蓮花池如師子王具大威勢。莊嚴奇妙周遍十方。大吉祥聚。如來足下千輻輪相。嚴淨殊特柔軟妙好。如來身有喜旋德文於二足心有彌那相殊妙莊嚴足十指甲皆赤銅色。光明可愛如初生月。指甲狹長純一光淨。諸指柔軟如兜羅綿。足趺圓滿妙善安立。清淨皎絜殊妙無比。佛身光明普照十方。其光亦照妙耳商主殘破之舍。是時毘婆尸如來應供正等正覺所放光明。焰赫清淨猶如真金初出其焰。又如種種清淨妙花。開敷茂盛廣大嚴飾。時彼商主殘破舍中內外普照光明映徹。是時商主睹斯光已。深生驚異懼然而起。乃見毘婆尸如來應供正等正覺具三十二大丈夫相。金光晃耀眾色莊嚴。見已即發最上希奇淨信之心。即作是念。我今貧乏而無一物奉上世尊。迴顧己身見先所留一菉豆餅。持謂妻曰。我先持歸一菉豆餅。今欲奉上毘婆尸如來應供正等正覺。佛應悲愍。貧賤之物成最上施。物雖至少心極清淨。于今小植布施淨種。願佛受我此所施物。當得救拔貧窮困苦。妻答夫曰。善哉仁者。斯為最勝。以此善根當為出離生死之因<p class='juan'>
金色童子因緣經卷第十</p>
</body></html>
