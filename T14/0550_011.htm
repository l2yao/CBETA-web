<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p class='juan'>
金色童子因緣經卷第十一</p>
<p><span class='byline'>　　　　西天譯經三藏朝散大夫試鴻臚卿傳梵大師賜紫沙門臣法護等奉　詔譯</span><br><p>爾時妙耳商主即作是念。我於此城昔時富盛而今貧困。以此少物如何行施。今雖如是。或此城中臣佐吏民諸婆羅門長者居士眾商主等及多人民。咸悉睹見我以少物奉上世尊。我今應求一葉而用裹覆勿使他見。作是念已。即時入己殘破舍中。遍求其葉竟不能得。是時商主內自毀責。苦哉我今無逼斯極。傷感吁嗟。即時出自舍中。發生廣大清淨信心。但持一餅奉上世尊。毘婆尸如來應供正等正覺。清淨缽中施已肅恭。頂禮雙足發是願言。世尊。願我以此淨信施法微少善根。過此生後當來不於一日之中受斯貧苦。得大富盛諸所受用隨心圓滿。妙耳商主發此誓願。禮奉毘婆尸如來之間。以佛神力彰現勝報。即時枯瘦<span class='corr'>羸</span>弱容儀隱而不現。還復昔日圓滿妙好顯明色相。妙耳商主勝願所資適悅而住。于是毘婆尸如來應供正等正覺出滿度摩城。還復曠野佛遊止處。是時城中與妙耳商主先知識者。諸長者等中有一人。乃謂眾言。汝等今時咸共見彼妙耳商主破散貧困艱苦若斯。不應棄捨。多能濟一一不<span class='corr'>贍</span>多。仁者咸應共均所施。隨有施者同置一處。言已即時諸長者等。各以無數真珠妙寶耳璫環釧及餘種種殊妙服飾多百千種而用助施。於剎那間金銀珠寶眾莊嚴具其量高積。時妙耳商主見眾所施殊勝事已。即謂妻言。汝且觀此淨施種子能生善牙。其妻即時心大歡喜。遙向毘婆尸佛肅恭頂禮。即時運置所施衣服莊嚴等具入自舍中。是時醜相童子先往翁父園中。以其飢渴苦惱逼迫醜惡增甚。童子心極愁憂厭惡。即自惟忖。我今云何罪業所感。無福醜陋苦惱侵逼。命存何益。我今宜應自求殞絕。念已即詣波吒梨樹極高抄枝攀樹而上。枝折隨墜身。身體損傷極受苦惱。諸佛世尊無所不知無所不見無不解了。是時毘婆尸如來以淨佛眼過於肉眼。見是醜相童子受斯苦惱。即時起大悲心。乃運神力詣彼園中。以百劫積集慈愛光明照觸彼身。童子蒙光照觸之時。身支苦痛悉得銷散。息除飢渴速獲輕安。即時舉身乃見毘婆尸如來應供正等正覺。百千俱胝那庾多劫積集清淨最上難得三十二相。微妙莊嚴光明普照。童子爾時見佛清淨相好殊特起淨信樂。脫自身中黃色片衣可及尺量。持以奉上毘婆尸如來。發生最勝清淨之心。置於佛上。及持一莖迦蘭膩迦花亦以奉之。由毘婆尸如來應供正等正覺威神力故。其衣分量稱可佛身。花猶傘蓋。大如車輪住於佛上。時醜相童子見是相己。轉復增勝發生廣大淨信之心。即時恭敬禮佛雙足。發大誓願。說伽陀曰<p class='lg'>　醜相童子隨力施　　如來最上二足尊<br>　願我從今過此生　　當來獲得妙色相<br>　身有金色妙衣飾　　金光晃耀所莊嚴<br>　口中優缽羅花香　　身有旃檀妙香馥<br>　身如金色膚體妙　　一切見者適悅生<br>　一切愛染悉蠲除　　一切教義皆明了<br>　如理語義悉合集　　遠離一切非義利<br>　最上一切諸所觀　　諸相莊嚴咸具足<br>　願當得佛普成就　　慈心愛念諸眾生<br>　眾德清淨大吉祥　　諸妙珍財悉圓具　</p><p>醜相童子說是伽陀發大願時。以佛神力現彰勝報。即時童子極醜惡相隱而不現。轉成殊妙端嚴色相身如金色。自然忽有金色可愛嚴好衣服。從空而來被童子身。復有環釧瓔珞等莊嚴具。又諸天子空中雨眾殊妙天花。所謂迦蘭膩迦花。優缽羅花。贍波迦花。缽訥摩花。俱母陀花。曼陀羅花等。及天妙香。謂旃檀香沈水香。恭俱摩香。多摩羅缽多羅香。及抹香等。又復空中發大聲言。奇哉能於佛如來所種植淨施可愛種子。最勝牙莖現獲出生。是時空中所雨香花。廣大無數量積于膝<p>爾時毘婆尸如來即出園中還復曠野佛遊止處。彼妙耳商主於自舍中忽謂妻言。我之有子今在何處。妻答夫言。童子一時來謂我言。欲往翁父園中。今未迴復。夫宜速往園中尋訪。或彼童子自殞其命。夫主復言。何故我子致如是邪。妻復答言。子以醜陋加復貧困飢渴所逼事至于茲。商主即時速詣園中尋求其子。到已乃見有一童子。妙相端嚴身如金色。其所被衣亦復金色。眾莊嚴具而為莊嚴。人所<span class='corr'>瞻</span>愛如天童子勝相光明。見已驚異即作是言。奇哉奇哉。具福之人能生此子。言已即時謂童子言。汝是何人之子。童子答言。我是妙耳商主之子。商主即時深自惟忖。今此童子豈非於我而翫戲邪。念已轉復心生疑惑。審細觀已。而復謂言。童子。汝應如實而說。的是何人之子。童子復言。仁今何故如是推求。如實言者我是妙耳商主之子。商主又言。奇哉童子。固相戲翫何至如斯商主即當審觀其事如實知已。又復謂言。童子。所以然者。我子本來容儀醜惡。汝今狀貌殊妙端嚴。因何醜陋成端嚴相。是時童子開熙怡目。即為商主說伽陀曰<p class='lg'>　我昔為彼貧窮火　　炎熾燒然逼我心<br>　投樹攀彼極高枝　　隨枝墜地欲殞命<br>　枝墜身傷苦侵逼　　僵仆于地息微存<br>　爾時迷悶不覺知　　於剎那間命將謝<br>　是時毘婆尸如來　　觀已即起悲愍心<br>　以悲愍故大聖尊　　來降園中救度我<br>　佛身光明真金色　　三十二相眾莊嚴<br>　明顯猶初出焰金　　普遍照耀十方界<br>　蒙光照觸我支體　　觸時旋復得清涼<br>　由是一切和悅生　　無比甘露而灌注<br>　飢渴煩惱眾苦集　　一切不善居我身<br>　由佛慈光照觸時　　我於剎那皆息滅<br>　我見牟尼大聖尊　　最勝吉祥妙光聚<br>　由斯發我勇猛心　　見已我時能自舉<br>　世尊最上大吉祥　　猶如寶山而高顯<br>　復如電光遍十方　　我昔見已生淨信<br>　由是心生大歡喜　　脫身所著小片衣<br>　持以奉上佛世尊　　發生最上清淨信<br>　迦蘭膩迦花有一　　我亦持以奉於佛<br>　以佛神力住空中　　猶如傘蓋而遍覆<br>　彼時見已心歡悅　　恭敬頂禮佛雙足<br>　我以真實清淨心　　即於佛前發大願<br>　願我以此施佛因　　過今生已至當生<br>　捨醜陋相獲妙容　　畢竟出離生死海<br>　言已天降金色衣　　體相莊嚴亦金色<br>　身出優缽羅花香　　口中旃檀香馥郁<br>　由此最上勝願力　　如我所作悉圓成<br>　如是多種妙相嚴　　所生諸相皆悅意<br>　大雨無價妙衣飾　　黃金之色復柔軟<br>　此衣俱時從我身　　於剎那間能出現<br>　是時復有諸天眾　　空中遍雨妙天花<br>　及彼清淨諸妙香　　所謂旃檀沈水等<br>　空中復言大奇妙　　又奏諸天妙樂音<br>　咸稱歸命佛世尊　　發如是聲遍一切<br>　今此所作皆勝善　　故我妙相獲如是<br>　一切見者和悅心　　色如金光淨無比　</p><p>妙耳商主聞是伽陀已。即時踊躍身毛喜豎。於須臾間發生淨信。合掌遙向毘婆尸如來恭敬頂禮。審諦觀睹妙相童子已。作如是言。童子。今宜與父同復本舍。時妙相童子乃於其父起尊重心。即時趨前而伸拜奉。作是白言。善來尊父。言已即同還歸本舍。爾時帝釋天主遍觀下界具知其事。即作是念。此妙耳商主能於佛所善作佛事。豈應棲止殘破舍中。念已即告毘首羯磨天子言。汝今宜往妙耳商主殘破舍中。化成殊妙清淨舍宅。四寶所成八重層級。是時毘首羯磨天子受教命已。於剎那間至滿度摩城商主之舍。化淨舍宅嚴以四寶。八柱棟樑層級次第高顯妙好。戶牖軒窗垣牆具足。門置樓閣象牙莊嚴。如菴羅果。寶繩交絡垂珠花瓔。豎立幢幡周匝妙好。潔白嚴淨狀如月光。復如雪聚。繒綵間錯及有無數。金銀琉璃水精瑪瑙。帝青大青等。諸妙寶而為莊飾。四門各各置一金瓶。悉用滿盛八功德水。復有無數百千殊妙珍寶充滿其舍。時妙耳商主還至自舍。見是殊勝寶嚴舍宅。見已驚異心生歡喜。其妻即時心喜躍故。持金瓶水授其夫主而用盥滌。作是白言。仁者福力能招如是殊勝之事。此之最上寶嚴舍宅由何置邪。妙耳商主加復踊躍最上喜悅。乃於毘婆尸如來發生廣大清淨信心。身毛喜豎。合掌遙向毘婆尸如來應供正等正覺。恭敬頂禮發如是言。佛是不可思議大如意寶。能為無上最勝福田。作是言已。面目熙怡如蓮花相。踊躍歡喜。說伽陀曰<p class='lg'>　功德所成大福田　　遠離一切過失等<br>　我植施種極纖微　　現招勝報斯廣大<br>　我昔隨心行小施　　曾無最上施資緣<br>　于今妙寶所莊嚴　　清淨舍宅從何至<br>　我昔舍中增憂苦　　無餘所有唯垣牆<br>　今何明豁狀雲開　　絜白清淨如秋月<br>　我昔舍中遍空缺　　蟲鼠來還孔穴多<br>　于今最上寶莊嚴　　窗牖煥明悉清淨<br>　我昔舍中多穢污　　狐鳴犬吠眾惡聲<br>　于今舍宇妙莊嚴　　諸寶滿盈從何至<br>　我昔舍中蛇蟲滿　　片衣破弊無所有<br>　于今具有微妙衣　　寶拂垂珠而可愛<br>　昔舍火爇亡人骨　　犬來[<a href='javascript:showpic("../fontimg/048791.gif")'>齒*齊</a>]齧惡增多<br>　于今廣有妙香花　　殊妙莊嚴從何至<br>　昔時貧悴深憂苦　　泣淚如雨日常流<br>　于今寶地淨無塵　　遍灑旃檀妙香水<br>　昔為大火所焚燎　　鴉棲門上穢污流<br>　于今嚴以妙珠瓔　　金寶色光從何至<br>　昔居破舍門雙毀　　空豁周圍無礙遮<br>　于今門戶水精嚴　　高廣妙好從何至<br>　我昔久居殘破舍　　傾危弊惡眾皆嫌<br>　于今堂宇妙嚴成　　悉是摩尼眾寶柱<br>　我昔貧窮苦逼迫　　悲聲普聞於四方<br>　于今鼓吹振洪音　　箜篌妙響復清美<br>　我昔舍中多雜惡　　焚餘枯骨悉充盈<br>　于今多種妙愛珍　　寶聚莊嚴充其內<br>　往昔象牙寶嚴具　　墜散燒爇悉無餘<br>　帝青妙寶今復嚴　　周匝盡成水精舍<br>　諸妙座具昔焚蕩　　觸目俱無藉於地<br>　于今種種妙莊嚴　　座具依次而周備<br>　昔時藉地以為座　　穢污諸物悉充盈<br>　于今柔軟妙繒茵　　處吉祥座而適悅<br>　昔於雜穢荊棘地　　鋪草為床而寢臥<br>　于令柔軟兜羅綿　　用作床敷深悅意<br>　昔時焚毀多雜類　　舍中穢氣廣充盈<br>　于今殊妙眾香熏　　滿室氤氳而可愛<br>　昔時內外皆焚爇　　誠哉破壞中破壞<br>　于今種種妙珠珍　　行列莊嚴深愛樂<br>　昔居破舍疏復漏　　鴉鳥來還糞穢多<br>　于今廣大妙舍中　　珠瓔垂布增嚴好<br>　昔時貧苦深逼迫　　伸手號聲怖畏多<br>　于今建立寶幢幡　　清淨莊嚴極勝妙<br>　頂禮如來大聖尊　　為福田師我歸敬<br>　今起悲心來此中　　救拔我出貧窮海<br>　歸命世間最上尊　　一切智號毘婆尸<br>　今起悲心來此中　　令我善得成就事<br>　譬如天中廣勝殿　　功德莊嚴不思議<br>　今起悲心來此中　　令我所居同彼勝<br>　我今歸向三界師　　高顯猶如枳羅峰<br>　我今居止此亦同　　狀秋天月而皎絜<br>　我念昔於此大城　　極受貧窮諸困苦<br>　由佛悲心來此中　　獲大財富而最勝<br>　我今植種方微小　　旋招果利廣復深<br>　佛於世間勝上尊　　何人不伸供養事　</p><p>妙耳商主說是伽陀已。於佛世尊益生淨信。乃作是念。我佛世尊來降于此。令我獲得多殊勝事。我今宜應請佛世尊及聲聞眾。首於自舍微伸供養。作是念已。即時商主於毘婆尸如來及聲聞眾。發生廣大尊重之心。迎請于舍。備以百味淨妙飲食。於七日中虔伸供養。飯食事訖頂禮雙足。作是白言。乃至盡壽我以一切受用之具供給供養。當佛來應商主供時。他舍有一守田之人。於平旦時來詣主家受食而還。於其中路聞佛世尊有大聖德。彼妙耳商主持一豆餅而用獻佛。即時獲得吉祥勝相。聞已即於近側問一優婆塞言。仁者。彼佛世尊具何聖德神力。若斯優婆塞言。子今當知。佛世尊者功德巍巍。不可度量廣大最勝。我何能說。然今為汝取要言之。汝應善聽。彼毘婆尸如來應供正等正覺。具足最上大丈夫相。清淨莊嚴色光晃耀。猶若金山。日月光明不能等比。是勇猛者。具善戒者。妙身相者。善語業者。寂靜心者。妙莊嚴者。善面目者。善所作者。善知法者。善忍辱者。善辯才者。善調伏者。善化他者。知律儀者。善柔順者。能知恩者。善觀矚者。寂諸根者。斷諸愛者。息瞋恚者。破癡暗者。開解脫者。立正法者。止非道者。示正道者。顯真實者。斷疑惑者。息煩惱者。破諸魔者。救世間者。真大法王。真實大士。世間大尊。大智慧幢。大勇利語。大福德藏。大法本源。大聖導師。大法荷擔。大法聞持。大施福田。梵王帝釋恭敬供養。勝出世間利益眾生。一切最上。諸漏已盡息苦邊際。是大阿羅漢廣大明了一切法律自在無畏。諸論議中問答最勝。不為一切過失染污。開發一切勝妙之義。於諸色相戒行禪定精進智慧。雖復圓具無所取著。說法無礙。脫諸苦惱離諸戲論。為他開示損益之法。大慈方便普施眾生。具淨勝解以無上法開示調伏。為大醫王善療眾病。具自然智三界特尊。身相敦肅無量威光。少欲喜足知時知義。正智具足摧煩惱冤。息三毒火八法不動。世間眾生極大苦惱。陷溺無智大泥滓坑。普觀察已。佛以智力隨為救度。佛於一切眾生起悲愍心。以自色相威力聖智。最上施作使令出離。佛為世間解脫諸苦。諸驚怖者善為安慰。一切沈溺生死泥者善為提拔。一切炎熱燒煮心者善施清涼。懈怠眾生普為開發起精進行。佛於往昔無數百千生中。廣以飲食衣服座臥之具象馬車乘妻子奴婢頭目血肉割截支體種種行施。賢愚平等離諸有相。佛於一切眾生起諸方便思惟利益。於一切時普觀世間。一切眾生老病死苦。愚迷動亂沈沒無依。若其現前若不現前。佛悲愍心普觀察已。悉安慰之。如諸佛說。若無布施持戒忍辱精進禪定智慧等諸功德。設經無數百千俱胝生中。終不能得無上寂靜大菩提果。所以然者。如來應供正等正覺勤修諸行。於一切眾生中最上最尊。具大名稱行安隱法。諸識圓明廣大精進。所發誓願畢竟無虛。破癡暗離諸過。具眾德寂靜心。調三業不染著諸根境。得自在無後有。具無量威德光。眾莊嚴大智藏。相清淨如滿月。天王龍王阿修羅王一切天眾。恭敬信奉禮拜讚歎。福慧圓滿仙中大仙。狀如金光初出其焰。法中自在法中最上。自度度他到於彼岸。一切上首為眾所尊。如大龍王。解脫無畏為天中天。善男子。如來應供正等正覺。具大功德最勝無量。以少言詞豈能讚歎<p class='juan'>
金色童子因緣經卷第十一</p>
</body></html>
