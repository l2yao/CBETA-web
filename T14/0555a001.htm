<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n542"></A>No. 555</b><p class='juan'>
五母子經</p>
<p><span class='byline'>　　　　吳月氏國居士支謙譯</span><br><p>昔者有阿羅漢。在山中奉行道業。有一小兒。年始七歲。大好道法。辭母出家。求作沙彌。隨大沙門。於山中學道給師所須。誦經行道時無有懈。至年八歲。得慧眼。能通視無極。耳能徹聽。天上天下。所為善惡。皆聞知之。身能飛行所在至到。能分一身及人自化無所不作。自知宿命。所從來生及人民。蚑行蠕動之類。所經歷善惡之道。皆悉知之。先世宿命。為五母子時。便坐自笑。其師問何等而笑。沙彌答言。無所笑也。師曰。是山中亦無歌唱伎樂。汝笑嗤我耳。沙彌答言。不敢笑師。但自笑耳。我一身為五母作子。母皆為我。晝夜啼哭感傷愁毒。不能自止。常念子憂思。未常忽忘。我自念一身而憂毒五家。以是笑耳。不敢笑師。我與第一母作子時。並鄰亦復生子。與我同日而生。其子出入行步。我母見之。便悲念我子在者。亦當出入行步如是。愁毒淚下如雨。悲言念子。我為第二母作子時。我短命又早死。我母見人乳兒。便念乳我悲哀涕泣。言念我子。我為第三母作子時。我年十歲。復少死。母臨食悲哭泣淚。言念我子在者。亦當與我共食。捨我死去。使我獨食。哽咽言念我。復為第四母作子時。我薄命先死。我等輩娶婦。我母見之。即念我子在者。亦當為子娶婦言我何負蒼天而殺我子。復為第五母作子時。我始年七歲。好道辭家。捨母隨師。入山求道。得羅漢道。我母日日啼哭言。我生一子。隨師學道。不知所在。飢飽寒溫。不知生死。不復相見。愁毒言念我子是五母適共一會各各言亡我子。相對啼哭。不能相止。是我一身一魄。展轉而與五母腹中作子。固疑惑人而使眾悲哭發狂。但共念我一身耳。各欲自殺。是故笑耳。發念世間。凡人不知死。當有所至。生皆共言死耳。凡人何能知死。當有生作善。自得其福。作惡得其殃。不有所遺人。在世間皆為惡業無所畏難。死後當入泰山地獄中。苦痛極哉。後悔無所復及我厭世間。勤苦故辭父母。入山精進求道。今我目見畜生餓鬼地獄中。代之恐怖。今被蒙佛恩。得聞經法。今我日夜憐傷五母。不能自脫。反憂我所求願。皆以得念世間人。展轉相生。亦復相笑。無有休息。身皆歸土魂當所作。隨其善惡。皆不能自拔。斷其恩愛。能離貪欲。可得度脫。我以不復與生死會。我恨身以斷如人不種當泥洹道最樂。長復與勤苦。為師說之。已便飛去佛說五母子經<p class='juan'>
</p>
</body></html>
