<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n544"></A>No. 555</b><p class='juan'>
五母子經</p>
<p><span class='byline'>　　　　吳優婆塞支謙譯</span><br><p>昔者有阿羅漢。在山中奉行道禁。有一小兒。年始七歲大好道。棄家去作沙門。隨師在山中。從師學法。精進不懈。年八歲。便得四通。一者眼能徹視。二者耳能徹聽。三者能飛行變化。四者自知宿命。所從來生。坐自思念。即見先世宿命所更。為五母作子。時即還自笑。師問言。若何以笑。我是山間無倡樂歌舞。用何等故笑。沙彌言。我不敢笑。師自視我。一身有五母。皆為我晝夜啼哭感傷愁毒。常言念子未曾忽忘。我自念一身愁毒五家。用是故笑耳。不敢笑師。我為第一母作子時。比鄰有與我同時生者。我死後同日生者。出入行步。我母見之。便言我子在者。亦當出入行步。如是即愁憂感痛念我。復為第二母作子。生不久復死。我母見人有乳養子者。便感痛念我。愁憂啼哭我。復為第三母作子。不久復死。我母臨飯淚出。念我言。子在者當與我共飯。為那棄我死去。便愁憂念我。復為第四母作子。不久復死。我同時等輩娉娶者。母即復念我言。子不死今亦當復娶婦。復啼哭愁感我。復為第五。今見在母作子。捨家學道。母日啼哭言。我亡子不知所在。飢寒生死。不復相見。[<a href='javascript:showpic("../fontimg/010403.gif")'>怡-台+亢</a>]愾悲痛念我。今五母共會。各言亡子。相對啼哭。我念一人魂神。為五母作子。令五母啼哭念我。我用是故笑耳。世間人不知。有後世生。但言死耳。人作善自得其福。作惡自得其殃。人在世間。喜怒自恣。無所畏惡。後苦痛不可言。入惡道中。悔無所及。我厭世間故。去父母求道。我視地獄畜生餓鬼貧窮代其恐怖。我得師恩。受佛經戒。今以度脫。我念是五母。不能得脫。反憂我故身。我所願者。皆已竟。世間人展轉相憂哭。無休止時。身但作土耳。魂神空去。隨其施行。不能自斷拔其根株。便可得脫。但日積惡是癡所為我今不復與生死同伍。如人不種但當泥洹。泥洹快樂。為師說是語。前作禮已。便飛去五母子經<p class='juan'>
</p>
</body></html>
