<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n554"></A>No. 560 [Nos. 559, 561]</b><p class='juan'>
佛說老母女六英經</p>
<p><span class='byline'>　　　　宋天竺三藏求那跋陀羅譯</span><br><p>佛為世尊功德巍巍。愍念眾生為之傷悲。時與弟子大士相追。止處樂音廣有所開。有一母人貧老傴僂。長跪問佛。五陰六衰會合我身悉為是誰。來何所從去何所歸。惟願世尊。為我思惟。佛言善哉。宜識其幾。諸法因緣識之者希。譬如鑽火兩木相揩。火不從鑽亦不從燧。火出其間赫赫甚輝。還燒其木木盡消微。亦如搥鼓。其音哀摧聲不從革。亦不從搥。諸法如是。因緣相推。亦如天雨風雲雷電合會作雨。不獨龍威。諸法如是文亦如是。譬如畫師。調和彩色因素加畫無形不即。皆須緣合非獨一力。母人聞經。歡喜傾側即得法忍。身不疲極。阿難啟陳。此何母人。問佛諸法生死所從。心開意解即得道真<p>佛語阿難。聽我所言。前過去佛名曰拘樓秦。爾時此母是我之親。我行學道戀閉我身。憂思不食一日之間。緣此恩愛。五百世貧。今我得佛萬福皆臻。眾生無量清淨佛前。過六十億劫當得作佛號薩婆。國名多華。劫名禮禪。時人衣食如忉利天。各壽一劫無有苦勤。爾時母人天龍夜叉聞佛說法。皆大歡喜八萬七千人皆得正真道意。禮佛而去佛說老母女六英經<p class='juan'>
</p>
</body></html>
