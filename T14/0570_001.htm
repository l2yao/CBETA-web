<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n579"></A>No. 570</b><p class='juan'>
佛說賢首經一卷</p>
<p><span class='byline'>　　　　西秦沙門聖堅譯</span><br><p>聞如是。一時佛在摩竭提國清淨法坐處。爾時都大會諸菩薩彌勒菩薩等。比丘比丘尼優婆塞優婆夷。諸天龍鬼神阿須倫共會。佛告舍利弗。十方佛今日亦大會。為諸菩薩說經。清淨法坐中。有優婆夷名跋陀師利。即洴沙國王夫人也。叉手白佛言。願欲聞十方佛名菩薩及剎土名。佛言。善哉善哉。當為汝說之。東方有佛名入精進。剎名持計樹。菩薩名敬首。南方有佛名不捨樂精進。剎名世念樹。菩薩名覺首。西方有佛名長精進。剎名蓮華樹。菩薩名寶首。北方有佛名曰精進。剎名辛已樹。菩薩名施首。東北有佛名哀精進。剎名青蓮樹。菩薩名功德首。東南有佛名百藍精進。剎名香樹。菩薩名令首。西南有佛名上精進。剎名寶樹。菩薩名精進首。西北有佛名一度精進。剎名思惟樹。菩薩名善首。下方有佛名梵精進。剎名水精樹。菩薩名智慧首。跋陀師利。聞十方佛名。菩薩及剎土名。踊躍歡喜。前以頭面著地為佛作禮白佛言。我今雖發阿耨多羅三藐三菩提心。當用何行離母人身。佛言。善哉善哉。是佛所問。佛言。跋陀師利。奉行十事。可得離母人身。有一事行疾得男子。自致阿耨多羅三藐三菩提。何等一事。以發薩芸若意。作無央數功德能不忘是為一事。復有二事母人疾得男子。自致阿耨多羅三藐三菩提。何等二事。一者所作如語。不事天但自歸諸佛。二者所作不信邪。是為二事。復有三事母人疾得男子。自致阿耨多羅三藐三菩提。何等為三事。一者常淨護身三。二者淨護口四。三者淨護意三。是為三事。復有四事母人疾得男子。自致阿耨多羅三藐三菩提。何等四事。一者所施與不諛諂。二者於戒不諛諂。三者自守淨。四者不諛諂聽聞六法。是為四事<p>復有五事母人疾得男子。自致阿耨多羅三藐三菩提。何等為五事。一者以用法。二者所作如法。三者聞法直住。四者不樂母人身。五者念作男子。是為五事。復有六事母人疾得男子。自致阿耨多羅三藐三菩提。何等為六事。一者不懈怠所作而不忘。二者其心柔軟。三者質朴。四者不諛諂。五者無有態。六者所作至誠。是為六事。復有七事母人疾得男子。自致阿耨多羅三藐三菩提。何等為七。一者常念佛法身。二者常念法得佛慧。三者常念僧為來屬。四者常念戒所求淨。五者常念施與去諸垢。六者常念天令菩薩心。七者常念人欲一切度故。是為七事。復有八事母人疾得男子。自致阿耨多羅三藐三菩提。何等為八。一者不以飯食被服自娛樂。二者亦不華。三者亦不香。四者亦不眾雜香。五者亦不嬉戲至觀廬。六者亦不倡伎。七者亦不歌舞。八者但月六齋。是為八事。復有九事母人疾得男子。自致阿耨多羅三藐三菩提。何等為九。一者無所斷。二者無所著。三者無我。四者不念有人。五者不念有壽。六者不念有命。七者不念所生處。八者不念無所生處。九者但離十二因緣。是為九事<p>復有十事母人疾得男子。自致阿耨多羅三藐三菩提。何等為十。一者為有慈於一切。二者不貪一切人物。三者不念他人男子身。四者不兩舌。五者不惡口。六者不妄言。七者不綺語。八者人持伎樂樂之不以為樂。九者亦不起意亦無所恨但正住。十者不興邪因緣福事與人相知。是為十事。佛說經竟。跋陀師利。摩竭提國六萬優婆夷。聞是法行皆發阿耨多羅三藐三菩提心。諸菩薩彌勒等。比丘比丘尼優婆塞優婆夷。諸天龍鬼神阿須倫。前持頭面著地。為佛作禮歡喜而去佛說賢首經<p class='juan'>
</p>
</body></html>
