<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><b>　　<A NAME="n581"></A>No. 571</b><p class='juan'>
佛說婦人遇辜經</p>
<p><span class='byline'>　　　　乞伏秦沙門聖堅譯</span><br><p>聞如是。一時佛在舍衛國祇樹給孤獨精舍。與大比丘眾千二百五十人俱。時有一人無婦。往詣舍衛國。娶婦本國。自有兩子。大子七歲。次子孩抱。母復懷軀。欲向在產。天竺禮俗。婦人臨月。歸父母國。時夫婦乘車載二子。當詣舍衛。中路食息并牧牛。時有毒蛇。纏繞牛腳。牛遂離圈。其夫取牛。欲得嚴發。見牛為毒蛇所殺。蛇復捨牛。復纏夫殺。婦遙見之。怖懼戰慄。啼哭呼天。無救護者。日遂欲冥。去道不遠。有流河水。水碓有家居。婦迫日冥。懼為賊所劫。棄車將二子到水畔。留大子著水邊。抱小子渡水。適到水半。狼食其子。子叫呼母。母時還顧見子。為狼所噉。驚惶怖懼。失抱中子。隨水墮流。母益懊惱。迷惑失志頓躓水中。墮所懷子。遂便渡水。問道行人。我家父母。為安隱不。行人答曰。昨家失火皆燒。父母悉盡無餘。又問行人。我夫家姑妐為安隱不。行人答曰。昨有劇賊。傷害其家。姑妐皆死。無完在者。其母聞之。愁憂怖懼。心迷意惑。不識東西。脫衣裸形。迷惑狂走。道中行人。見大怪之。謂得邪病。鬼神所嬈乎。或謂愁憂迷惑失志。或有唾賤捨避之走。或有憐傷愍念哀之。時佛在舍衛祇樹給孤獨精舍。時婦馳走。而往趣之。過祇樹園。爾時世尊。大會說法。四輩弟子。諸天龍神。十方一切。皆悉聽經。諸佛之法。盲者見佛。皆得眼目。聾者得聽。啞者能言。疾病除愈。尪劣強健。被毒不行。心亂得定。時婦見佛。意即得定。不復愁憂。自視裸形。慚愧伏地。佛呼阿難。取衣與婦。即時受教。則取衣與婦。著衣竟稽首佛足。卻坐一面。佛即說經。為現罪福。人命無常。合會有別。生者有死。無生不終。一切本空。自作起滅。展轉五道。譬如車輪已解本無不復起分。婦聞佛言。心開意解。即發無上正真道意。即時得立不退轉地。愁憂除愈。如日無雲。佛說如是。四輩歡喜。諸天龍神。稽首而退佛說婦人遇辜經<p class='juan'>
</p>
</body></html>
