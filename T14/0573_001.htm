<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n585"></A>No. 573</b><p class='juan'>
差摩婆帝授記經</p>
<p><span class='byline'>　　　　元魏北印度三藏菩提流支譯</span><br><p>如是我聞。一時佛住王舍城耆闍崛山中。與大比丘眾二十千人俱。多有諸菩薩。謂彌勒菩薩。文殊師利等。諸大菩薩眾<p>爾時世尊於晨朝時著衣持缽。彌勒菩薩相隨。俱入王舍大城而行乞食。遂爾往到頻婆娑羅大王宮殿。到已欲入。爾時即見頻婆娑羅大王夫人差摩婆帝在重樓上。既見世尊心更清淨。從樓而下敷大價衣名波都拏。如來坐上。彌勒菩薩坐尼師壇<p>爾時世尊彌勒菩薩二俱坐已。時王夫人差摩婆帝。一切莊嚴莊嚴其身。禮世尊足并即禮敬彌勒菩薩。於世尊前斂容正坐心生敬重。欲聞說法。爾時世尊見王夫人差摩婆帝。一切莊嚴莊嚴身已。為欲利益一切眾生。饒益一切諸眾生故。知而故問差摩婆帝王夫人言。差摩婆帝彼名何樹。汝身今著如是色果。第一光明端嚴殊妙。時王夫人差摩婆帝。以偈答曰<p class='lg'>　第一大丈夫　　知而故問我<br>　彼樹名何樹　　汝著如是果<br>　彼樹名福德　　我於往世種<br>　此果是彼果　　我今如是食<br>　又已種彼樹　　於正覺聲聞<br>　安住菩提道　　求正覺者地<br>　施戒水濕潤　　令彼樹增長<br>　彼樹增長已　　生此端嚴果<br>　忍辱精進力　　能增長彼樹<br>　彼樹增長已　　生此無垢果<br>　禪慧開敷花　　令彼樹端嚴<br>　我今食此果　　如世尊所見<br>　如樹林果等　　一切依止山<br>　枝葉等增長　　上下皆不動<br>　如是彼大樹　　我前世善種<br>　利益諸眾生　　為得諸佛法<br>　如是福德樹　　我此唯其花<br>　我今且爾食　　果猶故在後<br>　第一菩提果　　無上佛菩提<br>　捨婦女劣身　　後必得彼果<br>　我當得丈夫　　眾生中上上<br>　一切法彼岸　　一切智遍見<br>　我解脫眾生　　一切苦怖畏<br>　一切當歸我　　愍一切眾生　</p><p>爾時世尊告王夫人差摩婆帝。作如是言。善哉善哉。差摩婆帝。汝能如是利益多人。安樂多人。憐愍世間。饒益安樂一切大眾諸天人等。時王夫人差摩婆帝。聞佛讚已。白言世尊。世尊。此身三十二種大丈夫相八十種好。何因緣得十如來力四無所畏及四無礙。復有十八不共佛法大慈大悲大喜大捨。如是種種無量無等不可說盡。無數佛法從何而生。時王夫人差摩婆帝。如是問已。佛說偈言<p class='lg'>　我亦復如是　　往世種彼樹<br>　為利益眾生　　悕求正覺智<br>　修行施戒忍　　精進禪和集<br>　復於一切時　　痡`習禪慧<br>　於一切眾生　　不曾起惡心<br>　常行平等心　　今日得成佛<br>　常於愛不愛　　善友怨平等<br>　得平等心已　　福德樹增長<br>　我此身大樹　　攝無量功德<br>　曾為轉輪王　　亦作帝釋王<br>　復作大梵王　　種種多富樂<br>　不思議佛法　　相等今復得　</p><p>時王夫人差摩婆帝。聞說如是諸功德已。讚言善哉。於世尊語極生隨喜。即向如來而說偈言<p class='lg'>　如勝人中勝　　如是隨順學<br>　如本學善學　　無邊功德海<br>　我今學佛學　　諸功德彼岸<br>　當離生死苦　　得如是牟尼<br>　我本諸生處　　曾修行布施<br>　願彼一切福　　得佛無等智<br>　過現諸生處　　我護持禁戒<br>　願彼一切福　　當得如來智<br>　我修忍精進　　三昧般若等<br>　願如是一切　　皆成就佛法<br>　我身口意業　　所修行諸善<br>　願得大菩提　　求佛智功德<br>　我捨婦女體　　得勝丈夫身<br>　得丈夫身已　　次第得佛身<br>　得勝菩提已　　轉無上法輪<br>　與縛生死獄　　眾生除解脫　</p><p>爾時世尊為王夫人差摩婆帝。偈說善哉而讚之言<p class='lg'>　善哉此語說　　善哉心善願<br>　汝當破壞魔　　而得成正覺　</p><p>時王夫人差摩婆帝。既蒙世尊現自授記。聞已歡喜起勝上心生決定意。多奉世尊。佉陀尼食。蒲闍尼食。娑陀尼食。事事豐足。如是并奉彌勒菩薩摩訶薩食<p>爾時世尊既食。食已離缽洗手。既洗手已。為王夫人差摩婆帝復更說法。示已教已。勸已導已。令歡喜已。與授記言。差摩婆帝。汝於未來過無量劫當得作佛。號曰功德寶勝如來應正遍知明行足善逝世間解無上士調御丈夫天人師佛世尊。汝佛世界第一清淨。無有惡道苦惱之事。心喜心樂莊嚴殊妙。第一清淨菩薩住處。如是嚴淨佛之世界汝當得之。佛說如是法門之時。有多千數諸優婆塞。一切皆發阿耨多羅三藐三菩提心。多千眾生人天世間。於法不疑得隨順心。如來說已。差摩婆帝。彌勒菩薩。一切眾會并諸天人。及阿修羅乾闥婆等。聞世尊說。皆大歡喜差摩婆帝授記經<p class='juan'>
</p>
</body></html>
