<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n589"></A>No. 575 [Nos. 576, 577]</b><p class='juan'>
佛說大方等修多羅王經</p>
<p><span class='byline'>　　　　後魏天竺三藏菩提流支譯</span><br><p>如是我聞。一時婆伽婆。在王舍城迦蘭陀竹園。與大比丘僧千二百五十人俱。及大菩薩摩訶薩眾。爾時摩伽陀國頻婆娑羅王。出王舍城。詣迦蘭陀竹園精舍。至世尊所。頭面禮足。遶佛三匝。退坐一面<p>爾時世尊即告頻婆娑羅王言。大王。如人夢中見於眾人。與諸婇女共相娛樂。此人覺已。憶念夢中眾人婇女。大王。於意云何。如是夢中眾人婇女。為有實不。頻婆娑羅王答言。不也世尊。佛告大王。於意云何。是人夢中見婇女。與諸人等共相娛樂。覺已憶念。如是之人寧有智不。大王答言。不也世尊。何以故。世尊。夢中畢竟。無有眾人及眾婇女。眾人婇女尚不可得。何況當有共相娛樂。佛告大王。凡夫之人亦復如是。眼見美色便生愛著。既生愛著便起欲心。既起欲心起瞋癡業。或作身業。或作口業或作意業。彼所作業作已而滅。滅已不依東方而住。亦復不依南方而住。亦復不依西方而住。亦復不依北方而住。四維上下亦復如是。至臨終時行識將滅。其意現前。大王。如是行識。自作之業必盡受之。大王。如人夢覺。不見婇女及諸人眾。行識滅已初識次生。或生天中。或生人中。或生地獄。或生畜生。或生餓鬼。大王。以初識不斷自心相續。應受報處而生其中。大王。觀諸生滅頗有一法。從於今世至未來世。大王。如是行識終時。名之為滅。初識起時。名之為生。大王。行識滅時。去無所至。初識生時。無所從來。何以故。識性離故。大王。行識行識空。滅時滅業空。初識初識空。生時生業空。觀諸業果亦不失壞。大王當知。以初識心相續不斷而受果報。爾時善逝。說此語已。而說頌曰<p class='lg'>　一切唯名字　　唯住想分別<br>　名字分別說　　而說無所有<br>　以種種名字　　說於種種法<br>　法中無如是　　此法諸法相<br>　名字名字空　　名字離名字<br>　諸法無名字　　以名字而說<br>　此法非實有　　以分別而生<br>　彼分別亦無　　空以分別說<br>　一切凡夫說　　眼能見於色<br>　世間妄分別　　取之以為實<br>　佛之所說法　　眾緣集故見<br>　此是行次第　　為說第一義<br>　非眼見於色　　意不覺諸法<br>　此是第一諦　　非世間所覺　</p><p>爾時世尊說此經已。摩伽陀國頻婆娑羅王。一切世間天人阿修羅揵闥婆等。聞佛所說。皆大歡喜佛說大方等修多羅王經<p class='juan'>
</p>
</body></html>
