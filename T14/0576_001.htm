<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n591"></A>No. 576 [Nos. 575, 577]</b><p class='juan'>
佛說轉有經</p>
<p><span class='byline'>　　　　元魏天竺三藏佛陀扇多譯</span><br><p>如是我聞。一時婆伽婆。住王舍城迦蘭陀竹林。大比丘眾之所圍遶。一千二百五十人俱。菩薩摩訶薩無量無邊。爾時摩伽陀王頻婆娑羅。出王舍城。往至迦蘭陀竹林住處。到佛所已。頭面禮足。遶佛三匝。卻坐一面。爾時如來。知頻婆娑羅王坐一面已。告言。大王。譬如有人於睡夢中。共彼女寶行於欲事。彼人覺已憶彼女寶。大王於意云何。夢中女寶為是有不。王即答言不也世尊<p>復問王言。大王於意云何。彼人若執夢中女者。是黠慧不。王即答言。不也世尊。何以故。彼夢中女畢竟無故。云何而有境界欲事。彼人徒勞。佛言。大王。如是一切愚癡凡夫。以不曾聞佛正法故。眼見諸色。悅豫於心。即執為實。以執著故則有繫縛。以繫縛故則有染著。以染著故。則生貪欲瞋癡等業。若身若口若意等業。然彼身業所作即滅。滅已不依東方而住。如是不依南西北方上下而住。隨命終時。轉彼有識而現後心。大王。彼識不壞。隨業盡處彼業能現。亦如睡夢覺時女寶。如是大王。最後滅識而生後識。或在地獄。或在餓鬼。或在畜生。或阿修羅。或人或天。彼最後識取最後生。識順彼生。如是心識隨業所受。然無有法。從此世間至彼世間。而受生也。大王。滅後識心是名為滅。是初心識如託生者。是彼後生。大王。轉後識時。彼法實不從彼處來而至於此。初識生已亦無所至。何以故。法性相故。大王。最初識心是後識空。業是業空。生是生空。最初心識是初識空。所生之處是生處空。而於彼處不失業果。大王。最後生識於彼即滅。後不斷心。識心順行隨在何處。所受業報即往受故。爾時世尊。而說偈言<p class='lg'>　善逝後說時　　所有諸言語<br>　皆是假名說　　假名想住故<br>　離於言語法　　而無有可說<br>　隨所有言說　　而說彼諸法<br>　彼不在於彼　　法眼見無色<br>　所言見色者　　世間執著故<br>　說世法為實　　無而和合見<br>　是如來所說　　是名方便地<br>　若為真實說　　眼則不見色<br>　意不知諸法　　此是最祕密<br>　世間我慢說　　名本空無名<br>　一切法無名　　而以假名說　</p><p>說此法門時。頻婆娑羅王。及諸大眾。人天龍神。乾闥婆等。聞佛所說。皆大歡喜。信受奉行佛說轉有經<p class='juan'>
</p>
</body></html>
