<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n593"></A>No. 577 [Nos. 575, 576]</b><p class='juan'>
佛說大乘流轉諸有經</p>
<p><span class='byline'>　　　　大唐三藏法師義淨奉　制譯</span><br><p>如是我聞。一時薄伽梵。在王舍城羯闌鐸迦池竹林園中。與大苾芻眾千二百五十人俱。并大菩薩摩訶薩。無量百千人天大眾。一心恭敬圍遶而住。爾時世尊為說自證微妙之法。所謂初中後善。文義巧妙。純一圓滿清淨鮮白梵行之相。爾時摩揭陀主影勝大王。往竹林中禮世尊足。右遶三匝在一面坐。時影勝王白佛言。世尊。云何有情先所造業。久已滅壞。臨命終時皆悉現前。又復諸法體悉空無。所造業報而不散失。唯願世尊。哀愍為我分別解說<p>爾時世尊。告影勝王曰。大王當知。譬如男子於眠夢中。見與人間端正美女。共為稠密。既睡覺已。憶彼夢中所見美女。大王於意云何。於眠夢中人間美女。是實有不。王言。非有。世尊告曰。大王於意云何。此之男子。於彼夢中所見美女。心生憶念戀慕不捨。可說此人是大博識明智者不。王言。不爾。此是愚人非明智者。何以故。由彼夢中人間美女。畢竟體空。不可得故。豈能與彼而行稠密。令此男子情懷愛戀生憶念耶<p>佛言。大王。如是愚癡無識凡人。眼見色時心生喜樂。便起執著。起執著已隨生顧戀。生顧戀已情懷染愛。起染愛故隨貪瞋癡。發身語意造作諸業。然此諸業作已滅壞。此滅壞時曾不依止東方而住。亦不依止南西北方四維上下。至命終時意識將滅。所作之業皆悉現前。譬如男子從睡覺已。憶彼夢中所見美女影像皆現如是。大王。前識滅已後識生時。或生人中。或生天上。或墮傍生餓鬼地獄。大王。後識生時無間生起。彼同類心相續流轉。分明領受所感異熟。大王。曾無有法。能從此世轉至後世。然有死生業果可得。大王當知。前識滅時名之為死。後識支起號之為生。大王。前識滅時無有去處。後識支起無所從來。所以者何。本性空故。大王。前識前識性空。死死性空。業業性空。後識後識性空。生生性空。而彼業果曾不散失。大王。如是應知。一切有情皆由愚惑不知非有。妄起顧戀輪迴生死。爾時世尊欲重宣此義。說伽他曰<p class='lg'>　諸法唯假名　　但依名字立<br>　離於能詮語　　所詮不可得<br>　皆以別別名　　詮彼種種法<br>　於名法非有　　是諸法自性<br>　由名名性空　　於名名不有<br>　諸法名本無　　妄以名詮名<br>　諸法皆虛妄　　但從分別生<br>　此分別亦空　　於空妄分別<br>　我說諸世間　　以眼見於色<br>　皆由邪計想　　是名為俗諦<br>　我說一切法　　皆是藉緣生<br>　是名近勝義　　智者當觀察<br>　眼不見於色　　意亦不知法<br>　是名勝義諦　　愚者不能知　</p><p>爾時世尊說此法已。摩揭陀主影勝大王。深心頂受。時諸苾芻。及大菩薩人天等眾。皆大歡喜。信受奉行佛說大乘流轉諸有經<p class='juan'>
</p>
</body></html>
