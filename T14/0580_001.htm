<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n604"></A>No. 580</b><p class='juan'>
佛說長者女菴提遮師子吼了義經</p>
<p><span class='byline'>　　　　失譯人名今附梁錄</span><br><p>如是我聞。一時佛住舍衛國祇樹給孤獨園。與無量比丘比丘尼優婆塞優婆夷。菩薩摩訶薩眾俱爾時去舍衛城西二十餘里。有一村名曰長提。有一婆羅門。名婆私膩迦。在其中住。其人學問廣博。深信內典敬承佛教。時婆羅門欲設大會。至祇洹所請佛及僧。佛則受其請。婆羅門還家。又剋其時。佛與大眾往詣彼村。至婆羅門舍。爾時長者。見佛歡喜踊躍。不能自勝。即率諸眷屬來至佛所。各各禮佛恭敬而住。其婆羅門有一長女。名菴提遮。先[<a href='javascript:showpic("../fontimg/006850.gif")'>女*適</a>]與人暫來還家。侍省父母。其女容貌端正。其度高遠。用心柔下。其懷豁然。能和夫妻。侍養親族。事夫如禁。其儀無比。出於群類。父母眷屬皆出見佛。唯有此女獨在室內。其女自以生來。父母莫測其所由。故名之菴提遮。爾時如來。即知長者有一女。在室內未出。知其不出所由。若其出者利益無量大眾。及諸天人。佛即告長者言。汝之眷屬出來盡耶。其婆羅門。束手長跪佛前。以此女不出之狀。將之為恥。默然未答。佛則知其意。仍告之言。中時向至可設供耶。時婆羅門。即承佛教起設供養。大眾及其長者。眷屬中食已訖。唯有此女。未及得食。時如來缽中故留殘食。遣一化女將此餘食。與彼室內女菴提遮。時化女人。以偈告曰<p class='lg'>　此是如來餘　　無上勝尊賜<br>　我當承佛教　　願仁清淨受　</p><p>其女菴提遮。即以偈歎曰<p class='lg'>　嗚呼大慈悲　　知我在室已<br>　今賜一味食　　尋仰睹聖旨　</p><p>復以偈答彼化女曰<p class='lg'>　我常念所思　　大聖之所行<br>　未曾與汝異　　何事不清淨　</p><p>其化女聞菴提遮說偈已。即沒不現。其女菴提遮。以心念誦偈言<p class='lg'>　我夫今何在　　願出見勝尊<br>　願知我心淨　　速來得同聞　</p><p>爾時菴提遮。淨心力故。其夫隨念即至其所。是女菴提遮見其夫已。心生歡喜。以偈歎曰<p class='lg'>　嗚呼大勝尊　　今隨濟我願<br>　不辭破小戒　　恐當不同聞　</p><p>其夫見菴提遮說偈言已。即還以偈責曰<p class='lg'>　嗚呼汝大癡　　不知善自宜<br>　勞聖賜餘食　　守戒竟何為　</p><p>時女菴提遮。即隨其夫往詣佛所。各自禮佛及諸大眾。恭敬而立。時女菴提遮。以偈歎曰<p class='lg'>　我念大慈悲　　救護十方尊<br>　欲設祕密藏　　賜我淨餘食<br>　大聖甚難會　　世心有所疑<br>　誰可問法者　　發眾菩提基　</p><p>爾時舍利弗。即白佛言。世尊。此是何女人。忽爾來至此。復說如是法偈言得餘食。佛告舍利弗言。此是長者女。復問曰。從何而來。何因至此。佛告舍利弗。此女人不從遠來。只在此室。雖有父母眷屬。其夫不在。以自誡敬順夫因緣故。不從父母輕爾出遊現於大眾。時舍利弗白佛言。是女以何善因故。生此長者家。其容若此。復以何因緣故。得如是士夫禁約。若此不能自由見佛及僧。佛即告舍利弗。汝自問之。時舍利弗。問其女曰。汝以何因緣。生此長者家。復以何因緣。得如是人為夫禁戒。若此不能自由見佛及僧。其女菴提遮。以偈答曰<p class='lg'>　我以不惡生　　生此長者家<br>　又不執女相　　得是清淨夫<br>　我在內室中　　以為自在竟<br>　是分未曾越　　聖知賜我餘<br>　嗚呼今大德　　不知真實由<br>　絲毫不負越　　故名大自在<br>　我雖內室中　　尊如目前現<br>　仁稱阿羅漢　　常隨不能見<br>　大聖非是色　　亦不離色身<br>　聲聞見波旬　　謂是大力人<br>　嗚呼今大德　　隨聖少方便<br>　不知本元由　　於我生倒見　</p><p>爾時舍利弗。默然而止。私自念言。此是何女人。其辯若此。我所不及。佛即知其意。而告之曰。勿退於問答生於異心。是女人已經值無量諸佛所說。是法藥勿疑之也<p>爾時文殊師利。問菴提遮曰。汝今知生死義耶。答曰。以佛力故知。又問曰。若知者生以何為義。答曰。生以不生生為義。又問曰。云何不生生為義耶。答曰。若能明知地水火風四緣。畢竟未曾自得有所和合。而能隨其所宜。有所說者。以為生義。又問曰。若知地水火風。畢竟不自得有所和合為生義者。即應無有生相。將何為義。答曰。雖在生處而無生者。是為正生。故說有義。文殊又問曰。死以何為義耶。答曰。死以不死死為義。又問曰。云何以不死死為死義耶。答曰。若能明知地水火風。畢竟不自得有所散。而能隨其所宜。有所說者。是為死義。又問曰。若知地水火風。畢竟不自得散者。即無死相。將何為義。答曰。雖在死處其心不亡者。是為正死。故說有義。文殊師利又問曰。常以何為義。答曰。若能明知諸法畢竟。生滅變易無定如幻相。而能隨其所宜。有所說者。是為常義。又問。若知諸法畢竟。生滅無定如幻相者。即是無常義。云何將為常義耶。答曰。諸法生而不自得生。滅而不自得滅。乃至變易亦復如是。以不自得故。說為常義。又問曰。無常以何為義。答曰。若知諸法畢竟不生不滅。隨如是相。而能隨其所宜。有所說者。是為無常義。又問曰。若知諸法畢竟不生不滅者。即是常義。云何說為無常義耶。答曰。但以諸法自在變易無定相。不自得隨。如是知者。故說有無常義耶。又問曰。空以何為義。答曰。若能知諸法相。未曾自空。不壞今有。而能不空空。不有有者故說有空義。又問曰。若不空空。不有有者。即無有事。將何為空義耶。其女菴提遮。則以偈答曰<p class='lg'>　嗚呼真大德　　不知真空義<br>　色無有自相　　豈非如空也<br>　空若自有空　　則不能容色<br>　空不自空故　　眾色從是生　</p><p>爾時文殊師利又問曰。頗有明知生而不生相。為生所留者不。答曰有。雖自明見其力未充。而為生所留者是也。又問頗有無知不識生性。而畢竟不為生所留者不。答曰無。所以者何。若不見生性。雖因調伏少得安處。其不安之相常為對治。若能見生性者。雖在不安處。而吉相常為現前。若不如是知者。雖有種種勝辯談說甚深典籍。而即是生滅心。說彼實相密要之言。如盲辯色。因他語故。說得青黃赤白黑。而不能自見色之正相。今不能見諸法者。亦復如是。但今為生。所生為死。所死者於其人。即無生死之義耶。若為常無常所繫者。亦復如是。當知大德。空者亦不自得空。故說有空義耶<p>爾時佛告文殊師利。如是如是。如菴提遮所說。真實無異。日可令冷。月可令熱。是菴提遮所說。不可移易。時舍利弗。復問其女曰。汝之智慧辯才若此。佛所稱歎。我等聲聞之所不及。云何不能離是女身色相。其女答曰。我欲問大德。即隨意答我。大德。今現是男不。舍利弗言。我雖色是男。而心非男也。其女言。大德。我亦如是。如大德所言。雖在女相。其心即非女也。舍利弗言。汝今現為夫所拘執。何能如此。其女答曰。大德。能自信己之所言不。舍利弗言。我之自言。云何不自信。其女答曰。若自信者。大德。前言說我色是男而心非男者。即心與色有所二用也。若大德自信此言者。於我所不生有夫之惡見。大德自男。故生我女相。以我女色故。壞大德心也。而自男見彼女者。則不能於法生實信也。舍利弗言。我於汝所。不敢生於惡見。其女答曰。但以對世尊故。不敢是實言也。若實不生惡見者。云<span class='corr'>何</span>說我言汝今現為夫所拘執耶。是言從何而來。舍利弗言。我以久離習故。有此之言非實心也。其女問曰。大德。我今問者隨意答我。大德既言久離男女相者。大德。色久離心久離。時舍利弗。默然不答。爾時菴提遮以偈頌曰<p class='lg'>　若心得久離　　畢竟不生見<br>　誰為作女人　　於色起不淨<br>　若論色久離　　法本不自有<br>　畢竟不曾污　　將何為作惡<br>　嗚呼今大德　　徒學不能知<br>　自男生我女　　豈非妄想非<br>　悔過於大眾　　於法勿生疑<br>　我上所言說　　是佛神力持　</p><p>時菴提遮說是偈已。其比丘比丘尼。優婆塞優婆夷。天及人一千餘人。得阿耨多羅三藐三菩提心。有五千眾。於中得無生法忍者。得法眼者。又得心解脫者。其無量聲聞眾。而於佛法自生慚恥者無量<p>爾時佛告舍利弗。是女人非是凡也。已值無量諸佛。常能說如是師子吼了義經。利益無量眾生。我亦自與是女人同事無量諸佛已。是女人不久當成正覺。是諸眾中。於是女人所說法要。即能生實信者。皆已久聞是女人所說法故。今則能生正信。是故應當諦受是師子吼了義經勿疑。佛告阿難言。汝當受持此長者女菴提遮。以師子吼了義問答經章句。次第付囑於汝。汝當諦受。阿難白佛言。唯然世尊。今悉受已。爾時大眾聞女菴提遮說法已。心大歡喜。踊悅無量。各自如說修行佛說長者女菴提遮師子吼了義經<p class='juan'>
</p>
</body></html>
