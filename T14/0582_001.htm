<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><b>　　<A NAME="n608"></A>No. 582</b><p class='juan'>
佛說孫多耶致經</p>
<p><span class='byline'>　　　　吳月支國居士支謙譯</span><br><p>聞如是。一時佛在舍衛國。行在祇樹給孤獨園。除饉甚眾。佛為說經。時有梵志。名孫多耶致。望見佛。即住拄杖。吐舌念曰。吾日三浴。啖果飲水。不受人施。吾行勝沙門行。子曹甘食好衣溫蓐。訛賢非真。不如吾道也。佛知梵志心之所存。告諸沙門曰。夫人為行。有二十一惡。不得美食好衣。志在婬泆。志在瞋恚。志在愚癡。志在睡臥。志在凝結。謂無應儀。志在貢高。志在憍慢。志在嫉妒。志在慳貪。志在兇虐。無惻隱心。志在虛偽。內外相違。志在不慚。內無愧心。志在穢行。不自羞鄙。志在彼惡。而不自見。志在婬泆。言不歎貞。志在交話。讒成二惡。志在會鬥。不釋兩諍。志在無禮。自可不謙。志在遂非。不受賢諫。志在不孝。滅慈好逆。志好邪道。供奉妖蠱。家財虛竭。令親困窮。不覺非常。不歸三尊。美食好衣。從欲奢華。以斯二十一惡。穢亂其心。猶潔污垢染之為色。萬無一益。懷斯眾惡。死入地獄。餓鬼畜生。其痛難量。沙門睹佛明戒。棄故自新。練情滅欲。內外清淨。又如淨潔。染即成色為眾所觀。沙門睹明。行高智足。天下供奉衣食殿舍。受之無尤。施者福大。進行禪定。獲溝港頻來不還應儀。人亦聞之。沙門雖未得道。明佛經義。執心端正。孝順經教。弘慈普育潤逮群生。恕己安彼。視怨若子。見女人來。待之以妹。若睹窮苦。當念地獄餓鬼畜生。願令群生身安意喜。得逢三寶。垢除冥滅。心淨見明。還於本無。永康無極。志行如斯。美食好衣。終始無罪。群生本性。貪婬瞋恚愚癡嫉妒。濁中之濁。冥中之冥者。沙門心開受明癡垢都寂。雖處穢世。猶蓮華居夫泥中。泥不能染華。受施無罪。夫懷三毒十惡。不除恣心從欲諂欺。求潤不奉佛戒。寧吞熱鐵飲洋銅。斯死須臾穢濁受施。死入太山。飲銅食炭。其年難計矣。梵志前白佛言。吾欲去浴。有溪名好首。夫入中浴者。意之穢垢。隨水流漂。自聞父教。吾日三浴。佛告梵志。斯土多溪。人入中浴。可得獲度苦乎。千浴之人。可除身垢。奈心垢何。吾諸沙門。斷求念空。不願三界。心垢寂滅。以得淨道。汝從何師。受法水浴。去心垢乎。對曰。吾父云爾。佛言。若父得道不。對曰不也。佛言。吾道從心出。心端志淨。乃得道耳。梵志長跪陳白。吾向拄杖吐舌。但為狂愚耳。今聞佛經。心始醒寤。猶冥中有燈火。始今有目矣。乞為沙門。願佛哀納。佛言。若有親報之。對曰無親。佛言。沙門來。即成沙門已。於樹下坐。惟二十一事。去諸欲念。霍然無想。即得應儀道。赴至佛所。以頭面著佛足言。今盲者得視。狂病得愈。佛言。斯道佳耶。汝道佳乎。對曰。眾道皆邪。唯佛道正。佛告諸沙門。熟惟二十一事。道可得矣。諸沙門聞經。歡喜作禮而退佛說孫多耶致經<p class='juan'>
</p>
</body></html>
