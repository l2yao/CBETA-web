<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T14 </TITLE>
</head>
<BODY>

<p><p></li><p><b>　　<A NAME="n610"></A>No. 583</b><p class='juan'>
佛說黑氏梵志經</p>
<p><span class='byline'>　　　　吳月支國居士支謙譯</span><br><p>聞如是。一時佛遊尼連江水邊。在彼一月造十八變化。於迦葉兄弟三人及千弟子。轉遊行羅閱祇城。止頓一年。教授國民。為其講法。初成佛道竟二年已。乃到舍衛興隆道化。開度天人世間人民。時香山有梵志名曰迦羅。得備四禪。具足五通。徹視洞聽。身能飛行。自察心念知人來生。講說經義。感動釋梵及四天王諸鬼神龍并閻羅王。悉往聽之。言語雅妙聲和猶梵。日日諮受不以為懈。音徹于遠。普來歸聽。時閻羅王坐聞經法淚下如雨。舉目觀視益用悲歎。于時梵志問閻羅王。何為悲泣淚下如雨。閻羅答曰。事當歸實不可虛言。仁今說經便辭利口。義理甚妙。猶如蓮華。若明月珠。而命欲盡餘有七日。恐忽然過就於後世。是以悲泣不能自勝。又仁命過墮地獄中在我部界。今自相歸一心受法。及當取卿拷掠五毒。熟思惟此。遂用增懷。不可為喻。梵志愕然心中沈吟。報閻羅王曰。吾獲四禪成五神通。獨步四域超昇梵天。不以為礙。既無罪釁。何因當墮地獄閻界。閻王曰。仁臨壽終時。當值惡對起瞋恚恨。意欲有所害。失本行義故趣閻界。梵志聞之忽然悒懅。不知何計。設何方便得濟斯難。愁慼惘惘心懷湯火。坐起不安為長歎息。釋梵四王諸神問曰。何為不安長太息乎。梵志答曰。吾命欲盡餘有七日。且有惡對來亂吾善心。緣是之故恐歸惡趣。是以反側不能自勝。時彼香山有諸善神。數詣佛所諮受經典。謂於梵志。佛興于世仁不知乎。梵志答曰。身沈俗人安能知之。其神復謂。佛為一切三界之救。度諸未度脫未脫安未安。皆濟危厄令至永寂無為之道。何不詣佛。可脫憂患。長得恬怕。道德合同。梵志聞之欣然踊躍。如冥睹明。兩手各取梧桐合歡好色華樹。飛到佛所。未到之頃。佛告摩夷。世尊大慈修無極哀。未曾忘捨應當度者。佛時頌曰<p class='lg'>　潮水徑順崖　　未曾越故際<br>　儻有水神亂　　起犯於故流<br>　佛觀於本無　　察應當度者<br>　普使得免濟　　終無越失耶　</p><p>於是梵志飛到佛所。住虛空中正向歸佛。佛告梵志。謂黑氏曰。放捨放捨。梵志應諾。如世尊教。即捨右手梧桐之樹種佛右面。復謂梵志。放捨放捨。梵志即捨左手所執合歡之樹。種佛左面。佛復重告放捨放捨。梵志白曰。適有兩樹。捨佛左右。空手而立。當復何捨。佛告梵志。佛不謂卿捨手中物。佛曰所捨。令捨其前。亦當捨後。復捨中間。使無處所。乃度生死眾患之難。佛於是頌曰<p class='lg'>　仁當捨其本　　亦當捨其末<br>　中間無處所　　乃度生死原<br>　內無有六入　　外衰不得前<br>　放置於六情　　乃成無為疾　</p><p>黑氏梵志。聞佛所說。心自念言。不見吾我則了心無心者本無應病與藥。鄙心開解。如盲得目聾者得聽。真為普見審一切智。今已值佛。德不可訾。尋即來下。稽首佛足。退住一面。佛應心本而分別說顯示道場。演三脫門。於時輒住不退轉地。無一憂患。歎佛功德。而諸頌曰<p class='lg'>　光明踰日月　　智慧猶大海<br>　大慈無極哀　　十方悉欣戴<br>　眾生流三界　　無數億萬載<br>　應病授法藥　　宣暢大辯才<br>　雖現入生死　　周旋無往來<br>　勸化令精進　　罪福無能代<br>　努力勤精進　　勿為欲所災<br>　降衰四魔除　　道成無罣礙　</p><p>梵志白佛。我迷已來。其日久矣。願見垂愍。得為沙門。佛即聽之。頭髮自墮。袈裟著身。威儀齊整。成為寂志。往詣閻王。而謂之曰。卿本謂我餘命七日。當墮地獄。今為沙門。神通已具。諸漏已盡。度於四瀆。眾病永除。猶大圍屋。一時增壽。七七日。諸苦已消。超外異術。自在住世。更無數劫。閻王答曰。仁賴餘福得遇佛。時應病授法。滅婬怒癡。神通悉備。內外無疑。設不爾者。如鼠遭狸。如稻得災。為罪所牽。如魚鉤餌。墮地獄中。無有出期。今已永脫。相代歡喜。說是語時。無央數人。皆發道意。佛說如是。比丘菩薩。黑氏寂志。天龍鬼神。阿須倫世間人。莫不悅豫。作禮而去佛說黑氏梵志經<p class='juan'>
</p>
</body></html>
