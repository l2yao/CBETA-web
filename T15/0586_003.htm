<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p class='juan'>
思益梵天所問經卷第三</p>
<p><span class='byline'>　　　　姚秦龜茲國三藏鳩摩羅什譯</span><br><p><b>　　<A NAME="n35"></A>談論品第七(丹菩薩無二品第十二)</b><p>爾時思益梵天白佛言。世尊。是文殊師利法王子在此大會而無所說。佛即告文殊師利。汝於此會所說法中可少說之。文殊師利白佛言。世尊。佛所得法寧可識不。佛言。不可識也。世尊。是法可說可演可論不。佛言。不可說。不可演。不可論。世尊。若是法不可說。不可演。不可論者。則不可示。爾時思益梵天謂文殊師利。汝不為眾生演說法乎。文殊師利言。梵天。法性中有二相耶。梵天言。無也。文殊師利言。一切法不入法性耶。梵天言然。文殊師利言。若法性是不二相。一切法入法性中。云何。當為眾生說法。梵天言。頗有說法亦無二耶。文殊師利言。若決定得說者聽者。可有說法。亦無有二。文殊師利。如來不說法耶。文殊師利言。佛雖說法不以二相。何以故。如來性無二故。雖有所說而無二也。梵天言。若一切法無二。其誰為二。文殊師利言。凡起貪著我故分別二耳。不二者法性終不為二。雖種種分別為二。然其實際無有二相。梵天言。云何識無二法。文殊師利言。若無二可識則非無二。所以者何。無二相者不可識也。梵天。二即是識業。不可識法佛所說也。是法不爾如所說。何以故。是法無文字故。文殊師利。佛所說法終何所至。文殊師利言。佛所說法至無所至。梵天言。佛所說法不至涅槃耶。文殊師利言。涅槃中可得至耶。梵天言。涅槃無來處。無至處。文殊師利言。如是佛所說法至無所至。梵天言。是法誰聽。答言。如所說。梵天言。云何如所說。答言。如不識不聞梵天言。誰能聽如來如是法。答言。不漏六塵者。梵天言。誰能知是法。答言無識。無分別。無諍訟者。梵天言。云何比丘名多諍訟。答言。是好是惡此名諍訟。是理是非理此名諍訟。是垢是淨此名諍訟。是善是不善此名諍訟。是持戒是毀戒此名諍訟。是應作是不應作此名諍訟。以是法得道。以是法得果此名諍訟。梵天。若於法中有高下心貪著取受。皆是諍訟。佛所說法無有諍訟。梵天。樂戲論者無不諍訟。樂諍訟者無沙門法。樂沙門法者。無有妄想貪著。梵天言。云何比丘隨佛語隨佛教。答言。若比丘稱讚毀辱其心不動。是名隨佛教。若比丘不隨文字語言。是名隨佛語。又比丘滅一切諸相。是名隨佛教。不違於義。是名隨佛語。若比丘守護於法。是名隨佛教。不違佛語。是名隨佛語。梵天言。云何比丘能守護法。答言。若比丘不逆平等。不壞法性。是名能守護法。梵天言。云何比丘親近於佛。答言。若比丘於諸法中。不見有法若近若遠。是名親近於佛。梵天言。云何比丘給侍於佛。答言。若比丘身口意無所作。是名給侍於佛。梵天言。誰能供養佛。答言。若不起福業。不起無動業者。梵天言。誰能見佛。答言。若不著肉眼。不著天眼。不著慧眼。是名能見佛。梵天言。誰能見法。答言。不逆諸因緣法者。梵天言。誰能順見諸因緣法。答言。不起平等。不見平等所生相者。梵天言。誰得真智。答言。不生不滅諸漏者。梵天言。誰能隨學如來。答言。不起不受不取不捨諸法者。梵天言。誰名正行。答言。不墮三界者。梵天言。誰為善人答言。不受後身者。梵天言。誰為樂人。答言。無我無我所者。梵天言。誰為得脫。答言。不壞縛者。梵天言。誰為得度。答言。不住生死不住涅槃者。梵天言。漏盡比丘盡何事耶。答言。若有所盡不名漏盡。知諸漏空相隨如是知。名為漏盡。梵天言。誰為實語。答言。離諸言論道者。梵天言。誰為入道。答言。凡夫有入聖道行者。知一切有為法無所從來無所從去。則為入道。梵天言。誰能見聖諦。答言。無有見聖諦者。所以者何。隨所有見皆為虛妄。無所見者乃名見諦。梵天言。不見何法名為見諦。答言。不見一切諸見名為見諦。梵天言。是諦當於何求答言。當於四顛倒中求。梵天言。何故作如是說。答言。求四顛倒。不得淨。不得常。不得樂。不得我。若不得淨是即不淨。若不得常是即無常。若不得樂是即為苦。若不得我是即無我。梵天一切法空無我。是為聖諦。若能如是求諦。是人不見苦。不斷集。不證滅。不修道。梵天言。云何名修道。答言。若不分別是法是非法。離於二相。名為修道。以是道求一切法不得。是名為道。是道不令人離生死至涅槃。所以者何。不離不至乃名聖道<p>爾時有摩訶羅梵天子。名曰等行。問文殊師利。何謂優婆塞歸依佛歸依法歸依僧。答言。優婆塞。不起二見。不起我見不起彼見。不起我見不起佛見。不起我見不起法見。不起我見不起僧見。是名歸依佛歸依法歸依僧。又優婆塞。不以色見佛。不以受想行識見佛。是名歸依佛。優婆塞。於法無所分別。亦不行非法。是名歸依法。若優婆塞。不離有為法。見無為法。不離無為法見有為法。是名歸依僧。又優婆塞。不得佛。不得法。不得僧。是名歸依佛歸依法歸依僧<p>爾時等行菩薩問文殊師利言。是諸菩薩發菩提心者。為趣何所。答曰。趣於虛空。所以者何。阿耨多羅三藐三菩提同虛空故。等行言。云何菩薩名發阿耨多羅三藐三菩提心。答言。若菩薩知一切發非發。一切法非法。一切眾生非眾生。是名菩薩發阿耨多羅三藐三菩提心。爾時等行菩薩白佛言。世尊。所言菩薩。菩薩者。為何謂耶。佛言。善男子。若菩薩於邪定眾生發大悲心。於正定眾生不見殊異。故言菩薩。所以者何。菩薩不為正定眾生。不為不定眾生故發心。但為度邪定眾生故。而起大悲發阿耨多羅三藐三菩提心。故言菩薩<p>(爾時等行菩薩白佛言下丹為名字義品第十三)爾時菩提菩薩白佛言。世尊。我等亦樂說所以為菩薩。佛言便說。菩提菩薩言。譬如男子女人受一日戒無毀無缺。若菩薩如是從初發心。乃至成佛。於其中間常修淨行。是名菩薩。堅意菩薩言。若菩薩成就深固慈心。是名菩薩。度眾生菩薩言。譬如橋船渡人不倦無有分別。若心如是。是名菩薩。斷惡道菩薩言。若菩薩於諸佛國投足之處。即時一切惡道皆滅。是名菩薩。觀世音菩薩言。若菩薩眾生見者。即時畢定於阿耨多羅三藐三菩提。又稱其名者得免眾苦。是名菩薩。得大勢菩薩言。若菩薩所投足處。震動三千大千世界及魔宮殿。是名菩薩。無疲倦菩薩言。若琲e沙等劫為一日一夜。以是三十日為一月。十二月為歲。以是歲數。若過百千萬億劫。得值一佛。如是於琲e沙等佛所行諸梵行修集功德。然後受阿耨多羅三藐三菩提記。心不休息無有疲倦。是名菩薩。導師菩薩言。若菩薩於墮邪道眾生生大悲心。令入正道不求恩報。是名菩薩。須彌山菩薩言。若菩薩於一切法無所分別。如須彌山一於眾色。是名菩薩。那羅延菩薩言。若菩薩不為一切煩惱所壞。是名菩薩。心力菩薩言。若菩薩以心思惟一切諸法。無有錯謬。是名菩薩。師子遊步自在菩薩言。若菩薩於諸論中。不怖不畏得深法忍。能使一切外道怖畏。是名菩薩。不可思議菩薩言。若菩薩知心相不可思議。無所思惟分別。是名菩薩。善寂天子言。若菩薩能於一切天宮中生。而無所染。亦不得是無染之法。是名菩薩。實語菩薩言。若菩薩有所發言常以真實。乃至夢中亦無妄語。是名菩薩。喜見菩薩言。若菩薩能見一切色皆是佛色。是名菩薩。常慘菩薩言。若菩薩見墮生死眾生。其心不樂世間諸樂。欲自度己身。亦度眾生。是名菩薩。心無礙菩薩言。若菩薩於一切煩惱眾魔而不瞋礙。是名菩薩。常喜根菩薩言。若菩薩常以善根自滿其願。亦滿他願。所作皆辦。是名菩薩。散疑女菩薩言。若菩薩於一切法中不生疑悔。是名菩薩。師子童女菩薩言。若菩薩無男法無女法。而現種種色身。為成就眾生故。是名菩薩。寶女菩薩言。若菩薩於諸寶中不生愛樂。但樂三寶。是名菩薩。毘舍佉達多優婆夷言。若菩薩有所得者則無菩提。若不得一切法。不生一切法。不滅一切法。是名菩薩。跋陀婆羅居士言。若菩薩眾生聞其名者。畢定於阿耨多羅三藐三菩提。是名菩薩。寶月童子言。若菩薩常修童子梵行。乃至不以心念五欲。何況身受。是名菩薩。忉利天子。曼陀羅花香菩薩言。若菩薩持戒熏心。常流諸善法香不流餘香。是名菩薩。作喜菩薩言。若菩薩喜樂三法。謂供養佛演說法教化眾生。是名菩薩。思益梵天言。若菩薩所見之法皆是佛法。是名菩薩。彌勒菩薩言。若菩薩眾生見者。即得慈心三昧。是名菩薩。文殊師利法王子言。若菩薩雖說諸法而不起法相。不起非法相。是名菩薩。網明菩薩言。若菩薩光明能滅一切眾生煩惱。是名菩薩。普花菩薩言。若菩薩見諸如來滿十方世界。如林花敷是名菩薩。如是諸菩薩各各隨所樂說已<p>爾時佛告等行菩薩。若菩薩能代一切眾生受諸苦惱。亦復能捨一切福事與諸眾生。是名菩薩<p><b>　　<A NAME="n36"></A>論寂品第八</b><p>爾時思益梵天問等行菩薩言。善男子。汝今以何行為行。答言。我以隨一切有為法眾生行為行。又問。隨一切有為法眾生。以何為行。答言。諸佛所行。是隨一切有為法眾生行也。又問。諸佛以何為行。答言。諸佛以第一義空為行。又問。凡夫所行諸佛亦以是行。有何差別。等行言。汝欲令空中有差別耶。答言不也。等行言。如來不說一切法空耶。答言然。是故梵天。一切法無有差別。是諸行相亦復如是。所以者何。如來不說諸法有差別也<p>爾時思益梵天問文殊師利言。所言行行為何謂耶。答言。於諸行中有四梵行。是名行處行。若人離四梵行。不名行處行。能行四梵行是名行處行。梵天若人成就四梵行。雖於空閑曠野中行。是名行處行。若不成就四梵行。雖於樓殿堂閣金銀床榻妙好被褥於此中行。不名行處行。亦復不能善知行處相。又問。菩薩以何行知見清淨。答言。於諸行中能淨我見。又問。若得我實性。即得實知見耶。答言然。若見我實性。即是實知見。譬如國王典金藏人因已出用知餘在者。如是因知我實性故。得實知見。又問。云何得我實性。答言。若得無我法。所以者何。我畢竟無根本。無決定故。若能如是知者。是名得我實性。又問。如我解文殊師利所說義。以見我故即是見佛。所以者何。我性即是佛性。文殊師利。誰能見佛。答言。不壞我見者。所以者何。我見即是法見。以法見能見佛。又問。頗有無所行名為正行耶。答言有。若不行一切有為法。是名正行。又問。云何行名為正行。答言。若不為見故行。不為斷。不為證。不為修故行。是名正行。又問。慧眼為見何法。答言。若有所見不名慧眼。慧眼不見有為法不見無為法。所以者何。有為法皆虛妄分別。無虛妄分別。是名慧眼。無為法空無所有。過諸眼道。是故慧眼亦不見無為法。又問。頗有因緣正行比丘不得道果耶。答言有。正行中無道無果無行無得。無有得果差別。梵天。無所得故乃名為得。若有所得。當知是為增上慢人。正行者無增上慢。無增上慢則無行無得。又問。得何法故名為得道。文殊師利言。若法不自生不他生。亦不眾緣生。從本已來常無有生。得是法故說名得道。又問。若法不生為何所得。答言。若知法不生即名為得。是故。佛說若見諸有為法不生相。即入正位。又問。何等名為正位。答言。我及涅槃等不作二。是名正位。又行平等故。名為正位。以平等出諸苦惱故。名為正位。入了義中故。名為正位。除一切憶念故。名為正位。爾時世尊讚文殊師利言。善哉善哉。快說此言。誠如所說。說是法時。七千比丘不受諸法漏盡心得解脫。三萬二千諸天遠塵離垢得法眼淨。十千人離欲得定。二百人發阿耨多羅三藐三菩提心。五百菩薩得無生法忍<p>爾時思益梵天白佛言。世尊。是文殊師利法王子。能作佛事大饒益眾生。文殊師利言。佛出於世。不為益法故出。不為損法故出。梵天言。佛豈不滅度無量眾生。仁者亦不利益無量眾生耶。文殊師利言。汝欲於無眾生中得眾生耶。答言不也。梵天。汝欲得眾生決定相耶。答言不也。梵天。汝欲得諸佛有出生相於世間耶。答言不也。梵天。何等是眾生為佛所滅度者。梵天言。如仁所說義。無生死無涅槃。文殊師利言。如是。諸佛世尊。不得生死不得涅槃。佛諸弟子得解脫者。亦不得生死不得涅槃。所以者何。是涅槃是生死。但假名字有言說耳。實無生死往來滅盡得涅槃。又問。誰能信是法耶。答言。於諸法中無貪著者。又問。若貪著者於何貪著。答言。貪著虛妄。梵天。若貪著是實者終無增上慢人。以貪著虛妄故。行者知之而不貪著。若不貪著則無有流。若無有流則無往來生死。若無往來生死是則滅度。又問。何故說言滅度。答言。滅度者。名為眾緣不和合。若無明不和合諸行因緣。則不起諸行。若不起諸行。是名為滅。不起相是畢竟滅。得是道故則無生處。如是名為四聖諦<p>(爾時下丹為如來二事品第五)爾時等行菩薩謂文殊師利言。如汝所說皆為真實答言。一切言說皆為真實。又問。虛妄言說亦真實耶。答言。如是。所以者何。是諸言說皆為虛妄。無處無方。若法皆虛妄。無處無方。是故一切言說皆是真實。善男子。提婆達語。如來語。無異無別。所以者何。一切言說。皆是如來言說。不出如故。一切言說有所說事。皆以無所說故。得有所說。是故一切言說皆等。文字同故。文字無念故。文字空故。等行言。如來不說凡夫語言賢聖語言耶。文殊師利言然。以文字說凡夫語言。亦以文字說賢聖語言。如是善男子。諸文字有分別是凡夫言說是賢聖言說耶。等行答言。不也。文殊師利言。如諸文字無分別。一切賢聖亦無分別。是故賢聖無有言說。所以者何。賢聖不以文字相。不以眾生相。不以法相。有所說也。譬如鍾鼓眾緣和合而有音聲。是諸鍾鼓亦無分別。如是諸賢聖善知眾因緣故。於諸言說無貪無礙。等行言。如佛所說。汝等集會當行二事。若說法若聖默然。何謂說法。何謂聖默然。答言。若說法不違佛。不違法。不違僧。是名說法。若知法即是佛。離相即是法。無為即是僧。是名聖默然。又善男子。因四念處有所說。名為說法。於一切法無所憶念。名聖默然。因四正勤有所說。名為說法。以諸法等不作等不作不等。名聖默然。因四如意足有所說。名為說法。若不起身心名聖默然。因五根五力有所說。名為說法。若不隨他語有所信。為不取不捨故。分別諸法一心安住。無念念中解一切法。常定性斷一切戲論慧。名聖默然。因七菩提分有所說。名為說法。若常行捨心無所分別。無增無減。名聖默然。因八聖道分有所說。名為說法。若知說法相如筏喻。不依法。不依非法。名聖默然。善男子。於是三十七助道法。若能開解演說。名為說法。若身證是法。亦不離身見法。亦不離法見身。於是觀中不見二相不見不二相。如是現前知見而亦不見。名聖默然。又善男子。若不妄想著我。不妄想著彼。不妄想著法有所說。名為說法。若至不可說相。能離一切言說音聲。得不動處入離相心。名聖默然。又善男子。若知一切眾生諸根利鈍。而教誨之。名為說法。常入於定心不散亂。名聖默然。等行言。如我解文殊師利所說義。一切聲聞辟支佛無有說法。亦無聖默然。所以者何。不能了知一切眾生諸根利鈍。亦復不能常在於定。文殊師利。若有真實問。何等是世間說法者。何等是世間聖默然者。則當為說諸佛是也。所以者何。諸佛善能分別一切眾生諸根利鈍。亦常在定。佛告文殊師利。如是如是。如等行所說。唯諸佛如來有此二法<p>爾時須菩提白佛言。世尊。我親從佛聞。汝等集曾當行二事。若說法。若聖默然。世尊。若聲聞不能行者。云何如來敕諸比丘行此二事。佛告須菩提。於汝意云何。若聲聞不從他聞。能說法能聖默然不。須菩提言。不也。須菩提。是故當知一切聲聞辟支佛。無有說法無聖默然。爾時文殊師利謂須菩提言。長老須菩提。如來了知眾生八萬四千行。汝於此中有智慧。能隨其所應為說法不。答言不也。今須菩提。能入觀一切眾生心三昧。住是三昧。通達一切眾生心心所行。自心他心無所妨礙不。答言不也。須菩提。如來於眾生八萬四千行。隨其所應為說法藥。又常住定平等相中。心不動搖。而通達一切眾生心心所行。須菩提。是故當知。一切聲聞辟支佛不及此事。須菩提。或有眾生多婬欲者。以觀淨得解脫。不以不淨。唯佛能知。或有眾生多瞋恚者。以觀過得解脫。不以慈心。唯佛能知。或有眾生多愚癡者。以不共語得解脫。不以說法。唯佛能知。或有眾生等分行者。不以觀淨不以不淨。不以觀過不以慈心。不以不共語。不以說法得解脫者。隨其根性以諸法平等。而為說法使得解脫。唯佛能知。是故如來。於諸說法人中為最第一。禪定人中亦最第一。爾時須菩提問文殊師利。若聲聞辟支佛不能如是說法。不能如是聖默然者。諸菩薩有成就如是功德。能說法能聖默然不。答言。唯佛當知。於是佛告須菩提。有三昧名入一切語言心不散亂。若菩薩成就此三昧皆得是功德。爾時文殊師利謂等行菩薩。善男子。為眾生八萬四千行故。說八萬四千法藏。名為說法。常在一切滅受想行定中。名聖默然。善男子。我若一劫。若減一劫。能說是義。是名說法相。是聖默然相。猶不能盡。於是佛告等行菩薩。善男子。乃往過去無量無邊不可思議阿僧祇劫。時世有佛。號曰普光。劫曰名聞。國名喜見。彼國嚴淨。豐樂安隱天人熾盛。其地皆以眾寶莊嚴。柔軟細滑。生寶蓮花一切香樹。充滿其中常出妙香。善男子。喜見國土有四百億四天下。一一天下縱廣八萬四千由旬。其中諸城縱廣一由旬。皆以眾寶校飾。一一城者有一萬五千聚落村邑。而圍遶之。一一聚落村邑無量百千人眾充滿其中。彼時人民所見色像。心皆喜悅無可憎惡。亦悉皆得念佛三昧。是以國土名曰喜見。若他方世界諸來菩薩皆得快樂。餘國不爾。善男子。其普光佛。以三乘法為弟子說。亦多樂說如是法音。汝等比丘當行二事。若說法。若聖默然。善男子。爾時上方醫王佛土。有二菩薩。一名無盡意。二名益意。來詣普光佛所。頭面禮足。右遶三匝。恭敬合掌。卻住一面。時普光佛。為二菩薩廣說淨明三昧。所以名曰淨明三昧者。若菩薩入是三昧即得解脫。一切諸相及煩惱著。亦於一切佛法。得淨光明。是故名為淨明三昧。又前際一切法淨。後際一切法淨。現在一切法淨。是三世畢竟淨。無能令不淨。性常淨故。是以說一切諸法性常清淨。何謂諸法性淨。謂一切法空相。離有所得故。一切法無相相。離憶想分別故。一切法無作相。不取不捨。無求無願。畢竟離自性故。是名性常清淨。以是常淨相。知生死性即是涅槃。涅槃性即是一切法性。是故說心性常清淨。善男子。譬如虛空。若受垢污無有是處。心性亦如是。若有垢污無有是處。又如虛空。雖為煙塵雲霧覆翳。不明不淨。而不能染污虛空之性。設染污者不可復淨。以虛空實不染污故。還見清淨。凡夫心亦如是。雖邪憶念起諸煩惱。然其心相不可垢污。設垢污者不可復淨。以心相實不垢污性常明淨。是故心得解脫。善男子。是名入淨明三昧門。彼二菩薩聞是三昧。於諸法中得不可思議法光明。爾時無盡意菩薩白普光佛言。世尊。我等已聞入淨明三昧門。當以何行行此法門。佛告無盡意。善男子。汝等當行二行。若說法。若聖默然。時二菩薩從佛受教。頭面禮佛足。遶三匝而出。趣一園林。自以神力化作寶樓於中修行。時有梵天名曰妙光。與七萬二千梵俱來至其所。頭面禮足。問二菩薩。善男子。普光如來說言。汝等比丘集會當行二事。若說法。若聖默然。善男子。何謂說法何謂聖默然。二菩薩言。汝今善聽。我當少說。唯有如來乃通達耳。於是二菩薩。以二句義為諸梵眾廣分別說。時七萬二千梵皆得無生法忍。妙光梵天得普光明三昧。是二菩薩。於七萬六千歲。以無礙辯力答其所問。不懈不息分別二句。互相問答而不窮盡。於是普光佛。在虛空中作如是言。善男子。勿於文字言說而起諍訟。凡諸言說皆空如響。如所問答亦如是。汝等二人皆得無礙辯才及無盡陀羅尼。若於一劫若百劫。說此二句辯不可盡。善男子。佛法是寂滅相第一之義。此中無有文字不可得說。諸所言說皆無義利。是故汝等。當隨此義勿隨文字。是二菩薩聞佛教已。默然而止。佛告等行。以是當知。菩薩若以辯才說法。於百千萬劫若過百千萬劫。不可窮盡。又告等行。於意云何。彼二菩薩豈異人乎。勿造斯觀。無盡意者。今文殊師利是。益意菩薩者。今汝身是。妙光梵天者。今思益梵天是<p><b>　　<A NAME="n37"></A>仂行品第九(丹無此品幅末爾時文殊師利下為得聖道品第十六（夾註幅末當今本紙左十九行）)</b><p>爾時等行菩薩白佛言。未曾有也。世尊。諸佛菩提為大饒益如所說行精進眾生。世尊。其懈怠不能如說行者。雖值百千萬佛。無能為也。當知從勤精進得出菩提。爾時文殊師利謂等行菩薩。善男子。汝知菩薩云何行名勤精進。答言。若菩薩能得聖道。名勤精進。又問。云何行能得聖道。答曰。若於諸法無所分別。如是行者。能得聖道。又問。云何名得聖道已。答曰。若行者於平等中見諸法平等。是名得聖道已。又問。平等可得見耶。答言。不也。所以者何。若平等可見則非平等。思益梵天謂文殊師利。若行者於平等中不見諸法。是名得聖道已。文殊師利言。何故不見。思益言。離二相故不見。不見即是正見。又問。誰能正見世間。答言。不壞世間相者。又問。云何為不壞世間相。答言。色如無別無異。受想行識如無別無異。若行者見五陰平等如相。是名正見世間。又問。何等是世間相。答言。滅盡是世間相。又問。滅盡相復可盡耶。答言。滅盡相者不可盡也。又問。何故說言世間。是滅盡相。答言。世間畢竟盡相。是相不可盡。所以者何。已盡者不復盡也。又問。佛不說一切有為法是盡相耶。答言。世間是盡相終不可盡。是故。佛說一切有為法是盡相。又問。何故數名有為法。答言。以盡相故名有為法。又問。有為法者為住何所。答言。無為性中住。又問。有為法無為法有何差別。答言。有為法無為法文字言說有差別耳。所以者何。以文字言說言是有為是無為。若求有為無為實相。則無差別。以實相無差別故。又問。何等是諸法實相義。答言。一切法平等無有差別。是諸法實相義。又問。何等為義。答言。以文字說令人得解故名為義。所以者何。實相義者不如文字所說。諸佛雖以文字有所言說。而於實相無所增減。文殊師利。一切言說皆非言說。是故佛語名不可說。諸佛不可以言相說故。又問。云何得說佛相。答言。諸佛如來不可以色身說相。不可以三十二相說相。不可以諸功德法說相。又問。諸佛可離色身三十二相諸功德法。而說相耶。答言不也。所以者何。色身如。三十二相如。諸功德法如。諸佛不即。是如。亦不離如。如是可說佛相。不失如故。又問。諸佛世尊得何等故號名為佛。答言。諸佛世尊通達諸法性相如故。說名如來正遍知者<p><b>　　<A NAME="n38"></A>志大乘品第十(丹大乘行品第十七)</b><p>於是等行菩薩白佛言。世尊。何謂菩薩發行大乘。爾時世尊。以偈答言<p class='lg'>　菩薩不壞色　　發行菩提心<br>　知色即菩提　　是名行菩提<br>　知色菩提然　　等入於如相<br>　不壞諸法性　　是名行菩提<br>　不壞諸法性　　則為菩提義<br>　是菩提義中　　亦無有菩提<br>　正行第一義　　是名行菩提<br>　愚於陰界入　　而欲求菩提<br>　陰界入即是　　離是無菩提<br>　若有諸菩薩　　於上中下法<br>　不取亦不捨　　是名行菩提<br>　若法及非法　　不分別為二<br>　亦不得不二　　是名行菩提<br>　若二則有為　　非二則無為<br>　離是二邊者　　是名行菩提<br>　是人過凡夫　　亦不入法位<br>　未得果而聖　　是世間福田<br>　行於世間法　　處中如蓮華<br>　遵修最上道　　是名行菩提<br>　世間所行處　　悉於是中行<br>　世間所貪著　　於中得解脫<br>　菩薩無所畏　　不沒生死淵<br>　無憂無疲惓　　而行菩提道<br>　斯人能善知　　法性真實相<br>　是故不分別　　是法是非法<br>　行於佛道時　　無法可捨離<br>　亦無法可受　　是名菩提相<br>　一切法無相　　猶若如虛空<br>　終不作是念　　是相是可相<br>　善知世所行　　遍知方便力<br>　能充滿一切　　眾生之所願<br>　常住於平等　　護持佛正法<br>　一切無所念　　是則如來法<br>　若有佛無佛　　是法常住世<br>　能通達此相　　是名護持法<br>　諸法之實相　　了達知其義<br>　安住於此中　　而為人演說<br>　行於甚深法　　魔所不能測<br>　是人於諸法　　無所貪著故<br>　願求諸佛慧　　亦不著願求<br>　是慧於十方　　求之不可得<br>　諸佛慧無礙　　不著法非法<br>　若能不著此　　究竟得佛道<br>　其諸樂善人　　布施轉高尊<br>　捨一切所有　　而心不傾動<br>　諸法不可捨　　亦復不可取<br>　一切世間法　　根本不可得<br>　能知一切法　　非施非捨相<br>　是名大施主　　於法無所見<br>　是等諸菩薩　　不計我我所<br>　是故行施時　　不生貪惜心<br>　諸所有布施　　皆迴向佛道<br>　布施及菩提　　不住是二相<br>　無作無起戒　　當住於此中<br>　亦不作是念　　我住是持戒<br>　智者知戒相　　不生亦不作<br>　是故戒清淨　　猶若如虛空<br>　觀身如鏡像　　言說如響聲<br>　心則如幻化　　不以戒自高<br>　其心常柔軟　　安處寂滅性<br>　悉除一切惡　　通達於善法<br>　持戒及毀戒　　不得此二相<br>　如是見法性　　則持無漏戒<br>　已度忍辱岸　　能忍一切惡<br>　於諸眾生類　　其心常平等<br>　諸法念念滅　　其性常不住<br>　於中無罵辱　　亦無有恭敬<br>　若節節解身　　其心終不動<br>　知心不在內　　亦復不在外<br>　身怨及刀杖　　皆從四大起<br>　於地水火風　　未曾有傷損<br>　通達於此事　　常行忍辱法<br>　菩薩行如是　　眾生不能動<br>　勇猛勤精進　　堅住於大乘<br>　是人於身心　　而無所依止<br>　雖知生死本　　其際不可得<br>　為諸眾生故　　莊嚴大誓願<br>　法無決定生　　何許有滅相<br>　本際不可得　　為顛倒故說<br>　法性不可議　　常住於世間<br>　若能知如是　　不生亦不滅<br>　菩薩念眾生　　不解是法相<br>　為之勤精進　　令得離顛倒<br>　諸佛常不得　　眾生決定相<br>　而彼弘本願　　當觀精進力<br>　思惟一切法　　知皆如幻化<br>　不得堅牢相　　觀之如虛空<br>　從虛妄分別　　貪著生苦惱<br>　為斯開法門　　令得入涅槃<br>　為彼行精進　　而不壞於法<br>　離法非法故　　常行真精進<br>　是等行遠離　　了達無諍定<br>　獨處無憒鬧　　常畏於生死<br>　樂住於閑居　　猶如犀一角<br>　遊戲諸禪定　　明達諸神通<br>　心常住平等　　處空閑聚落<br>　威儀無變異　　睄眯髂I定<br>　信解常定法　　及寂滅無漏<br>　其心得解脫　　故說常定者<br>　自住平等法　　以此導眾生<br>　不違平等行　　故說常定者<br>　志念常堅固　　不忘菩提心<br>　亦能化眾生　　故說常定者<br>　常念於諸佛　　真實法性身<br>　遠離色身相　　故說常定者<br>　常修念於法　　如諸法實相<br>　亦無有憶念　　故說常定者<br>　常修念於僧　　僧即是無為<br>　離數及非數　　常入如是者<br>　悉見十方佛　　一切眾生類<br>　而於眼色中　　終不生二相<br>　諸佛所說法　　一切能聽受<br>　而於耳聲中　　亦不生二相<br>　能於一心中　　知諸眾生心<br>　自心及彼心　　此二不分別<br>　憶念過去世　　如琲e沙劫<br>　是先及是後　　亦復不分別<br>　能至無量土　　現諸神通力<br>　而於身心中　　無有疲倦想<br>　分別知諸法　　樂說辯無盡<br>　於無央數劫　　開示法性相<br>　智慧度彼岸　　善解陰界入<br>　常為眾生說　　無取無戲論<br>　善知因緣法　　遠離二邊相<br>　知是煩惱因　　亦知是淨因<br>　信解因緣法　　則無諸邪見<br>　法皆屬因緣　　無有定根本<br>　我見與佛見　　空見生死見<br>　涅槃之見等　　皆無是諸見<br>　無量智慧光　　知諸法實相<br>　無闇無障礙　　是行菩提道<br>　是乘名大乘　　不可思議乘<br>　悉容受眾生　　猶不盡其量<br>　一切諸乘中　　是乘為第一<br>　如是大乘者　　能出生餘乘<br>　餘乘有限量　　不能受一切<br>　唯此無上乘　　能悉受眾生<br>　若行此無量　　虛空之大乘<br>　於一切眾生　　無有慳吝心<br>　虛空無有量　　亦無有形色<br>　大乘亦如是　　無量無障礙<br>　若一切眾生　　乘於此大乘<br>　當觀是乘相　　寬博多所容<br>　無量無數劫　　說大乘功德<br>　及乘此乘者　　不可得窮盡<br>　若人聞是經　　乃至持一偈<br>　永脫於諸難　　得到安隱處<br>　敬念此經者　　捨是身已後<br>　終不墮惡道　　常生天人中<br>　於後惡世時　　若得聞是經<br>　我皆與授記　　究竟成佛道<br>　若住此經者　　佛法在是人<br>　是人在佛法　　亦能轉法輪<br>　若人持是經　　能轉無量劫<br>　生死諸往來　　得近於佛道<br>　若能持是經　　精進大智慧<br>　是名極勇猛　　能破魔軍眾<br>　我於燃燈佛　　住忍得受記<br>　若有樂是經　　我授記亦然<br>　若人於佛後　　能解說是經<br>　佛雖不在世　　為能作佛事　</p><p>佛說是偈時。五千天子皆發阿耨多羅三藐三菩提心。二千菩薩得無生法忍。十千比丘不受諸法漏盡心得解脫。三萬二千人遠塵離垢。於諸法中得法眼淨<p><b>　　<A NAME="n39"></A>行道品第十一(丹發菩提心品第十八)</b><p>爾時文殊師利法王子白佛言。世尊。如我解佛所說義。若有人發菩提願。是為邪願。所以者何。諸有所得悉皆是邪。若計得菩提而發願者。是人諸所作行皆為是邪。所以者何。菩提不在欲界。不在色界。不在無色界。菩提無有住處。不應發願。世尊。譬如有人願得虛空。寧得虛空不。佛言。不也。世尊。菩薩亦復如是。發同虛空相菩提之願。即是發虛空願。菩提出過三世非是受相。不可願也。若菩薩起二相。發菩提心作是念。生死與菩提異。邪見與菩提異。涅槃與菩提異。是則不行菩提道也<p>爾時思益梵天謂文殊師利。菩薩云何行名菩提行。答言。若菩薩行一切法而於法無所行是名行菩提行。所以者何。出過一切所行。是行菩提。又問。云何出過一切所行。是行菩提。答言。離眼耳鼻舌身意諸緣相。是名出過一切所行又問。出過有何義。答言。不出過平等。所以者何。一切法平等即是菩提。又問。云何是發菩提願答言。當如菩提。又問。云何為菩提。答言。菩提非過去非未來非現在。是故菩薩應以三世清淨心發菩提願。梵天。如過去未來現在法。從本以來常不生。不生故不可說。如是發願無所發願。是發一切願。所以者何。以是行道能得薩婆若。又問。何故說言薩婆若。答言。悉知一切真智慧故名薩婆若。又問。何等是真智慧。答言。無變異相。如眾生無變。異相真智慧亦無變異相。又問。云何是眾生相。答言。假名字畢竟離是眾生相。如是相則無變異。名眾生與菩提異。是為變異。如菩提相眾生亦爾。是故無變異。菩提不可以餘道得。但以我平等。故菩提平等。眾生性平等無我故。如是可得菩提。是故菩提無有變異。所以者何。如虛空無變異相。一切諸法亦無變異相<p>爾時思益梵天謂文殊師利。如來是實語者。能說如是法。文殊師利言。如來於法無所說。何以故。如來尚不得諸法。何況說法。思益言。如來豈不說諸法是世間是出世間。是有為是無為耶。文殊師利言。於汝意云何。是虛空可說可分別不。思益言。不也。文殊師利言。今說虛空名字。以所說故有生有滅耶。思益言。不也文殊師利言。如來說法亦復如是。不以說故諸法有生有滅。如此說法是不可說相。亦以此法有所教誨。是無所教誨。所以者何。如說法性不說法性亦如是。是故說一切法住於如中。是如亦無所住<p class='juan'>
思益梵天所問經卷第三</p>
</body></html>
