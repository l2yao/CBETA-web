<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p class='juan'>
勝思惟梵天所問經卷第六</p>
<p><span class='byline'>　　　　元魏天竺三藏菩提流支譯</span><br><p>爾時勝思惟梵天。問不退轉天子言。天子。何謂菩薩堅固精進。答言。梵天。若菩薩於諸法不見一相不見異相。是名菩薩堅固精進。若菩薩於諸法不壞法性故。於諸法無著無斷無增無減。不見垢淨出過法性。是名第一堅固精進。所謂菩薩身無所起心無所起。於是世尊。讚不退轉天子言。善哉善哉。讚天子已。語勝思惟大梵天言。如此天子向來所說身無所起心無所起。是為第一堅固精進。梵天。我念往昔一切所行堅固精進持戒頭陀。供養諸佛恭敬尊重。而彼諸佛皆不授我阿耨多羅三藐三菩提記。於諸佛所如是供養恭敬尊重。於空閑處思惟坐禪習多聞慧。愍念眾生給其所須。一切所行難行苦行勤行精進。而彼諸佛不授我記。何以故。我於爾時。住身口心起精進故。梵天。我乃於後。得如天子上來所說堅固精進。然後方為燃燈如來授我記言。汝於來世當得作佛。號釋迦牟尼。是故梵天。若有菩薩欲得如來速疾授記。應當修行如天子說堅固精進。謂於諸法不起精進。梵天言。世尊。云何三世平等精進。佛言。梵天。過去心已滅。未來心未至。現在心無住。若法已滅不復更起。若法未至即無生相。若法無住即住實相。若如是者。則非過去非是未來非是現在。若非過去非是未來非是現在。是名自性。如是自性即是不生。梵天。是名三世平等精進。能令菩薩疾得授記。梵天。菩薩成就如是法忍。信一切法無所捨故。是名菩薩布施精進。信一切法無諸漏故。是名菩薩持戒精進。信一切法無所傷故。是名菩薩忍辱精進。信一切法無所起故。是名菩薩勤行精進。信一切法悉平等故。是名菩薩禪定精進。信一切法不分別故。是名菩薩般若精進。梵天。菩薩如是信於諸法不增不減不邪不正。而常布施不求果報。常持禁戒無所貪著。修行忍辱知內外空。修行精進知無所起。修行禪定無所依止。修行般若無所取相。梵天。菩薩成就如是法忍。雖復示現於一切法有所修行。而無染污。是人名得諸法平等。不為世法得失毀譽稱譏苦樂之所傾動。出過一切世間法故。亦不自高亦不自下。不喜不憂不動不逸。無有二心。離於諸見得無二法。於諸眾生墮二見者起大悲心。以為教化諸眾生故。而現受身。梵天。是名第一堅固精進。所謂得無我忍忍於眾生。起大悲心攝受眾生。當說如是大精進時。八千菩薩得無生法忍。佛為授記。皆當得成阿耨多羅三藐三菩提。各於異土得成佛道。皆同一號號堅精進<p>爾時慧命大迦葉。在大會坐而白佛言。世尊。譬如大龍若欲雨時雨於大海不雨餘處。此菩薩亦復如是。以大法雨為大海心諸菩薩說。不為餘者。佛言。如是如是。迦葉。如汝所說。諸大龍王。所以不雨閻浮提者。非有吝妒。但以其處不堪受故。何以故。大龍所雨澍如車軸。閻浮提中不能容受。若其雨者。是閻浮提城邑聚落。山林陂池皆悉漂流如漂棗葉。是故大龍不以大雨雨閻浮提。如是迦葉。此諸菩薩不雨法雨於餘眾生。亦無吝妒。但以其器不能堪受如是等法。以是義故。此諸菩薩。但於甚深無量無邊智慧大海菩薩心中。雨如是等不可思議無上法雨。迦葉。譬如大海堪受大雨澍如車軸不增不減。此諸菩薩亦復如是。若於一劫若復百劫。若聽若說其法湛然不增不減。迦葉。譬如大海四天下中百川眾流入其中者同一鹹味。此諸菩薩亦復如是。聞種種法種種論義。皆能信解皆為一味。所謂空味。迦葉。譬如大海清淨無垢濁水流入即皆澄淨。此諸菩薩亦復如是。能淨一切瞋恨害垢。迦葉。譬如大海甚深無底。不可度量。此諸菩薩亦復如是。悉皆能入甚深法相。一切聲聞辟支佛等不能度量。迦葉。譬如大海集無量水集無量寶。此諸菩薩亦復如是。集無量法無量智慧無量法寶。以是義故。說諸菩薩心大如海。迦葉。譬如大海積聚種種無量珍寶。此諸菩薩亦復如是。一切皆入種種法門。集諸法寶種種行道。出生無量法寶之聚。迦葉。譬如大海生三種寶。一者少價。二者大價。三者無價。此諸菩薩所可說法亦復如是。隨諸眾生根之利鈍。令得解脫。有以小乘令得解脫。有以中乘令得解脫。有以大乘令得解脫。迦葉。譬如大海終不偏為一眾生有。此諸菩薩亦復如是。不唯獨為一眾生故發菩提心。迦葉。譬如大海漸漸轉深漸漸稱意。此諸菩薩亦復如是。向薩婆若漸漸轉深漸漸隨意。迦葉。譬如大海不宿死屍。此諸菩薩亦復如是。不宿聲聞辟支佛心。亦復不宿慳貪毀禁瞋恚懈怠亂念愚癡如是等心。亦復不宿我人眾生如是等見。迦葉。譬如劫盡燒世界時。諸小陂池江河泉源在前枯竭。然後大海乃當消盡。正法滅時亦復如是。諸行小道正法先盡。然後菩薩大海之心正法乃滅。迦葉。此諸菩薩寧失身命不捨正法。迦葉。大海之水則有滅盡。而諸菩薩摩訶薩等。甚深正法不盡不滅。迦葉。汝謂菩薩失正法耶。勿作斯觀。迦葉。如彼大海有金剛珠。名集眾寶。於千世界大海之中。轉作金剛摩尼寶珠。乃至第七日出之時。大火猛焰上至梵世。而此寶珠不燒不失。轉至他方大海之中。若是寶珠在此世界。世界燒者無有是處。此諸菩薩亦復如是。正法滅時七邪法出。爾乃至於他方世界。何等為七。一者外道論。二者惡知識。三者邪用道法。四者互相惱亂。五者入邪見棘林。六者不能壞不善根。七者無有證會法者。是等七惡出於世時。此諸菩薩。知諸眾生不可得度。爾乃至於他方佛國。亦常不離見佛聞法。教化眾生增長善根。迦葉。譬如大海無量眾生之所依止得安樂處。此諸菩薩亦復如是。眾生依止得三種樂。人樂天樂涅槃之樂。迦葉。譬如大海其水極鹹餘處眾生鹹不能飲。此諸菩薩亦復如是。諸魔外道不能吞滅。迦葉。譬如大海水中眾生不於餘處求覓水飲。而即飲此大海鹹水。此諸菩薩亦復如是。不於餘處推求法味以飲服之。唯自飲服諸佛法味。爾時大德迦葉白佛言。世尊。大海雖深尚可測量。此諸菩薩一切聲聞辟支佛等不能測量。是故說此諸菩薩心猶如虛空。佛言迦葉。琲e沙等諸世界中。大海之水猶可測量。此諸菩薩智慧大海不可測量。爾時世尊。偈重說言<p class='lg'>　譬如大海能悉受　　一切眾水無滿時<br>　此諸菩薩亦如是　　常求法利無厭足<br>　譬如大海納眾流　　一切悉歸不盈少<br>　此諸菩薩亦如是　　聽受深法無增減<br>　譬如大海性不濁　　濁水流入悉澄清<br>　此諸菩薩亦如是　　能淨一切煩惱垢<br>　譬如大海深無底　　此諸菩薩亦如是<br>　功德智慧無有量　　一切外道不能惻<br>　譬如大海等一味　　百川流入味不殊<br>　此諸菩薩亦如是　　所聽受法一空味<br>　譬如大海在世界　　非但為一眾生有<br>　此諸菩薩亦如是　　普為一切發道心<br>　如海寶珠名集寶　　因是寶故有眾寶<br>　菩薩寶聚亦如是　　從菩薩寶出三寶<br>　譬如大海有三寶　　而彼大海無分別<br>　菩薩說法亦如是　　三乘度人無彼我<br>　譬如大海漸漸深　　此諸菩薩亦如是<br>　為眾生故修功德　　漸入甚深薩婆若<br>　譬如大海不宿屍　　此諸菩薩亦如是<br>　發清淨心菩提願　　不宿聲聞緣覺心<br>　譬如大海有寶珠　　劫盡燒時寶不燒<br>　菩薩於法欲滅時　　大智護持令不滅<br>　如彼寶珠不燒失　　轉至他方大海中<br>　知諸眾生非法器　　黠慧菩薩至餘國<br>　三千世界欲燒時　　劫火將起燒天地<br>　百川眾流在前涸　　爾乃水王於後竭<br>　行小道者亦如是　　法欲盡時在前滅<br>　菩薩勇猛不惜身　　護持正法乃不盡<br>　若佛在世若滅後　　是心中寶實不滅<br>　深心清淨住是法　　以此善法修行道<br>　百千眾生依止海　　海有非為一眾生<br>　菩薩發心亦如是　　為度一切眾生故<br>　十方世界諸大海　　猶尚可得測其量<br>　是諸菩薩所行道　　聲聞緣覺不能測<br>　十方世界虛空界　　空界猶尚可測量<br>　諸菩薩行虛空界　　不可測量此行界<br>　迦葉當知諸菩薩　　勇猛精進堅固心<br>　願欲作佛度眾生　　尚無與等何況勝<br>　斯德寶聚如大海　　是可供養良福田<br>　是為最上大醫王　　能療一切眾生病<br>　是為歸依作救護　　洲渚燈明究竟道<br>　能與無明世間眼　　得眼則能服甘露<br>　是為世間諸法王　　是為帝釋決斷智<br>　是為大梵行四禪　　是為能轉梵法輪<br>　是為大智導世師　　示著邪徑正真道<br>　勇猛能住大菩提　　是為清淨除穢惱<br>　是修白法如滿月　　光明高顯猶如日<br>　菩薩智慧生增長　　如大雷聲雨法雨<br>　是無所畏如師子　　是心調柔如象王<br>　菩薩堅固如須彌　　一切諸魔不能伏<br>　離濁清淨為如水　　是有威猛為如火<br>　是無障礙為如風　　無能動轉為如地<br>　以是菩薩離限心　　拔我慢根貪嫉等<br>　如藥樹王無分別　　世間八法不染污<br>　菩薩為如優曇華　　千萬億劫不可見<br>　是為知報佛之恩　　是為不斷諸佛種<br>　是為堅固行大悲　　是用喜捨而超出<br>　是能捨離五欲心　　是常求佛法寶財<br>　是行布施為最勝　　善住持戒無等侶<br>　善住忍力健無匹　　是勤精進無疲倦<br>　是行禪定具神通　　能至無量諸佛土<br>　常見諸佛聽受法　　如其所聞為人說<br>　善知眾生所行行　　隨其性欲根利鈍<br>　是名善知方便力　　是然慧燈得濟處<br>　是能善知一切法　　是知眾生得解脫<br>　修行堅固如實知　　如是因生如實知<br>　是於諸法正觀察　　為從何來至何所<br>　善知諸法無去來　　常住法性而不動<br>　是見有為法皆空　　增益大悲濟眾生<br>　妄想煩惱故受苦　　為度之故修行道<br>　凡夫分別我我所　　行於種種諸邪見<br>　是能曉了法實相　　為斷諸見講說法<br>　無常為常不淨淨　　無我謂我苦為樂<br>　凡夫顛倒貪著故　　生死前際不可知<br>　能知如是顛倒法　　無我無人無眾生<br>　菩薩如是修正道　　無常無樂無我淨<br>　迦葉當知此菩薩　　我所讚歎諸功德<br>　於其所行不可盡　　猶如大地舉一塵<br>　發菩提心若不退　　三千大千供養具<br>　若復有供過於此　　是人應受此供養<br>　若人發心願作佛　　是則恭敬供養我<br>　於諸去來現在佛　　亦皆恭敬供養已　</p><p>爾時勝思惟梵天。語文殊師利法王子言。文殊師利。當請如來應正遍知護此法門。後世末世依於如來住持之力。令此法門廣行流布。文殊師利法王子言。梵天。於意云何。汝謂如來於此法門有法有說可示可護不耶。答言不也。文殊師利言。梵天。是故當知一切諸法。無說無示無滅無護。若有擁護此法門者。為護虛空。梵天。若有菩薩作如是言。我護法者。彼諸菩薩非是正說。何以故。以此法門出過一切諸言語故。是名菩薩樂無諍訟。梵天。若有菩薩於此眾中作是念言。今說是法。當知是人即非聽法。何以故。不聽法者乃為聽法。梵天問言。文殊師利。以依何意作如是言。不聽法者乃為聽法。文殊師利答言。梵天。不漏眼耳鼻舌身意。是為聽法。何以故。若於眼等內六入中。不漏色聲香味觸法。乃為聽法<p>爾時會中三萬二千天子。五百比丘。三百比丘尼。八百優婆塞。八百優婆夷。聞法王子文殊師利如是所說。一切皆得無生法忍。得是忍已作如是言。如是如是。文殊師利。如仁所說。不聽法者乃為聽法。爾時勝思惟梵天問於得忍諸菩薩言。汝等豈不聽是法門耶。諸菩薩言。如我等聽以不聽為聽。梵天問言。汝等云何知是法門。答言梵天。以不知為知。梵天問言。汝等以得何等法故。名得法忍。答言梵天。以一切法皆不可得。是故我等名得法忍。梵天問言。汝等云何隨是法行。答言梵天。以不隨行是隨法行。梵天問言。汝等可不明了通達此法門耶。答言梵天。一切諸法我等悉皆明了通達。無彼我故<p>爾時會中有一天子。名曰無垢。集在會坐。謂勝思惟大梵天言。梵天。若有但聞此經法門。不為如來與授記者。我當授其阿耨多羅三藐三菩提記。何以故。以此法門不失因果。而能出生一切善法。能壞魔怨離諸憎愛。能令眾生心得清淨。能令信者皆得歡喜。以此法門除諸瞋恨。以此法門一切善人之所修行。以此法門一切諸佛之所護念。以此法門一切世間天人阿修羅所共守護。以此法門決定必得至不退轉。以此法門真實不誑至道場故。以此法門真實不倒。能令眾生得諸佛法。以此法門能轉法輪。以此法門能除疑悔。以此法門能開聖道。以此法門求解脫者所應善聽。以此法門若有欲得陀羅尼者所應善持。以此法門求福之人所應善說。以此法門樂法之人所應善護。以此法門能與快樂至於涅槃。以此法門若魔外道有所得人所不能斷。以此法門應受供人能隨其義。以此法門能令利根行者欣悅。以此法門令真智者皆悉歡喜。以此法門能與人慧離諸見故。以此法門能與人智破愚癡故。以此法門文辭次第善說法故。以此法門究竟善巧隨義說故。以此法門多所利益說第一義。以此法門愛樂法人之所貪惜。以此法門有智之人所不能離。以此法門是行施者之大寶藏。以此法門是熱惱者之清涼池。以此法門能令瞋者慈者心皆平等。以此法門令懈怠者皆行精進。以此法門令妄念者皆得禪定。以此法門與愚癡者般若之明。梵天。此法門者。一切諸佛之所貴重。無垢天子說是法時。於此三千大千世界六種震動。佛即讚言。善哉善哉。無垢天子。如汝所說。爾時勝思惟梵天白佛言。世尊。是無垢天子。曾於過去諸如來所聞是法門耶。佛言梵天。是無垢天子已於過去六十四億諸如來所聞是法門。復過四萬二千劫已。當得作佛。號無垢莊嚴。國名寶莊嚴。於其中間諸佛出世一切供養。亦於彼佛聞是法門。梵天。是諸比丘比丘尼優婆塞優婆夷。天龍夜叉乾闥婆阿修羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽人非人等。在此會中得法忍者。皆當得生寶莊嚴國<p>爾時無垢天子白佛言。世尊。我不求菩提。不願菩提。不貪著菩提。不喜樂菩提。不思念菩提。不分別菩提。云何如來授我記耶。佛言。天子。如以草木莖節枝葉投於火中。而語之言。莫然莫然。若以是語而不然者。無有是處。如是天子。菩薩亦爾。雖不求菩提。不願菩提。不貪著菩提。不喜樂菩提。不思念菩提。不分別菩提。當知是人已為一切諸佛所記。何以故。若諸菩薩不求菩提。不願菩提。不貪著菩提。不喜樂菩提。不思念菩提。不分別菩提。則於諸佛必得授於阿耨多羅三藐三菩提記<p>爾時會中五百菩薩白佛言。世尊。我等今者。不求菩提。不願菩提。不貪著菩提。不喜樂菩提。不思念菩提。不分別菩提。作是語已。以佛神力。即見上方八萬四千諸佛授其阿耨多羅三藐三菩提記<p>爾時五百菩薩白佛言。希有世尊。如來善說。若諸菩薩不求菩提。不願菩提。不貪著菩提。不喜樂菩提。不思念菩提。於菩提不分別無分別。如是菩薩。當知已為諸佛授記。世尊。我等今見上方八萬四千諸佛。皆與我等授阿耨多羅三藐三菩提記<p>爾時文殊師利法王之子白佛言。唯願世尊。護是法門。於當來世閻浮提中令得久住。又令大莊嚴。善男子善女人。咸得聞之。設有種種諸魔事起而能不隨。亦令諸魔若諸魔民不得其便。以其受持是法門故。則得發於阿耨多羅三藐三菩提心。爾時佛告文殊師利法王子言。如是如是。汝今善聽。為此法門久住世故。當為汝說。召諸天龍夜叉乾闥婆鳩槃茶等。咒術章句常隨擁護。如是法門。若諸法師善男子善女人。誦持此咒。則能致彼天龍夜叉乾闥婆鳩槃茶阿修羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽等常隨擁護。是善男子善女人。若行道路。若失道時。若在聚落。若在空閑。若在僧房。若在宴室。若經行處。若在眾會。是諸神等。常當隨侍衛護是人。益其樂說辯才之力。又復為作堅固憶念慧力因緣。無有怨賊得其便者。令是法師行立坐臥一心安詳。文殊師利。何等名為咒術章句<p>多軼他(徒結反長音也自下不言長者悉是短音第一句)憂頭(重音自下皆同不言重者悉是輕音)隸(里債反自下皆同第二句)頭頭隸(三)摩[<a href='javascript:showpic("../fontimg/048791.gif")'>齒*齊</a>](豬皆反自下皆同重言)遮(正何反)[<a href='javascript:showpic("../fontimg/048791.gif")'>齒*齊</a>](四)摩衢(長音)遮隸(五)失離(重音自下皆同)彌絺(六)樗(長音)離彌離(七)侯樓侯樓侯樓(八)垔(長音)婆[<a href='javascript:showpic("../fontimg/048791.gif")'>齒*齊</a>](九)鞞多(長音)地(除賣反十)佉佉隸(十一)佉隸佉隸佉泥([<a href='javascript:showpic("../fontimg/060797.gif")'>少/兔</a>]閑反自下皆同十二)阿(長音)僧泥(十三)伽提摩子麗(零制反向下皆同十四)摩(長音)那(泥大反)娑(長音)婆泥(十五)跋大(重音)揵(巨言反)大(重音十六)薩婆留帝(十七)婆囉(劣我反自下皆同)婆(長音)伽帝(十八)辛頭麗(十九)南無佛提(重音)避邪(延加反自下皆同二十)遮(長音)離帝麗(二十一)南無達摩耶(二十二)尼([<a href='javascript:showpic("../fontimg/060797.gif")'>少/兔</a>]界反)伽(長音而重)娑尼(長音二十三)南磨僧伽(重音)耶(二十四)娑婆系(二十五)多波(長音)閉(二十六)避喻(此二字聲相著)波羶(長音)多(長音)尼(二十七)薩婆波波(二波長音)尼(二十八)枚(蒙大反)提離(長音)迷(默帝反二十九)薩婆浮(此音重而長)提避耶(二字聲相著三十)薩多(短音)尼離池恕(三十一)婆藍(柳紺反)吽(合口鼻中出聲)摩波菟(三十二)摩何(長音)離師避(此音重而長三十三)缽囉賒(世何反)哆(得磨反三十四)多多囉(劣餓反)堤虱天(癡怜反)帝(三十五)薩婆伽囉(劣俄反)賀(重音三十六)南磨薩婆佛提避耶(避耶二字重音而聲相著三十七)悉纏妒(三十八)曼哆囉(劣餓反)缽大(長音三十九)[<a href='javascript:showpic("../fontimg/053365.gif")'>潸-月+日</a>]婆賀(婆賀二字音長四十)<p>文殊師利。是咒章句。若諸菩薩摩訶薩等。欲修行此勝法門者。當誦持之應一心行。不調戲不散亂。舉動進止悉令淨潔。不畜餘食少欲知足。獨處遠離不樂憒鬧。身心遠離常以慈悲以法喜樂。常住實語不欺誑人。貴於坐禪樂欲說法。行於正念常離邪念。痡頭陀。於得不得無有憂喜。趣向涅槃畏厭生死。等心憎愛和合離別。不吝身命及一切物。無有貪惜。威儀成就常樂持戒。忍辱調柔惡言能忍。顏色和悅常行精進。助成一切眾生善事。先意問訊除去憍慢同心歡樂。文殊師利。如是善男子。行如是咒持讀誦者。文殊師利。如是法師即現身中得十種力。何等為十。一得念力。不忘諸法故。二得意力。方便善巧擇諸法故。三得法力。以能隨順修多羅意善覺了故。四得堅固力。以常不捨如實修行故。五得慚愧力。護彼我故。六得多聞力。具足慧故。七得陀羅尼力。一切所聞皆能持故。八得樂說辯力。諸佛護念故。九得深法力。具足五通故。十得無生法忍力。一切智智速得滿足故。文殊師利。若諸法師有能誦此陀羅尼咒。住如是行。彼善男子即於現世得是十力。如來說是咒術力時。四大神王驚怖毛豎。與無量鬼神眷屬圍遶。前詣佛所頂禮佛足。白佛言。世尊。我是四神王得須陀洹道。若有法師順佛教者。我等常當率諸親屬。營從神民護是法師。若善男子若善女人。護念法者有能受持。是等法門讀誦解說。我等四王常往其所。衛護是人隨在何處。若城邑聚落。若空閑靜處。若在房中。若在家若出家。我等四王及諸眷屬。常當隨侍供給所須。令心安隱無有厭倦。亦使一切無能嬈者。世尊。我等四王隨是法門所在之處。常令其方面百由旬。若天天子。若龍龍子。若夜叉夜叉子。若鳩槃茶鳩槃茶子等。不能得便<p>爾時毘流博叉天王。而說偈言<p class='lg'>　我所有眷屬　　親戚及諸民<br>　皆當共衛護　　供養是法師　</p><p>爾時毘流勒叉天王。而說偈言<p class='lg'>　我是法王子　　從法而化生<br>　佛子發心人　　我皆當供給　</p><p>爾時提頭賴吒天王。而說偈言<p class='lg'>　若有諸法師　　持佛修多羅<br>　我常當衛護　　周遍於十方　</p><p>爾時毘沙門天王。而說偈言<p class='lg'>　是人發道心　　所應受供養<br>　一切諸眾生　　無能知之者　</p><p>爾時毘沙門天王子。名曰善實。持七寶蓋奉上如來。而說偈言<p class='lg'>　世尊我今當　　受持是法門<br>　亦為他人說　　我有如是心<br>　世尊知我心　　及先世所行<br>　初始發道心　　至誠求佛道<br>　世尊無見頂　　今奉此妙蓋<br>　願我得如是　　無見頂之相<br>　我以愛敬心　　瞻仰於世尊<br>　願二足之尊　　慈悲觀察我<br>　我求佛淨眼　　願見阿逸多<br>　度智慧世尊　　即時以偈答<br>　汝於此命終　　即生兜率天<br>　從兜率下生　　得見彌勒佛<br>　二萬歲供養　　爾乃行出家<br>　既得出家已　　淨修於梵行<br>　賢劫中諸佛　　一切悉得見<br>　亦皆供養之　　於彼修梵行<br>　過六十億劫　　汝當得成佛<br>　號名為寶蓋　　國土甚嚴淨<br>　惟有菩薩僧　　為講說妙法<br>　壽命盡一劫　　佛滅度已後<br>　正法住一劫　　像法住半劫<br>　清淨勝妙法　　安隱諸眾生　</p><p>爾時釋提桓因。與無數百千諸天圍遶。而白佛言。世尊。若有能持是等法門。彼諸法師我常衛護供養供給。隨是法門所在之處。若讀若誦若解說者。我及眷屬以為聽受是法門故。往詣其所。增益法師勢力無畏。法次第意令不漏失。爾時釋提桓因子名曰善護。持妙寶蓋諸寶間錯。奉上如來。而說偈言<p class='lg'>　我常如實知　　世尊前世行<br>　我亦如是行　　求佛一切智<br>　世尊於往昔　　無物不施與<br>　我當隨此行　　亦捨諸所有<br>　我今法王子　　受持是法門<br>　當數為人說　　以報如來恩<br>　受是法門者　　是即與我同<br>　我給侍彼人　　為得菩提故<br>　世尊聲聞人　　不能守護法<br>　於後恐怖世　　我護是法門<br>　世尊安慰我　　又斷諸天疑<br>　我今當久如　　得佛如世尊<br>　佛通達智慧　　授一切智記<br>　汝後當作佛　　如我今無異<br>　過於千億劫　　復過百億劫<br>　爾乃得成佛　　號名為智成　</p><p>爾時娑婆世界主大梵天王白佛言。世尊。若善男子善女人等。其有能說是法門者。我為供養彼法師故。捨禪定樂往詣其所。何以故。是等法門出生帝釋大梵天王諸豪尊等。我今常當供養如是諸善男子。如是說法諸善男子。應受世間大梵天王一切天人阿修羅等之所供養。爾時妙梵天王。而說偈言<p class='lg'>　比丘比丘尼　　諸清信士女<br>　受持此法門　　是世供養處<br>　乃至有一人　　能行是法門<br>　我妙梵天王　　要當為之說<br>　敷眾妙華座　　高至於梵天<br>　於此座上坐　　演說是法門<br>　若於惡世中　　從聞是法者<br>　應發希有心　　踊躍稱善哉<br>　若無量世界　　大火悉充滿<br>　要當從中過　　往聽是法門<br>　若有欲得聞　　開佛道法門<br>　應如須彌寶　　供養從聞者　</p><p>爾時世尊現神通力。令魔波旬及其軍眾。來詣佛所作如是言。世尊。我與眷屬今於佛前立此誓願。隨是法門所流布處。若說法者及聽法者。并彼國土不起魔事。亦當擁護如是法門。爾時世尊放金色光照此世界告文殊師利法王子言。文殊師利。我今住持如是法門。以為利益諸法師故。隨是法門。在閻浮提。歲數久近佛法不滅。爾時會中諸眾生等。以一切華。以一切香一切末香。而散佛上作如是言。世尊。願是法門行閻浮提。久住於世廣宣流布。於是世尊告阿難言。汝今受持如是法門。阿難白言。唯然受持。佛言。阿難。我今當以如是法門囑累於汝。受持讀誦廣為人說<p>爾時阿難即白佛言。世尊。若人受持如是法門。書寫讀誦為人解說。彼人為得幾許功德。佛言。阿難。隨是法門所有文字章句之數。若人盡壽以一切種勝妙樂具。供養爾許諸佛及僧。若復有人乃至供養是法門恭敬尊重。而讚歎之。其福為勝。是人現得十一功德之藏。何等為十一。一見佛藏。得天眼故。二聽法藏。得天耳故。三見僧藏。得不退轉菩薩僧故。四無盡財藏。以得寶手故。五色身藏。以得具足三十二相故。六眷屬藏。得不可壞諸眷屬故。七聞所未聞諸法之藏。以得諸持陀羅尼故。八憶念藏。以得樂說無礙辯故。九無畏藏。破壞一切外道論故。十福德藏。利益一切諸眾生故。十一智慧藏。以得一切諸佛法故。佛說如是修多羅時。七十二那由他菩薩得無生法忍。無量眾生發阿耨多羅三藐三菩提心。無數眾生不受諸法漏盡心得解脫<p>爾時慧命阿難即從坐起。整服右肩。頂禮佛足。白言。世尊。當以何名名此法門。云何奉持。佛言。阿難。此法門者。名為平等攝一切法。如是受持。名為莊嚴一切佛法。如是受持。名勝思惟梵天所問。如是受持。名為文殊師利論義。如是受持。佛說是法門已。文殊師利法王之子。勝思惟梵天。平等行善男子。網明菩薩。長老摩訶迦葉。慧命阿難。及十方世界諸來菩薩。天龍夜叉乾闥婆王阿修羅等。受持佛語。皆大歡喜<p class='juan'>
勝思惟梵天所問經卷第六</p>
</body></html>
