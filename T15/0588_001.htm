<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p><b>　　<A NAME="n55"></A>No. 588</b><p class='juan'>
佛說須真天子經卷第一(文殊師利所報法言稱一名斷諸法狐疑法一名諸佛法普入方便慧分別炤明持)</p>
<p><span class='byline'>　　　　西晉月氏三藏竺法護譯</span><br><p><b>　　<A NAME="n57"></A>問四事品第一</b><p>聞如是。一時佛遊舍衛國祇樹之園給飯孤獨精舍。與大眾俱。比丘千二百五十人。菩薩萬人。及諸欲天子諸色天子諸遍淨天子。比丘比丘尼優婆塞優婆夷。於是世尊與無央數百千之眾。圍遶會聚而為說法。爾時文殊師利童子。須真天子。於會中坐。須真天子察眾坐定。便從坐起整衣服。叉手長跪白佛言。願欲有所問。惟佛分別解說其決。佛言善哉善哉天子。為世一切求最上義。乃以此念問多陀竭。所疑便說恣所欲問。須真天子踊躍歡喜即白佛言。世尊。何謂菩薩得不妄信而志大乘。何謂菩薩所作堅強得不怯弱。何謂菩薩得無能及最[<a href='javascript:showpic("../fontimg/024770.gif")'>示*禺</a>]之福。何謂菩薩得知無所罣礙之行。何謂菩薩去離冥塵而得智慧。何謂菩薩入眾勇辯得無恐懼。何謂菩薩得所聞義依而有護。何謂菩薩得依法奧超絕於俗。何謂菩薩得恭敬順行佛世尊教。何謂菩薩得承法教導利一切。何謂菩薩得不可及神通之慧。何謂菩薩得魔現怪心不傾動。何謂菩薩得深遠智而不可逮。何謂菩薩得不為俗法之所沾污。何謂菩薩得入深行殊勝無侶。何謂菩薩得知巧方便根為眾說法。何謂菩薩得入脫門在生死中不與色欲會。何謂菩薩得奇特方便降伏貢高。何謂菩薩得因緣方便知諸所作。何謂菩薩得律方便離諸所見。何謂菩薩得善權方便長育一切。何謂菩薩得吉祥願身意清淨。何謂菩薩得忍辱力心無恚怒。何謂菩薩得波羅蜜度於彼岸。何謂菩薩得應所乏饒益一切。何謂菩薩得為一切世人所愛敬。何謂菩薩而得智黠為人所譽。何謂菩薩所行功德而不可盡。何謂菩薩堅其本要會得至佛。何謂菩薩常為豪尊攬持諸法而得自在。何謂菩薩諸所施造輒為作師。何謂菩薩總持眾事無所不了。須真天子問已默然。佛言善哉善哉須真天子。所問甚深。多所過度於世人民。念持是事以問如來。起菩薩意濟脫生死。諦聽諦受。佛當為汝解說其義。踰於所問疾得是事。於是天子受教而聽。佛告天子。菩薩有四事行。得不妄信而志大乘。何等為四。一者以善權方便入於智慧而不動轉。二者以立大哀住無蓋慈。三者以立法義所問能報。四者以立於道逮得神通曉知所有。是為四事。菩薩得不妄信而志大乘。佛爾時歌頌而言<p class='lg'>　堅住於權方便　　已見慧智無底<br>　普弘廣行大哀　　慈護人常得脫<br>　得義法善方便　　應所報無躓礙<br>　神通達道化之　　以得是無能壞　</p><p>復次天子。菩薩有四事行。所作堅強得不怯弱。何等為四。一者精進不轉。二者身所行淨及淨他人。三者其意純淑得至於道。四者不厭惓於佛法而得成就。是為四事菩薩所作堅強得不怯弱。佛爾時歌頌曰<p class='lg'>　得堅住於精進　　立中正無兩際<br>　常清淨無垢濁　　身意行口亦爾<br>　所作為常純淑　　以是故乘佛義<br>　於請益不厭惓　　常思念於佛法<br>　此四事法之上　　是則為微妙持<br>　若有堅住法者　　便當得道行徑<br>　於內外皆已了　　悉逮得道之節<br>　在於此三處中　　為法王今不久　</p><p>復次天子。菩薩有四事法。得無能及最[<a href='javascript:showpic("../fontimg/024770.gif")'>示*禺</a>]之福。何等為四事。一者以般若波羅蜜。廣教授諸菩薩。二者未發道心者。而勸一切令發道意。三者常行三品願一戒二智慧三平等。應是事者所作功德而無恚怒。四者心念於道而無懈怠。是為四事菩薩得無能及最[<a href='javascript:showpic("../fontimg/024770.gif")'>示*禺</a>]之福。佛爾時歌頌言<p class='lg'>　用智慧度無極　　教導於解黠者<br>　便以等住於道　　則琤H是道心<br>　廣勸勉於眾人　　皆使令發道意<br>　於三品而不轉　　若有應於是者<br>　便為合於道義　　其一切諸所作<br>　是功德遂當辦　　稍得依近於道　</p><p>復次天子。菩薩有四事行。得知無所罣礙之行。何等為四。一者有所作常以慧。不為頑佷自用。二者知一切法因緣所屬。離於吾我而無瞋怒。三者以空法攝護一切。四者遠離愛欲曉了六情。是為四事菩薩得無所罣礙之行。佛爾時歌頌言<p class='lg'>　所作常以慧　　不佷不自從<br>　信用律方便　　所見而不受<br>　是法為以空　　終不捨離人<br>　行過諸所欲　　內外為已淨<br>　如是最上法　　四事之所立<br>　便得智無礙　　慧度於無極　</p><p>復次天子。菩薩有四事行。去離冥塵而得智慧。何等為四。一者所聞不厭足。二者應人所欲。而為說法心無所冀。三者一切所作如幻。於諸法界慧無所壞。四者一時發道意。超入法城。是為四事菩薩去離冥塵而得智慧。佛爾時歌頌言<p class='lg'>　常求深學　　聞不厭足　　審觀法義<br>　應所欲教　　已得總持　　自以意說<br>　不復從人　　有所啟受　　所作若夢<br>　及野馬幻　　視一切法　　癡分如是<br>　其所修設　　而不壞法　　一發淨意<br>　便棄苦痛　　如是法品　　甚為殊傑<br>　是經尊特　　常當親近　　去離冥塵<br>　而得慧明　　遊於三世　　譬如日光　</p><p>復次天子。菩薩有四事行。入諸勇辯得不恐懼。何等為四。一者得陀鄰尼念持不忘。二者語能報諸所問。皆斷其狐疑。三者以大哀。教授一切使入空。四者所作離於魔事。便得神通之智。是為四事菩薩入眾勇辯得不恐懼。佛爾時歌頌言<p class='lg'>　已得於總持　　所聞而不忘<br>　語報堅諸問　　皆斷眾狐疑<br>　大哀廣教授　　一切無所有<br>　神通為已達　　魔欲不能制<br>　如是四事法　　則為應菩薩<br>　於是無恐畏　　在眾住不懼　</p><p>復次天子。菩薩有四事行。得所聞義依而有護。何等為四。一者諸所聞者皆悉持之。於所聞無所聞。亦無力亦無持亦無所至。二者諸所音聲非是正行。皆遠離之諸法皆解脫等。若如稱義議如響。三者若聞他方有深經。輕身往求。四者已入寂靜義。而無有憒鬧。是為四事菩薩得所聞義依而有護。佛爾時歌頌言<p class='lg'>　雖欲多聞法　　不聽采其義<br>　無聞亦無力　　因義是其要<br>　三界諸音聲　　皆非正道行<br>　響等譬如稱　　知義亦如是<br>　於是得聞聽　　觀受奉其義<br>　無使身自行　　彼說聞歡喜<br>　其義最第一　　法寂無憒義<br>　用是深法行　　稟承敬其義　</p><p>復次天子。菩薩有四事行。得依法隩超絕於俗。何等為四。一者聚會眾人。而為說法。二者於大眾中。為現無常事。三者勸大祠祀者。使為覺願。四者常欲捨諸所有止空閑處。是為四事菩薩得依法隩超絕於俗。佛爾時歌頌言<p class='lg'>　在於大城　　常處其中　　因其黠慧<br>　而為說法　　住身大會　　建立眾人<br>　淫放逸中　　為現無常　　會於大祠<br>　彼我等佐　　因祠勸助　　用已覺故<br>　與無有俱　　常念捨離　　心常願求<br>　處在空閑　</p><p>復次天子。菩薩有四事行。得恭敬順行佛世尊教。何等為四。一者心常在道。究竟不離。二者所聞受持。念未曾忘。三者所許如言。有求不逆。四者習於空無。入一切法。是為四事得菩薩恭敬順行佛世尊教。佛爾時歌頌言<p class='lg'>　身更諸苦痛　　道意終不轉<br>　得聞入法要　　是則大導師<br>　心口有所許　　身行亦如言<br>　習諸空無慧　　入眾智黠法<br>　奉行如法教　　得離婬怒癡<br>　不懈不中止　　無恚亦無懊<br>　十方稱名譽　　歌歎其功德<br>　若應順此教　　法慧無過者　</p><p>復次天子菩薩有四事行。得承法教道利一切。何等為四。一者受空身住。能為眾會廣說大法。二者已自調心去離婬欲而得泥曰。復令會者調心止欲說泥洹法。三者自身所作滿足至道。復令一切立摩訶衍。四者自身求法已暢眾妙。復教於人令求索法。是為四事菩薩得承法教導利一切。佛爾時歌頌曰<p class='lg'>　教授於人　　令受空要　　調心止欲<br>　得住泥曰　　有德至尊　　及大神足<br>　以法布施　　示人覺乘　　所為已具<br>　至於道心　　於眾立人　　使至大乘<br>　常求於法　　便合義力　　為眾說法<br>　亦不增減　</p><p>復次天子。菩薩有四事行。得不可及神通之慧。何等為四。一者日日修梵四淨之行。二者常止宿於空閑之處。三者深入於法忍。四者身心而等慧。是為四事菩薩得不可及神通之慧。佛爾時歌頌言<p class='lg'>　日修梵行　　以自興立　　常樂空閑<br>　處於清淨　　已入深法　　便至於道<br>　身心平等　　自致得慧　　已合如是<br>　於行如等　　於五神通　　為已得達<br>　飛到十方　　住諸佛前　　多所育養<br>　於一切人　</p><p>復次天子。菩薩有四事行。得魔現怪心不傾動。何等為四。一者住四禪者皆令入空。二者常以大哀不捨一切。三者供施三寶精進不絕常不厭足。四者以漚和拘舍羅故。六波羅蜜而得堅住。是為四事菩薩得魔現怪心不傾動。佛爾時歌頌言<p class='lg'>　空無思想住　　建立道四禪<br>　常以無極哀　　令眾安入義<br>　其於法寶貫　　不截亦不斷<br>　應諸度無極　　則是權所引<br>　意尊無能壞　　堅住而不動<br>　一切諸四魔　　皆悉為之伏<br>　遍見眾庶人　　在魔羅網中<br>　示於泥洹道　　皆令發是乘　</p><p>復次天子。菩薩有四事行。得深遠智而不可逮。何等為四。一者常思惟入深法。二者非義之事常悉捨離。三者常憂念一切便得合法議。四者能調剛強開解愚冥得佛無礙智。是為四事菩薩得深遠智而不可逮。佛爾時歌頌言<p class='lg'>　意常思惟　　入於空法　　放捨非義<br>　常合正義　　已入是念　　憂勞一切<br>　得深遠智　　則意之最　　得調剛強<br>　開伏曚冥　　令發起意　　立摩訶衍<br>　神通之智　　皆為已辦　　得智深遠<br>　不可逮覺　</p><p>復次天子。菩薩有四事行。得不為俗法之所沾污。何等為四。一者若得利若樂若有名若歎譽不以喜悅。二者若無利若苦若無名若謗毀亦不以憂。三者依受五陰護養一切。四者若得受陰者示現空聚處。是為四事菩薩得不為俗法之所沾污。佛爾時歌頌言<p class='lg'>　若有利及名譽　　便已得一切樂<br>　有如是稱歎者　　心亦不以為喜<br>　若無利無名苦　　有智者不以憂<br>　如蓮華無沾污　　於世行亦如是<br>　若受陰用是義　　以將護養一切<br>　已能滅盡諸陰　　計念之若如幻<br>　於世行隨其法　　不為俗所沾污<br>　令一切得樂義　　以戒德為塗香　</p><p>復次天子。菩薩有四事行。得入深行殊勝無侶。何等為四。一者是身亦無人。二者是人亦非人。三者諸法皆靜寞。四者慧無所著。是為四事菩薩得入深行殊勝無侶。佛爾時歌頌言<p class='lg'>　是身亦非身　　是人亦非人<br>　法靜亦如是　　慧亦無欲著　</p><p>復次天子。菩薩有四事行。得知巧便根為眾說法。何等為四。一者便得神通。二者其慧無所罣礙。三者得辯才之智。四者本願已淨。是為四事菩薩得知巧便根為眾說法。佛爾時歌頌言<p class='lg'>　神通已為達　　其慧無罣礙<br>　辯智常如此　　本願畢清淨<br>　已知見人根　　如應為說法<br>　聽者輒聞受　　不疑怪泥洹　</p><p>復次天子。菩薩有四事行。得入脫門在生死中不與色欲會。何等為四。一者得住於空聚若見繫囚便度脫之。二者得立無想諸著行者皆度脫之。三者逮得無願安和定隱將育一切。四者得漚和拘舍羅以智慧示現諸法。是為四事菩薩得入脫門在生死中不與色欲會。佛爾時歌頌言<p class='lg'>　已得空於聚　　繫囚即解脫<br>　已立於無想　　度諸想著行<br>　已得於無願　　安詳和定隱<br>　隨眾所生處　　將育於一切<br>　權慧開化人　　則住度脫門<br>　具足以時入　　不止無色界　</p><p>復次天子。菩薩有四事行。得奇特方便降伏貢高。何等為四。一者普視悉見知諸法界。二者了生死本以法度脫之。三者悉知身欲本。四者習於泥洹不疑諸法。是為四事菩薩得奇特方便降伏貢高。佛爾時歌頌言<p class='lg'>　普察悉見知　　一切諸法界<br>　終無偏恨心　　所視悉平等<br>　至於身之本　　處欲而自在<br>　已知殊特便　　以權應而說<br>　一切無所習　　諸法皆滅度<br>　不生無所趣　　所有為都盡<br>　不慢不自大　　降伏諸貢高<br>　一切以巧智　　皆使入泥洹　</p><p>復次天子。菩薩有四事行。得因緣方便知諸所作。何等為四。一者布施得豪富因此便致是。二者持戒得生天因此便致是。三者博學成大智因此便致是。四者止觀離生死因此便致是。是為四事菩薩得因緣方便知諸所作。佛爾時歌頌言<p class='lg'>　布施得豪富　　緣是則果報<br>　持戒生天上　　緣是則果報<br>　博聞慧無欲　　緣是則果報<br>　道觀無識著　　緣是則果報　</p><p>復次天子。菩薩有四事行。得律方便離諸所見。何等為四。一者在有常中心得無著。二者在無常中意不有異。三者見諸起者及生死本。乃從十二因緣合會生。其已見知不作是事。四者視諸起滅及生死滅。乃從十二因緣離散滅。其已見知處於三界不作滅事。是為四事菩薩得律方便離諸所見。佛爾時歌頌言<p class='lg'>　見計有常者　　為示無常事<br>　在於無常中　　為現中正法<br>　若為一切人　　廣說因緣意<br>　其聞十二事　　心普得清淨<br>　一切諸十方　　世尊所可說<br>　癡為生死本　　上下從是起<br>　諸可所起者　　亦終不復滅<br>　因緣皆已盡　　不與十二會　</p><p>復次天子。菩薩有四事行。得善權方便長育一切。何等為四。一者一切人是我所皆為示現其道。二者所作功德而不厭足。三者住於生死無求泥洹無。四者隨諸所樂而入度脫之。以權行不為愛欲所污。是為四事菩薩得善權方便長育一切。佛爾時歌頌言<p class='lg'>　堅於一切人　　使住於道覺<br>　諸所作功德　　不念欲中止<br>　在於生死中　　而為求滅度<br>　如其所好樂　　因是而濟脫<br>　心意常當念　　親近於是法<br>　善權方便故　　都以曉了知<br>　琝茼b養護　　無數諸人民<br>　攬持一切智　　皆使疾逮得　</p><p>復次天子。菩薩有四事行。得吉祥願身意清淨。何等為四。一者無慳貪。二者施不擇時與。三者堅於戒。四者身意所作常願於道。是為四事菩薩得吉祥願身意清淨。佛爾時歌頌言<p class='lg'>　心質樸不慳　　持戒淨無瑕<br>　堅住而不動　　譬如須彌山<br>　身意之所作　　常願於覺乘<br>　今得吉祥應　　如是得不久　</p><p>復次天子。菩薩有四事行。得忍辱力心無恚怒。何等為四。一者待遇一切人如父母愛其子。亦如自身無異。二者若得苦痛撾捶割剝。計無有身而不愁憂。三者已得解空離諸所見。四者身所行惡常自責悔。他人所作見而不證。是為四事菩薩得忍辱力心無恚怒。佛爾時歌頌言<p class='lg'>　視一切如身　　若父母愛子<br>　常持大慈意　　照育諸人民<br>　若有起恨心　　則覺隨而滅<br>　已解了於空　　能為第一忍<br>　若身有短惡　　常深自責悔<br>　及見他瑕穢　　終不證其闕<br>　一切諸人民　　吾當盡度脫<br>　在於夜夢中　　未曾起恚心　</p><p>復次天子。菩薩有四事行。得波羅蜜度於彼岸。何等為四。一者所作福無央數。二者所作慧無有限。三者以一波羅蜜滿諸度無極。四者發意作功德不求餘但願一切智。是為四事菩薩得波羅蜜度於彼岸。佛爾時歌頌言<p class='lg'>　所作福無厭足　　如眾流歸於海<br>　修智慧無限量　　已得住於佛乘<br>　則持一度無極　　滿足諸波羅蜜<br>　凡發意所作為　　常願求於正道<br>　已得度於彼岸　　諸度無極亦爾<br>　則便入泥洹城　　如是得不為難　</p><p>復次天子。菩薩有四事行。得應所乏饒益一切。何等為四。一者有無盡寶藏。二者有無窮法教。三者神通為已達。四者心平等譬如地。是為四事菩薩得應所乏饒益一切。佛爾時歌頌言<p class='lg'>　其福藏無有盡　　法教化亦無窮<br>　神通智達無礙　　心平等其若地<br>　如是法難稱量　　已於道而得住<br>　如是者多饒益　　便疾得至於佛　</p><p>復次天子。菩薩有四事行。得為一切世人所敬。何等為四。一者行四梵行。二者行四恩救攝一切。三者有四諦慧。四者得四無所罣礙一義二法三次第均四報答。是為四事菩薩得為一切世人所敬。佛爾時歌頌言<p class='lg'>　如梵住行四淨　　常樂施於四恩<br>　已得有四諦慧　　用供養一切人<br>　因是恩已得度　　應教授而說法<br>　以恩行合會人　　用是故見敬愛　</p><p>復次天子。菩薩有四事行。而得智黠為人所譽。何等為四。一者多聞具足不犯於戒得無所疑。二者已得樂止安而無害。三者已得寂寞諸根便定。四者自身已得安隱而無所貪所作不自侵悉逮見知。是為四事菩薩而得智黠為人所譽。佛爾時歌頌言<p class='lg'>　聞已具便受持　　以自戒度彼岸<br>　如是者無所疑　　得樂止安隱處<br>　已止宿在空閑　　則諸根用寂定<br>　身已安無所貪　　悉逮見諸自侵　</p><p>復次天子。菩薩有四事行。所作功德而不可盡。何等為四。一者已信得豐饒。二者已精進得豐饒。三者以大哀得豐饒。四者所作功德但願大乘。是為四事菩薩所作功德而不可盡。佛爾時歌頌言<p class='lg'>　已信得堅住　　無能動搖者<br>　常修精進行　　從是得大力<br>　無盡之大慈　　及與無極哀<br>　常為一切人　　行於廣大道<br>　以如是之故　　得無盡功德<br>　稍稍復增益　　遂至不可量<br>　如月盛滿時　　淨好無瑕穢<br>　常在眾星中　　其明無能蔽　</p><p>復次天子。菩薩有四事行。堅其本要會得至佛。何等為四。一者如口所言身意不異。二者已受持要。三者心已安隱得住於道。四者意得堅強若如金剛。是為四事菩薩堅其本要會得至佛。佛爾時歌頌言<p class='lg'>　口之所言　　所作亦爾　　若已敬愛<br>　奉持正要　　為已安住　　於此道意<br>　其身堅強　　譬若金剛　　如是則為<br>　四事法行　　智黠之人　　常修是事<br>　意不猶預　　為已得定　　已堅其要<br>　會得至佛　</p><p>復次天子。菩薩有四事行。常為豪尊攬持諸法而得自在。何等為四。一者得於智力而無欲力。二者得黠慧力離諸癡冥。三者心得自在不隨魔教。四者為得總持隨人所樂而為說法。是為四事菩薩常為豪尊攬持諸法而得自在。佛爾時歌頌言<p class='lg'>　已智力得勇慧　　為不隨愛欲力<br>　黠慧力消癡冥　　已度脫諸所見<br>　心已尊魔皆伏　　得總持應問答<br>　教授眾不自侵　　已是故疾得尊　</p><p>復次天子。菩薩有四事行。諸所施造輒為作師。何等為四。一者不瞋恚。二者常恭敬於人。三者不婬泆。四者意純淑。是為四事菩薩諸所施造輒為作師。佛爾時歌頌言<p class='lg'>　心念無婬恚　　常住於恭敬<br>　純淑得至道　　為師敷要慧<br>　造匠眾方便　　於世世之上<br>　世人咸歸仰　　一切頭面禮　</p><p>復次天子。菩薩有四事行。總持眾事無所不了。何等為四。一者已通於智。於智中遊無所不過。二者所說十方諸佛皆聞其音佛尋報讚。三者皆已離諸無功德法。四者皆已得諸功德正法即便逮得世雄印。是為四事菩薩總持眾事無所不了。佛爾時歌頌言<p class='lg'>　神通為已達　　飛行淨眾塵<br>　其智甚廣大　　普等如虛空<br>　一切諸如來　　皆見聞其音<br>　報答悉滿足　　其音無缺減<br>　諸非功德業　　為已悉遠離<br>　愛慶得吉祥　　立諸功德本<br>　已住如此者　　為能光是法<br>　於是功德中　　皆無自侵者　</p><p>佛說此四事章句言時。萬二千人發無上正真道意。五千菩薩得無所從生法忍。爾時三千大千剎土六反震動。其大光明無所不照<p class='juan'>
佛說須真天子經卷第一</p>
<p>此經。第十九幅末二行。人發無上正真道意之下。五千菩薩之上。丹本有為轉法輪甘教慈教。乃至於泥越行永不泥越等。凡三十八行。宋本可五十行經。詳其文相。首尾疣贅。皆不穩當。撿之即是下文。宋本第三卷丹本下卷。分別品第八之末文耳。丹本重安於此。錯矣。故不添之。請詳其致</body></html>
