<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p class='juan'>
佛說須真天子經卷第四</p>
<p><span class='byline'>　　　　西晉月氏三藏竺法護譯</span><br><p><b>　　<A NAME="n68"></A>頌偈品第九</b><p>須真天子復問文殊師利童子。云何菩薩得持權慧自在所入隨俗教化。爾時文殊師利便為天子歌頌偈言<p class='lg'>　心於欲無所著　　常志求無上道<br>　意所習眼悉見　　以是故智慧相<br>　令一切皆發意　　常使願於此道<br>　心於道無所捨　　如是者善權相<br>　一切人亦無人　　智慧者曉了是<br>　悉已淨諸空寂　　以是故智慧相<br>　悉合聚一切人　　諸受身有著者<br>　以道德成熟之　　如是者善權相<br>　身本空亦如是　　於本無無所見<br>　猗三場為已淨　　以是故智慧相<br>　諸所有悉惠施　　頭目身及珍寶<br>　為一切立所願　　如是者善權相<br>　樂清淨於寂默　　不於戒自貢高<br>　身口意悉俱寂　　以是故智慧相<br>　自身戒悉已備　　亦勸讚持戒者<br>　佛亦皆從戒成　　如是者善權相<br>　無吾我而得忍　　一切大亦皆空<br>　身口意無缺漏　　以是故智慧相<br>　亦不身口所說　　心於是不起亂<br>　一切法皆寂淨　　如是者善權相<br>　常忍於一切人　　若罵詈加捶杖<br>　愍一切護不捨　　以是故智慧相<br>　悉了信一切福　　皆勸勉一切人<br>　常審行於道軌　　如是者善權相<br>　常等行於三昧　　皆悉滅於愛欲<br>　於習著而不為　　以是故智慧相<br>　所樂禪皆棄捐　　於城郭而現行<br>　欲愍導一切故　　如是者善權相<br>　不在此不在彼　　已正住於中間<br>　所不可見便離　　以是故智慧相<br>　常於空無厭足　　如是者為曉空<br>　便哀護一切人　　如是者善權相<br>　無相法乃見佛　　等視之如虛空<br>　於色像無所住　　以是故智慧相<br>　已供養萬億佛　　為一切供養雄<br>　悉已得佛相好　　如是者善權相<br>　法淨無婬欲塵　　平等視如虛空<br>　如此法無所持　　以是故智慧相<br>　於法界為已住　　所造立常究竟<br>　於是而不動搖　　如是者善權相<br>　一切人無能知　　其法義亦皆如<br>　察視之本端空　　以是故智慧相<br>　無所生亦不滅　　悉曉知一切法<br>　亦不去無從來　　如是者善權相<br>　所在生常安隱　　於五陰無色欲<br>　常悉護於一切　　以是故智慧相<br>　常習在於空閑　　無我法不造立<br>　常奉修禪三昧　　如是者善權相<br>　於丘聚及城郭　　柔軟音以教授<br>　所說法無厭極　　以是故智慧相<br>　於三世無恐懼　　於苦樂無所住<br>　自調身根已寂　　如是者善權相<br>　於大眾心等定　　於憂慼意亦爾<br>　悉現身於其中　　如是者善權相<br>　悉已行無礙慧　　常不住於名字<br>　如空等無所語　　以是故智慧相<br>　於欲縛現其中　　法教授於人民<br>　常讚歎於三寶　　如是者善權相<br>　於神通行功德　　常調心寂三昧<br>　自處中不高卑　　以是故智慧相<br>　神通具飛變化　　便去到億剎土<br>　悉供養巨億佛　　如是者善權相<br>　視陰蓋譬如幻　　於愛欲無色著<br>　便得滅諸魔眾　　以是故智慧相<br>　於諸魔而示現　　示現已便捨離<br>　於其中度一切　　如是者善權相<br>　常親近度脫門　　便得空無思想<br>　願施於所當施　　以是故智慧相<br>　於瞋恚無怒害　　不愚癡慧之聚<br>　無長益栽不生　　如是者善權相<br>　所當作信已辦　　常奉行於眾慧<br>　悉過諸波羅蜜　　以是故智慧相<br>　雖現於貪欲癡　　喻忤之非黠根<br>　用是護於一切　　如是者善權相<br>　得平等若泥洹　　便能滅於叢聚<br>　已降伏於三界　　以是故智慧相<br>　於是世生死聚　　一切人是朋友<br>　所作福無厭足　　如是者善權相<br>　因八直而空寂　　是則為菩薩慧<br>　智慧及權方便　　順此乘得世雄<br>　行善權智慧俱　　亦不生亦不有<br>　智慧與善權俱　　至得黠無貢高<br>　智慧及善權慧　　常相隨與併行<br>　如兩牛共一轢　　覺法田無有上　</p><p><b>　　<A NAME="n69"></A>道類品第十</b><p>須真天子復問文殊師利童子。道為何等類。文殊師利答言。天子。我所處是道類。天子復問。文殊師利。何所處是道處。文殊師利答言。天子。寂靜是道處。天子復問。文殊師利。何所是道之相。文殊師利答言。天子。虛空是道相。天子復問。文殊師利。道何所住止而為道。文殊師利答言。天子。住止於虛空是則為道。天子復問。文殊師利。道誰之所立。文殊師利答言。天子。道從諸法立。天子復問。文殊師利。何所是道之本。文殊師利答言。天子。平等則道之本。天子復問。文殊師利。法何所持而為道。文殊師利答言。天子。持無我無人。是故為道。天子復問。文殊師利。何所而與道等。文殊師利答言。天子。無所生無所起。則與道等。天子復問。文殊師利。道去至何所。文殊師利答言。天子。道去至一切人心諸所行中。所以者何。無所行亦無所至。天子復問。文殊師利。道何所出生。文殊師利答言。天子。大哀則道所出生。天子復問。文殊師利。云何大哀是道之所生。文殊師利答言。天子。度於一切是則大哀。道之所生。天子復問。文殊師利。道從何求。文殊師利答言。天子。道從一切愛欲中求。天子復問。文殊師利。云何愛欲而能出道。文殊師利答言。天子。淨八直行是故道。天子復問。文殊師利。云何八直行與愛欲俱耶。文殊師利答言。天子。爾八道與愛欲俱。卿將讚道之淨乎。婬怒癡盡是故道。如行愛欲行道亦爾。天子復問。文殊師利。於此行中何所為作而與道合。文殊師利答言。天子。於此行中亦不得愛欲。亦不得生死。亦不得泥洹。是故道。道之所行得合於道。天子復問。文殊師利。何所是菩薩行。文殊師利答言天子。六十二見。四顛倒。五覆蓋。一切無功德輩。是菩薩行。天子復問。文殊師利。是事云何。文殊師利答言。天子。菩薩以善權方便。廣隨所入欲救度一切。一切所求惟因諸見愛欲四顛倒中求。所以者何。一切從是中生故。於此求索一切不可得見。亦不見所見。愛欲亦不可見。四顛倒亦不可見。亦非一切亦非不一切。所以者何。護脫一切故。如是天子。當作是知。菩薩道於愛欲中求。天子復問。文殊師利。菩薩不從三脫門而求道耶。文殊師利答言。天子。不可從空而成道。亦不可於無相。亦不可於無願而成道也。所以者何。於是中無心意識念亦無動故。有心意識念動者乃成其道。天子復問。文殊師利。何所施行而名為道。文殊師利答言。天子。愚癡與道等。道與愚癡等。施行是等。則名曰道等。於直見等於邪見等。於直念等於邪念等。於直語等於邪語等。於直活等於邪活等。於直業等於邪業等。於直方便等於邪方便等。於直意等於邪意等。於直定等於邪定等。天子復問。文殊師利。云何直見與邪見等。文殊師利答言。天子。等於虛空等於寂靜。天子復問。文殊師利。空與寂靜有何差特。文殊師利答言。天子。虛無等虛空等。是寧有異不也。天子報文殊師利言。虛無等虛空等。實無有異也。文殊師利言。如是天子。空寂適等亦復無異。天子復問。文殊師利。云何所說等而復有稱譽讚歎之差特耶。文殊師利答言。天子。無思想因所作而自貢高。便有異而致稱譽讚歎。設使無思想因所作而自貢高。解知是義相者是無有異也。譬如天子萬川四流各自有名。盡歸于海合為一味。所以者何。無有異故也。如是天子。不曉了法界者便呼有異。曉了法界者便見而無異也。天子復問。文殊師利。法界乎寧可得見知不也。文殊師利答言。天子。法界不可得見知也。所以者何。總合聚一切諸法故。於法界而不相知。於是法界而等念得三世之慧。是則法界之處。棄捐煩亂猶豫之心。是則知處所。亂語者終不受之則知其處。譬若天子於無色像悉見諸色。是色亦無等如虛空也。如是天子。於法界為甚清淨而無瑕穢。如明鏡見其面像。菩薩悉見一切諸法。如是諸法及於法界等淨如空。天子復問。文殊師利。云何菩薩得辯才慧。文殊師利答言。天子。菩薩以空身慧而無所斷。於諸所見自現其身。為一切人說無常法令離是身。是為菩薩得辯才之慧。知所有空於一切皆無所有。天子復問。文殊師利。菩薩得分別諸法。文殊師利答言。天子。知空寂於有身無身而不作異。是故菩薩得分別諸法。天子復問。文殊師利。云何菩薩得為導師<p>文殊師利答言。天子。菩薩法亦不住。亦不不住。是故天子。菩薩得為導師。天子復問。文殊師利。云何菩薩得知一事了無數事。文殊師利答言。天子。菩薩於無思想而不動搖。是故菩薩。得知一事了無數事。天子復問。文殊師利。菩薩寧能有要現入三品不。何等為三。等於正要。入於不要。入於邪要。文殊師利答言。天子。菩薩於正要入佛法。於不要入聲聞辟支佛地。於邪要入度一切。天子復問。文殊師利。菩薩寧有住於閑復住於懅不。文殊師利答言。天子。菩薩有閑務。天子復問。何以正爾。何故得入於懅。答言。以諸懅故而住示現。育養眾生而令得閑。所以者何。瞻視一切故。天子。聲聞解脫自為身故。所以者何。是為得閑。菩薩不於是中而示現。復次有懅者皆來得道。菩薩而往示現。天子復問。文殊師利。仁者今得閑耶。而懅乎。文殊師利答言。天子。吾亦不懅。亦復不閑。天子復問。文殊師利。何故如是乎。文殊師利答言。天子。吾未有所至。亦無所得。不閑於閑。亦不須臾亦不一時。以生死為拘。天子復問。文殊師利。說是法言為降伏魔場已。文殊師利答言。實爾。天子。如仁者所云。說是法言為降伏魔場。何以故爾。天子。如是法言不識五陰。亦不於愛欲有所棄。亦不於解脫有所起。亦不近於解脫。降伏於異道。何以故爾。天子。一切異道行不在其中。為堅立法英。所以者何。無冥皆悉明故。為轉法輪。為斷一切諸所見已。天子復問。文殊師利。說是法言為有幾人得知法世。文殊師利答言。天子。無世為不冥。是則法世之所作。天子復問。文殊師利。世人聞是法言而得解脫。甚哉難值。文殊師利答言。天子。其不厭於世縛者乃信是法無不解脫。天子復問。文殊師利。厭於世縛為何所是。文殊師利答言。遠婬怒癡棄於愛欲。覺知苦者而欲求脫。是則厭於世間縛。天子復問。文殊師利。誰復不厭世間縛者。文殊師利答言。天子。等於婬怒癡。等於愛欲。等於解脫。是故不厭世間縛。於是眾會聞說法言莫不踊躍皆得歡喜。爾時雨於天華及栴檀香。諸天亦復持衣[<a href='javascript:showpic("../fontimg/034301.gif")'>袖-由+戒</a>]盛花香。散於佛上及文殊師利上。鼓樂絃歌來供養佛。億百千諸天以柔濡聲讚歎於佛。復於虛空奮振衣服。喜踊加倍僥倖乃聞是法。爾時眾會一切人民見是變化皆以華香及與衣服。散於世尊及文殊師利童子上便說是言。世尊。聞是法言而不信解者為不值見佛。云是法言非佛所說者。為非除鬚髮及持大戒者。亦不諷誦復不信樂。亦非沙門婆羅門。而不隨是。是輩無四德。亦無名字。所以者何。用恐畏故。聞是有信菩薩摩訶薩最上菩薩種種功德者。為盡生死底斷絕諸惡道。於過去當來今現在佛世尊所。得持是法而堅住。聞是法因是皆當解脫。有受持諷誦廣為一切解說其義者。是為持戒清淨而完具。是為值見佛。是為轉法輪。是為沙門。是為婆羅門。是為除鬚髮。是為受大戒。是為有所得。是為有名字<p>爾時世尊於眾會中讚言。善哉善哉。於是佛語彌勒言。受持是法當諷誦讀廣為一切說之。說是經時十二那術人眾遠塵離垢諸法法眼生。八千比丘漏盡意解。三萬菩薩發阿耨多羅三藐三菩提心。五萬菩薩得無所從生法忍。佛語彌勒。仁者得佛時一切菩薩及諸會者。皆當逮得奉持是法。其聞受持是深經者。彌勒皆當授與其決。爾時世尊語賢者阿難。書持諷受是法言品廣為一切說之。阿難白佛言。唯受持之。阿難問佛。是名何經。云何奉行之。佛言。是經名須真天子所問。是名文殊師利童子所報。是名斷一切諸法狐疑。是名一切諸佛法普入方便慧。分別照明教授之持當持審持持而諦持。說是法言時三千大千不可計剎土六反震動。佛說經已。文殊師利童子。須真天子。彌勒菩薩等。賢者阿難及大眾會諸天人民及犍沓和阿須輪阿須輪人民。皆大歡喜前為佛作禮而去<p class='juan'>
佛說須真天子經卷第四</p>
</body></html>
