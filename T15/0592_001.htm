<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p><p></li><p><b>　　<A NAME="n76"></A>No. 592</b><p class='juan'>
天請問經</p>
<p><span class='byline'>　　　　大唐三藏法師玄奘奉　詔譯</span><br><p>如是我聞。一時薄伽梵。在室羅筏國。住誓多林給孤獨園。時有一天。顏容殊妙。過於夜分。來詣佛所。頂禮佛足。卻住一面。是天威光。甚大赫奕。周遍照曜誓多園林。爾時彼天。以妙伽他。而請佛曰<p class='lg'>　云何利刀劍　　云何磣毒藥<br>　云何熾盛火　　云何極重暗　</p><p>爾時世尊。亦以伽他。告彼天曰<p class='lg'>　麤言利刀劍　　貪欲磣毒藥<br>　瞋恚熾盛火　　無明極重暗　</p><p>天復請曰<p class='lg'>　何人名得利　　何人名失利<br>　何者堅鉀冑　　何者利刀杖　</p><p>世尊告曰<p class='lg'>　施者名得利　　受者名失利<br>　忍為堅鉀冑　　慧為利刀杖　</p><p>天復請曰<p class='lg'>　云何為盜賊　　云何智者財<br>　誰於天世間　　說名能劫盜　</p><p>世尊告曰<p class='lg'>　邪思為盜賊　　尸羅智者財<br>　於諸天世間　　犯戒能劫盜　</p><p>天復請曰<p class='lg'>　誰為最安樂　　誰為大富貴<br>　誰為睆暊Y　　誰為常醜陋　</p><p>世尊告曰<p class='lg'>　少欲最安樂　　知足大富貴<br>　持戒睆暊Y　　破戒常醜陋　</p><p>天復請曰<p class='lg'>　誰為善眷屬　　誰為惡心怨<br>　云何極重苦　　云何第一樂　</p><p>世尊告曰<p class='lg'>　福為善眷屬　　罪為惡心怨<br>　地獄極重苦　　無生第一樂　</p><p>天復請曰<p class='lg'>　何者愛非宜　　何者宜非愛<br>　何者極熱病　　誰是大良醫　</p><p>世尊告曰<p class='lg'>　諸欲愛非宜　　解脫宜非愛<br>　貪為極熱病　　佛是大良醫　</p><p>天復請曰<p class='lg'>　誰能覆世間　　世間誰所魅<br>　誰令捨親友　　誰復障生天　</p><p>世尊告曰<p class='lg'>　無智覆世間　　世間癡所魅<br>　慳貪捨親友　　染著障生天　</p><p>天復請曰<p class='lg'>　何物火不燒　　風亦不能碎<br>　非水所能爛　　能浮持世間<br>　誰能與王賊　　勇猛相抗敵<br>　不為人非人　　之所來侵奪　</p><p>世尊告曰<p class='lg'>　福非火所燒　　風亦不能碎<br>　福非水所爛　　能浮持世間<br>　福能與王賊　　勇猛相抗敵<br>　不為人非人　　之所來侵奪　</p><p>天復請曰<p class='lg'>　我今猶有疑　　請佛為除斷<br>　今世往後世　　誰極自欺誑　</p><p>世尊告曰<p class='lg'>　若多有珍財　　而不能修福<br>　今世往後世　　彼極自欺誑　</p><p>爾時彼天。聞佛世尊說是經已。歡喜踴躍。歎未曾有。頂禮佛足。即於佛前。欻然不現天請問經<p class='juan'>
</p>
</body></html>
