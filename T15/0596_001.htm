<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p><p></li><p><b>　　<A NAME="n84"></A>No. 596</b><p class='juan'>
佛說天王太子辟羅經</p>
<p><span class='byline'>　　　　僧祐錄云關中異經今附秦錄</span><br><p>聞如是。一時佛在舍衛國祇樹給孤獨園。天王太子。名曰辟羅。飛從天來。下至佛所。五體投地。稽首足下。卻叉手住。問佛言。普世之人。皆求衣食。七寶諸樂。官爵國土。寧有寶行求人不乎。世尊歎曰。大哉問也。亦有國土珍寶。諸欲行求索人。辟羅又曰。可意之願行求人者。其義云何。世尊即曰。凡有二行。行善有福。行惡有殃。殃福追人。猶影隨形。辟羅言。善哉善哉。實如佛教。惟我前世。處世為王念命無常。意欲布施群臣。普會王曰。吾欲作大鼓令其音震聞百里。能有為之者乎。眾臣僉曰。臣等無能為者。有一臣名曰匡上。常忠於上。慈濟國民。前對曰。臣能為之。當須資費。王曰大善。即開藏付之。因輦寶於王宮門鳴鼓令之。今天仁之王施無蓋慈。欲濟黎民之窮乏。供道士之衣食。若有乏者。悉詣宮門。四國乏者襁負相扶。填國塞路。仰天歎曰。人民窮者。今得活哉。一歲之後王有詔曰。鼓成未乎。對曰已成。王言。何故不聞其聲。臣白言。願明王勞屈聖體。出臨國內。聽佛法鼓。聲震十方。王即嚴駕。出行國中。其民比肩。王曰。民多乎。對曰。王前敕臣。令作大鼓。使聞百里。欲以揚德聲于四遠。臣念枯木死皮。不能揚王之德譽。臣所受寶。供沙門梵志之衣食。以濟國民之窮乏也。布告之來。四鄰歸潤。猶飢子之慕慈母。王問民曰。爾從來乎。民稽首曰。百里來者。二百里萬里外來者。咸曰明王。大潤四國欣澤。是以去舊土之所生。慕潤澤以自濟也。王曰。善哉吾著矣。國之不安。猶身有病。吾救之以藥。臣飼之以糜粥。王曰。黎民所求恣之。無啟聞矣。王後壽終。魂靈上生天上。作天妙王。天上壽盡。下生世間。位為飛行皇帝。安所出入。七寶飛行。導從前後。今復上天為天王太子。所以然者。自身持戒。覆濟眾生之所致也。奉佛教戒。正身心行。無不獲其福者矣。佛告辟羅。凡人作行。譬若影之隨身響之應聲。無不報答矣。辟羅歡喜。作禮而去佛說天王太子辟羅經<p class='juan'>
</p>
</body></html>
