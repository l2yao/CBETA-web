<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p><p></li><p><b>　　<A NAME="n131"></A>No. 606 [Nos. 607, 608]</b><p><b>　　<A NAME="n132"></A>偷迦遮復彌經晉名修行道地卷第一(并序)</b><p>造立修行道地經者。天竺沙門。厥名眾護。出于中國聖興之域。幼學大業洪要之典。通盡法藏十二部經。三達之智。靡不貫博。鉤玄致妙。能體深奧。以大慈悲弘益眾生。助明大光照悟盲冥。敘尊甘露蕩蕩之訓。權現真人其實菩薩也。愍念後賢庶幾道者。儻有力劣不能自前。故總眾經之大較。建易進之徑路。分別五陰成敗所趣。變起幾微生死之苦。勸迷勵惑。故作斯經。雖文約而義豐。採喻遠近。防制奸心。但以三昧禪數為務。解空歸無眾想為宗。真可謂離患之至寂無為之道哉<p class='juan'>
修行道地經卷第一</p>
<p><span class='byline'>　　　　西晉三藏竺法護譯</span><br><p><b>　　<A NAME="n134"></A>集散品第一</b><p class='lg'>　厥元由顯興　　灼灼踰日光<br>　德積甚巍巍　　勝於帝王種<br>　諸天及神仙　　專精暴露成<br>　多學博眾義　　咸皆禮最安<br>　天人龍鬼神　　在世而精進<br>　奉迎於世尊　　三界無等倫<br>　濟以無比慧　　生死懼了除<br>　佛正法眾僧　　是三德無踰<br>　當觀此道眼　　諦說平等法<br>　意採宣尊教　　猶如出甘露<br>　或有專修行　　觀察於世俗<br>　眾鬧若干種　　生死之不安<br>　沈溺于世根　　猶朽車沒泥<br>　不能自拔濟　　當從經典要<br>　亦如採諸花　　愍世是故演<br>　專聽修行經　　除有令至無　</p><p>於是當講修行道經。生死老病憂結啼哭。諸不可意眾惱集會。專修行者在家出學。欲令究竟清淨之法。志不轉還遂至甘露眾患為絕。其無救護無所依仰。唯當棄捨一切諸求。是故修行欲離惱者。常當精進奉行此經。即說頌曰<p class='lg'>　墮生老死而憂惱　　身心所興有眾苦<br>　欲得濟度不復還　　學修行道莫有厭　</p><p>何謂無行何謂為行。云何修行云何修行道。其無行者。謂念淫怒欲害親屬。諸天國土弊友毀戒。習惡麤言聽于不善。不好學問自輕自慢。興有著想起邪計常。貪樂有身所居之處。習近女色放逸懈怠。而著情欲不離怒癡。多緣眾求人捨遠避。縱恣自是放心睡疑。失于精進常懷恐怖。根門不定追逐眾事。多於言語無有節度。思樂長路反論邪說。樂說戾事順逐非法。遠于道義是謂無行。此於無為而不可行。於是頌曰<p class='lg'>　瞋恚貪欲念害命　　常有樂身不淨想<br>　邪智反順若干瑕　　佛說是輩不可行　</p><p>何謂可行。不起瞋恚不念加害。親近善友奉戒清淨。言輒以道受教學問。不自輕慢念計無常。苦空非身處於可居。不習女色除其放逸。當志精進滅於塵勞。少食知節救攝身行。宿夜覺悟斂心不忘。無有狐疑不懷恐怖。寂定根門無有眾緣。所說輒正平等解脫。樂于閑居所觀如諦。所未獲法當以懷來。諸可逮法堅持不忘。歡心採取法化之要。於諸衣食而知止足。志存經道而無厭極。習計非常不樂世間穢食諸想也。無為之道所為寂然。如是輩法近於無為是謂可行。行在何許謂之泥洹。於是頌曰<p class='lg'>　戒淨志樂無我想　　唯聽經義隨善友<br>　所見審諦如教行　　佛說此則無為道<br>　諸可所趣眾法念　　定若干意無苦厭<br>　是為講說德所聚　　攝定諸根是謂行　</p><p>何謂修行云何為行。謂能順行修習遵奉是為修行。其修及習是謂為行。何謂修行道。專精寂道是為修行道。其彼修行而有三品。一曰凡夫。二曰學向道。三無所學也。所謂凡夫修行新學舊學未成。為此輩說修行道經。其不學者以為通達何所復論彼所以謂。修行道地經寂然而觀。云何寂觀。趣於沙門四德之果。云何四德。謂為有餘泥洹之界。云何有餘。謂其當至無為之界。云何當至無為之界。謂眾苦本一切除盡。是故行者欲捨一切劇苦之惱。常當專精不興異行。不傷教禁修建寂觀。假使行者毀戒傷教。不至寂觀唐捐功夫。譬如有人鑽木求火數數休息。而不專一終不致之。既不獲火唐勞其功。其懈怠心欲求無為譬猶亦然。於是頌曰<p class='lg'>　常得寂然行於定　　當捨憍慢及輕戲<br>　以奉修行莫毀失　　譬如冥夜開目行<br>　如是行者見所趣　　智慧若斯精進前<br>　奉于正化未曾懈　　乃致靜漠無為道<br>　徹睹眾玄微妙事　　觀採大德所說教<br>　此經洪訓名寂觀　　吾鈔眾經以演說　</p><p><b>　　<A NAME="n135"></A>修行道地經五陰本品第二</b><p class='lg'>　從若干經採明要　　立不老死甘露言<br>　耳所聽聞明者行　　清淨之慧除垢冥<br>　入於寂然若日光　　譬如月行照眾星<br>　已獲度世當受教　　是盛無量如秋月<br>　恭奉羅漢而稽首　　能仁如空頭面禮<br>　歸命巍巍獲甘露　　除世根芽種種欲<br>　生若干種之果實　　欣樂憂慼為諸枝<br>　佛解五陰而本無　　當觀眾經從其原　</p><p>修行道者當復觀身五陰之本。色痛想行識是謂五陰也。譬如有城若干家居。東西南北合乃為城。色亦如是。亦不一色為色陰也。痛想行識亦復如此。非但一識名為識陰。彼有十入。或色觀法是為色陰也。八百痛樂名之痛陰。想行識陰各有八百。乃名為陰。解五陰本亦當如斯。於是頌曰<p class='lg'>　色痛想行識　　五陰之所起<br>　譬如有大城　　若干家名色<br>　非一色為色　　凡有十色入<br>　痛樂有八百　　想行識亦爾<br>　慧人解此法　　若干乃名陰<br>　分別知非一　　行者之所念　</p><p><b>　　<A NAME="n136"></A>修行道地經五陰相品第三</b><p class='lg'>　合集眾事而相連　　用離慧言捨佛教<br>　習於愚癡不了了　　譬如有樹多枝葉<br>　其五觚生而分布　　無巧便種亦如是<br>　當了五陰為若斯　　黠人解慧明知此<br>　所以生長有姓地　　所講法言如蜜塗<br>　比丘譬蜂採華味　　猶若蓮華之開剖<br>　其慧覺了勝日出　　佛復超越勝蓮花<br>　佛之清潔無所著　　是故稽首歸命尊<br>　其相淡然達無礙　　寂寞無想而得定<br>　未曾有退還墮落　　而以救濟至無為<br>　秉意將導而示現　　教訓群萌如己行<br>　以愍傷吾是故說　　乃為當來眾生類　</p><p>其修行者當解五陰相。云何各知五陰之相。有光明為色。有像相亦復為色。手所獲持亦名為色。若示他人亦復是色也。習樂為痛。不樂不苦亦復是痛。是為痛想也。識相為想。若男若女及餘眾物。是曰思想。有所造作名之為行。若作善行若作惡行。亦不善惡是謂為行。曉想為識。善不善亦非有善亦非不善。曉是為識。如是各了五陰之相。於是頌曰<p class='lg'>　色者不安多瑕穢　　佛說經教實如應<br>　如其所言隨順行　　分別五陰若干相　</p><p><b>　　<A NAME="n137"></A>修行道地經分別五陰品第四</b><p class='lg'>　而以甘露滅盛火　　消除五陰諸苦本<br>　其慧光明喻日光　　三界普奉吾亦歸<br>　佛能仁尊深慧力　　解了清淨之智黠<br>　順其所知而現義　　採佛法教隨應說<br>　當分別解聽其講　　今者導彼順定意<br>　別了五陰本所興　　博引眾義善思之　</p><p>其修行者。當分別了五陰行本。何謂曉了五陰之本。譬如四衢墮貫真珠。有人見之意中欣然欲往斂取。其人目見真珠之貫謂應色陰。愛樂可意是謂痛陰。初始見之識是貫珠名為想陰。其人生意欲取貫珠是為行陰。分別貫珠是為識陰。如是五陰如是五陰如一貫珠。一時俱行造若干行。若從心出如一貫珠。同時俱興退從五陰。一切諸人亦復如是。目所見色五陰皆從。如是耳聲鼻香舌味身更心法。心中四陰為無色陰。如是為別五陰之本。於是頌曰<p class='lg'>　無極之德分別說　　如其所講經中義<br>　貪欲者迷不受教　　吾今順法承其講　</p><p><b>　　<A NAME="n138"></A>修行道地經五陰成敗品第五</b><p class='lg'>　明智之無世尊要　　調順無低獲其際<br>　已超境界無邊岸　　稽首世尊稱無量<br>　所講猶日明　　照弟子若茲<br>　了知于塵勞　　除畏如萎華<br>　其睹諸起滅　　了五陰成敗<br>　願稽首彼佛　　聽我說尊言　</p><p>修行道者當知五陰成敗之變。何謂當知五陰成敗。譬若如人命欲終時。逼壽盡故其人身中。四百四病前後稍至。便值多夢而睹瑞怪而懷驚恐。夢見蜜蜂烏鵲鵰鷲住其頂上。睹眾住堂在上娛樂。身所著衣青黃白黑。騎亂[<a href='javascript:showpic("../fontimg/044609.gif")'>馬*毛</a>]馬而復嗚呼。夢枕大狗又枕獼猴。在土上臥。夢與死人屠魁除溷者。共一器食同乘遊觀。或以麻油及脂醍醐。自澆其身又服食之。數數如是。見蛇纏身倒掣入水。或自睹身歡喜踊躍拍髀戲笑。或自睹之華飾墮灰。以灰坌身復取食之。或見蟻子身越其上。或見嚼鹽狗犬獼猴。所見追逐各還嚙之。或見娶婦又祠家神。見屋崩壞諸神寺破。夢見耕犁犁墮鬚髮。或時牙齒而自墮地。又著伍白衣。或見己身[<a href='javascript:showpic("../fontimg/000797.gif")'>仁-二+果</a>]跣而行。麻油塗身宛轉土中。夢服皮草弊壞之衣。夢見他人乘朽敗車。到其門戶欲迎之去。或見眾花甲煎諸香。親屬取之以嚴其身。先祖為現顏色青黑。呼前捉抴數作此夢。遊丘[<a href='javascript:showpic("../fontimg/005344.gif")'>土*(蒙-卄)</a>]間拾取華瓔及見赤蓮華落在頸。墮大河中為水所漂。夢倒墮水五湖九江不得其底。或見其身入諸叢林無有華果。而為荊棘鉤壞軀體。以諸瓦石鎮其身上。或見枯樹都無枝葉。夢緣其上而獨戲樂。在於廟壇而自搏舞。或見叢樹獨樂其中欣欣大笑。折取枯枝束負持行。或入冥室不知戶出。又上山嶽巖穴之中不知出處。復見山崩鎮己身上悲哭號呼。或見群象忽然來至躡蹈其身。夢見土塵坌其身首。或著弊衣行於曠野。夢見乘虎而暴奔走。或乘驢狗而南遊行。入於[<a href='javascript:showpic("../fontimg/005344.gif")'>土*(蒙-卄)</a>]間收炭爪髮。自見其身戴於枯華。引入大山閻王見問。於是頌曰<p class='lg'>　處世多安樂　　命對至乃怖<br>　為疾所中傷　　逼困不自在<br>　心熱憂惱至　　見夢懷恐懼<br>　猶惡人見逐　　憂畏亦如是　</p><p>其人心覺已心懷恐怖身體戰慄。計命欲盡審爾不疑。今吾所夢自昔未有。以意懅故衣毛為豎。病遂困篤震動不安。譬如猛象群眾普至踏蹈芭蕉。病轉著床其譬如是。窮迫無計便求歸醫。昆弟族親見困如此遣人呼醫。所可遣人體多垢穢衣被弊壞。或手爪長戴裂繖蓋。其足履決木跂屣破。乘朽壞車。顏色正黑兩眼復青。而數以手摩抆鬚髮。所可駕牛或青或黑又有正白。急急呼醫捉來上車。於是頌曰<p class='lg'>　人行遊觀時　　唯樂無益事<br>　放恣於所欲　　未曾念於醫<br>　體適有疾病　　困篤著床席<br>　然後乃請醫　　欲令療其疾　</p><p>於時其醫以意察之。病者必死。所以者何。見此怪應。視來呼人服色語言。持壞繖蓋鬚爪毛亂。又其日惡若四日六日十二日十四日。以此日來者皆為不祥醫即不喜。以觝星宿失於良時。神仙先聖所禁之日。醫心念言。雖值此怪星宿吉凶。或可治療。所以者何。雖有病者方便消息。本命未盡想當除愈。若對至者不能令差。以是言之。不必在善日星宿吉凶。是故慧人不從曆日而求良時。神仙常言。當求方便。或風寒病命未盡者。儻有橫死是者可治。設命應盡無如之何。雖爾往而治之猶勝不行。醫念此已即起欲去。於是頌曰<p class='lg'>　譬如有二人　　俱發行入海<br>　或有到彼岸　　或而中斷絕<br>　墮于疾病海　　其譬亦如是<br>　儻時從病差　　而有更死者　</p><p>於是其醫已到病家。則有惡怪便聞凶聲。亡失焚燒破壞斷截。剝撥掣出恐殺曳去。發行拘閉當以占之。不可復療以為死已。南方狐鳴或聞烏梟聲。或見小兒以土相坌。而復裸立相挽頭髮。破甖瓶盆及諸器物。見此變已前省病人困劣著床。於是頌曰<p class='lg'>　醫則占視病者相　　驚怖惶惶而不安<br>　或坐或起復著床　　煩懣熱極如燒皮　</p><p>醫睹如是便心念言。如吾觀歷諸經本末是則死應。面色惶懅眼睫為亂。身體萎黃口中涎出。目冥昧昧鼻孔騫黃。顏彩失色不聞聲香。脣斷舌乾其貌如地。百脈正青毛髮皆豎。捉髮搯鼻都無所覺。喘息不均或遲或疾。於是頌曰<p class='lg'>　面色則為變　　毛髮而正豎<br>　直視如所思　　舌強怪已現<br>　病人有是應　　餘命少少耳<br>　疾火之所圍　　如焚燒草木　</p><p>復有異經說人終時諸怪之變。設有洗沐若復不浴。設燒好香木[<a href='javascript:showpic("../fontimg/015754.gif")'>木*蜜</a>]栴檀根香花香。此諸雜香其香實好。病者聞之如燒死人骨髮毛爪皮膚脂髓糞除之臭也。又如梟鷲狐狸狗鼠蛇虺之臭也。病者聲變言如破瓦狀如咽塞。其音或如鶴鴈孔雀。牛馬虎狼雷鼓之聲。其人志性變改不常。或現端政其身柔軟。或復麤堅身體數變。或輕或重而失所願。此諸變怪命應盡者。各值數事不悉具有。於是頌曰<p class='lg'>　睹見若干變　　眾惱趣逼身<br>　志懷於恐怖　　遭厄為若斯<br>　人性敗如此　　身變不一種<br>　猶如竹葦實　　自生自然壞　</p><p>今我所學如所聞知。人臨死時所現變怪。口不知味耳不聞音。筋脈縮急喘息不定。體痛呻吟血氣微細。身轉羸瘦其筋現麤。或身卒肥血脈隆起。頰車垂下其頭戰掉。視之可憎舉動舒緩。其眼童子甚黑於常。眼目不視便利不通。諸節欲解諸根不定。眼口中盡青氣結連喘。諸所怪變各現如此。於是頌曰<p class='lg'>　其病惱無數　　血脈精氣竭<br>　如水嚙樹根　　當愍如拔裁　</p><p>於時醫心念言。有如此病必死不疑。古昔良醫造結經文。名曰於彼除恐長耳灰掌。養言長育急教多髯。天又長蓋大首退轉。燋悴大白最尊路面。調牛岐伯醫徊扁鵲。如是等輩悉療身病。於是頌曰<p class='lg'>　於彼之等類　　尊法梵志仙<br>　正救所有果　　及餘王良醫<br>　此為主成敗　　博知能度厄<br>　愍以經救命　　猶如梵造法　</p><p>復有其醫主治耳目。名曰眼眴動搖和鬥鈴鳴。月氏。英子篋藏善覺。調牛目金禿梟力氏雷鳴。是上醫名主治耳目。於是頌曰<p class='lg'>　眼眴醫之等　　造合藥分明<br>　除疾之瑕冥　　如日滅諸冥　</p><p>復有瘡醫治療諸瘡。名曰法財稚弟端政辭約黃金言談。是為瘡醫等。於是頌曰<p class='lg'>　其有能療治　　百種之瘡痍<br>　能除眾厄疾　　如以腳平地<br>　法財所以出　　於世造經書<br>　正為治瘡病　　令眾離患難　</p><p>復有小兒醫。其名曰尊迦葉耆域奉慢速疾。是等皆治小兒之病。於是頌曰<p class='lg'>　譬如有蒼頭　　捐務除貢高<br>　故生於世俗　　愍傷治小兒<br>　此尊迦葉等　　行仁以正法<br>　哀念童幼故　　則作於醫經　</p><p>復有鬼神醫。名曰戴華不事火。是等辟除鬼神來嬈人者。於是頌曰<p class='lg'>　諸宿轉周行　　人生猶亦然<br>　主有所恐怖　　而多有危害<br>　造立是經者　　悉為解其患<br>　如佛以正法　　除愚令見明　</p><p>正使合會此上諸醫。及幻蠱道并巫咒說。不能使差令不終亡。於是頌曰<p class='lg'>　造作罪塵勞　　勤苦懷眾惱<br>　病痛亂其志　　名垢命日促<br>　為病所漂沒　　死證見便怖<br>　天帝諸神等　　不救安況吾　</p><p>醫心念言曼命未斷當避退矣。便語眾人今此病者。設有所索飯食美味。恣意與之勿得逆也。吾有急事而相捨去事了當還。故興此緣便捨退去。於是頌曰<p class='lg'>　命欲向斷時　　得病甚困極<br>　與塵勞俱合　　罪至不自覺<br>　怪變自然起　　得對陰熱極<br>　正使執金剛　　不能濟其命　</p><p>是時病家大小男女。聞醫所說便棄湯藥及諸咒術。家室眷屬宗黨比鄰親厚知識。悉來聚會圍遶病者。悲哀啼哭觀念病困。譬如屠家群中捕豬。牽欲殺之。餘豬悉聚驚怖。側耳聽聲惶懅愕視。譬如猛虎群中搏牛。餘牛見之驚怖而走。或入山巖或投深谷。又入樹間跳騰哮吼。譬如魚師持網捕魚。餘魚見之怖散沈竄石岸草底。又如蒼鷹臨其眾鳥有所[<a href='javascript:showpic("../fontimg/019704.gif")'>國*爪</a>]取。餘鳥見之各散飛去。其人如是無常對至其身壞散家室親屬念當別離。悲哀若斯命臨欲斷。閻王使者自然來至。其到見縛鐵箭所射。上生死船罪所牽引。即欲發去家室繞之。放髮悲慟塵坌其面目。哀泣歎息涕淚流面。皆言痛哉奈何相捨。椎胸鬱[<a href='javascript:showpic("../fontimg/010828.gif")'>悍-干+月</a>]。稱歎病者若干德行心懷懊惱。於是頌曰<p class='lg'>　人其疾苦困　　身冷消離熱<br>　室家悉聚會　　舉聲而悲哀<br>　造業更苦樂　　如蜂採華味<br>　心遂受憂慼　　并惱一宗門　</p><p>其人疾病如是身中刀風起。令病者骨節解。有風名科斷諸節解。有風名震令筋脈緩。有風名破骨消病人髓。有風名減變其面色。眼耳鼻口咽喉皆青。出入諸孔斷絕破壞[<a href='javascript:showpic("../fontimg/001913.gif")'>利-禾+皮</a>]剝其身。復有一風名曰止脅。令其身內。及膝肩脅背脊腹齊。大小之腸肝肺心脾。并餘諸藏皆令斷絕。有風名旋令其肪血。及大小便生藏熟藏。所食不通寒熱悉乾。有風名節間。令諸支節或縮或伸。而舉手足欲捉虛空。坐起煩憒有時笑戲。又復大息其聲懇惻。節節以斷筋脈則緩髓腦為消。目不見色耳不聞聲。鼻不別香口不知味。身冷氣絕無所復識心下尚煖魂神續在。挺直如木不能動搖。於是頌曰<p class='lg'>　其刀風起時　　身動多不安<br>　眾緣普皆至　　悉不自覺知<br>　身遭若干惱　　命乃為窮盡<br>　譬如弓弩弦　　緩急不可用　</p><p>爾時彼人其心周匝。所有四大皆為衰落。微命雖在如燈欲滅。此人心中有身意根。其生存時所為善惡即心念本殃福吉凶。今世後世所可作為心悉自知。奉行善者面色和解。其行惡者顏貌不悅。其人心喜面色則好。當知所歸必至善道。其面色惡心念不善則趣惡道。如有老人而照淨鏡。皆自見形頭白面皺。齒落瘡痍塵垢黑醜。皮緩脊僂年老戰[<a href='javascript:showpic("../fontimg/022024.gif")'>病-丙+又</a>](音又)。設見如是還自羞鄙。閉目放鏡吾已去少。衰老將至心懷愁憂。已離安隱至於窮極。素行惡者臨壽終時所見惡變愁慘恐怖。深自剋責吾歸。惡道定無有疑。亦如老人照鏡見身知為衰至。於是。頌曰<p class='lg'>　金寶等所作　　巧拙成不同<br>　設有行惡者　　沈沒於深淵<br>　已沒雖更生　　顧視無所依<br>　如為水所漂　　臨死亦若斯　</p><p>其有行善為有三輩。攝身口意淨修眾德。以法為財臨壽終時。心懷喜踊吾定上天。譬如賈客遠行治生。得度厄道多獲財利。還歸到家心悅無量。又如田家犁不失時。風雨復節多收五穀。藏著[<a href='javascript:showpic("../fontimg/026255.gif")'>竺-二+耑</a>]中意甚歡喜。如困病得愈得畢償債。中心踊躍亦復如是。猶蜂採花以用作蜜積德亦爾。其意大悅我定上天。於是頌曰<p class='lg'>　其有學正士　　積累行真法<br>　以度於眾患　　自致得明道<br>　譬如閑居者　　高山望其下<br>　彼人命盡時　　見善道若斯　</p><p>爾時其人命已盡者。身根識滅便受中止譬若如稱隨其輕重或上或下。善惡如是。神離人身住於中止。五陰悉具無所乏少。死時五陰不到中止。中止五陰亦不離本也。譬以印章以用印泥。印不著泥亦不離之。如種五穀苗生莖實。非是本種亦不離本。如是人死精神魂魄。不齊五陰亦不離本也。隨本所種各得果報。其作德者住善中止。履行惡者在罪中止。唯有道眼乃見之耳。處於中止而有三食。一曰觸軟。二曰心食。三曰意識。在中止者或住一日極久七日。至父母會隨其本行。或趣三塗人間天上。行惡多者在中止中。見大火起圍遶其身。猶如野火焚燒草木。塵雨其形。見烏鵰鷲惡人之類。爪齒皆長面目醜陋。衣服弊壞頭上火然。各執兵仗為所撾棒。矛刺刀斫心懷恐懼。欲求救護遙見叢樹。走往趣之爾時即失。中止五陰入刀劍樹泥犁之中。墮地獄者神見若此。於是頌曰<p class='lg'>　迷惑如醉象　　違失聖法教<br>　染濁如潦水　　心憒亂若斯<br>　常捐於正道　　放心入邪徑<br>　此人遭眾苦　　命終墮地獄　</p><p>行小惡者見火煙塵繞滿其身。及為師子虎狼蛇虺群象所逐。又見故渠泉源深水。崩山大澗心懷怖懅。赴趣其中。爾時即失。中止五陰墮畜生處。見是變者知受獸身。於是頌曰<p class='lg'>　習癡捨慧便　　或醉墮冥道<br>　惡口常麤言　　喜行撾捶人<br>　又為犯罪殃　　樂為不善事<br>　如是無慈者　　生於畜獸中　</p><p>罪若微者周匝四面有熱風起。身體鬱蒸自然飢渴。遙見人來皆持刀杖。矛戟弓箭而圍遶之。望見大城意欲入中。適發此心即失。中止所受五陰生於薜荔。其見如是變。當知墮餓鬼中。於是頌曰<p class='lg'>　剛弊喜譖人　　遠戒不順法<br>　犯禁穢濁事　　貪[<a href='javascript:showpic("../fontimg/067490.gif")'>彌/食</a>]而獨食<br>　墮於膿血處　　飢餓煩惱極<br>　當知此輩人　　定入為餓鬼　</p><p>清修德善。涼風四來其風甚香。若干種熏雨其身上。諸妓樂音相和而鳴。瞻視園觀樹木花果。而悉茂盛發意欲往。即時便失。中止五陰精神自然上忉利天。於是頌曰<p class='lg'>　習法歸聖道　　種福業生天<br>　妓樂以自娛　　遊諸花樹間<br>　美豔玉女眾　　端正光從容<br>　常觀心欣悅　　居止太山頂　</p><p>行不淳一或善或惡當至人道。父母合會精不失時子應來生。父母德想而俱同時等。其母胎通無所拘礙。心懷喜躍而無邪念。則為柔軟而不[<a href='javascript:showpic("../fontimg/011460.gif")'>怡-台+龍</a>]悷。無有疾疹堪任受子。不為輕慢亦無反行。順其正法不受濁污。即捐一切瑕穢之塵。其精不清亦不為濁。中適不強亦不腐敗亦不赤黑。不為風寒眾毒雜錯與小便別。應來生者精神便趣。心自念言設是男子。不與女人共俱合者。吾欲與通起瞋怒心。恚彼男子志懷恭敬。念於女人瞋喜俱作。便排男子欲向女人。父時精下其神忻歡謂是吾許。爾時即失中止五陰便入胞胎父母精合。既在胞胎倍用踊躍。非是中止五陰亦不離之。入於胞胎是為色陰。歡喜之時為痛樂陰。念於精時是為想陰。因本罪福緣得入胎是為行陰。神處胞中則應識陰。如是和合名曰五陰。尋在胎時即得二根。意根身根也。七日住中而不增減。又二七日其胎稍轉譬如薄酪。至三七日似如生酪。又四七日精凝如熟酪。至五七日胎精遂變猶如生酥。又六七日變如息肉。至七七日轉如段肉。又八七日其堅如坏。至九七日變為五皰。兩肘兩髀及其頸項而從中出也。又十七日復有五皰。手腕腳腕及生其頭。十一七日續生二十四皰。手指足指眼耳鼻口此從中出。十二七日是諸胞相轉成就。十三七日則現腹相。十四七日生。肝肺心及其脾腎。十五七日則生大腸。十六七日即有小腸。十七七日則有胃處。十八七日生藏熟藏起此二處。十九七日生髀及[<a href='javascript:showpic("../fontimg/065770.gif")'>跳-兆+尃</a>]腸骸。手掌足趺臂節筋連二十七日生陰臍乳頤項形相。二十一七日體骨各分隨其所應。兩骨在頭。三十二骨著口。七骨著項。兩骨著髀。兩骨著肘。四骨著臂。十二骨著胸。十八骨著背。兩骨著臗。四骨著膝。四十骨著足。微骨百八與體肉合。其十八骨著在兩脅。二骨著肩。如是身骨凡有三百。而相連結其骨柔軟如初生瓠。二十二七日其骨稍堅如未熟瓠。二十三七日其骨轉堅譬如胡桃。此三百骨各相連綴。足骨著足膝骨著膝。踝骨著踝髀骨著髀。臗骨著臗脊骨著脊。胸骨著胸。脅骨著脅脣骨著脣。項頤臂腕手足諸骨轉相連著。如是聚骨猶若幻化。又如合車骨為垣牆筋束血流。皮肉塗裹薄膚覆之。因本罪福果獲致此。無有思想依其心元。隨風所由牽引舉動。於是頌曰<p class='lg'>　其五骨積聚　　隨心輕放恣<br>　在身現掣頓　　猶如牽拽蛇<br>　前世所造行　　善惡所興法<br>　譬如人行路　　或平或荊棘　</p><p>二十四七日生七百筋連著其身。二十五七日生七千脈尚未具成。二十六七日諸脈悉徹具足成就如蓮華根孔。二十七七日三百六十三筋皆成。二十八七日其肌始生。二十九七日肌肉稍厚。三十七日纔有皮有像。三十一七日皮轉厚堅。三十二七日皮革轉成三十三七日耳鼻脣指諸膝節成。三十四七日生九十九萬毛孔髮孔猶尚未成。三十五七日毛孔具足。三十六七日爪甲成。三十七七日其母腹中若干風起。有風開兒耳目鼻口。或有風起染其髮毛。或端正或醜陋。又有風起成體顏色。或白赤黑有好有醜皆由宿行在此七日中。生風寒熱大小便通。於是頌曰<p class='lg'>　是身筋纏裹　　諸血脈所成<br>　不淨盛腐積　　水洗諸漏孔<br>　虛覆心使然　　巧偽而合成<br>　機關如木人　　求之甚難得　</p><p>三十八七日在母腹中。隨其本行自然風起。宿行善者便有香風。可其身意柔軟無瑕。正其骨節令其端正莫不愛敬也。本行惡者則起臭風。令身不安不可心意。吹其骨節令僂邪曲使不端正。又不能男人所不喜也。是為三十八七日。九月不滿四日。其兒身體骨節則成為人。於是頌曰<p class='lg'>　人在身九月　　則具諸體脈<br>　骨節皆成就　　滿足無所乏<br>　腹中漸自辦　　稍稍而成長<br>　期至悉具足　　如月十五日　</p><p>其小兒體而有二分一分從父一分從母。身諸髮毛頰眼舌喉心肝脾腎腸血軟者從母也。爪齒骨節髓腦筋脈堅者從父也。於是頌曰<p class='lg'>　人體相連綴　　皆由父母生<br>　若干之節解　　因緣化成立<br>　依而致顏色　　悉當為衰耗<br>　眾材合起車　　計體猶亦然<br>　作前有二事　　立身譬若斯<br>　因從父母報　　然後乃得生　</p><p>其小兒在母腹中。處生藏之下熟藏之上。男兒背外而面向內在左脅也。女子背母而面向外處在右脅也。苦痛臭處污露不淨。一切骨節縮不得伸。捐在革囊腹網纏裹。藏血塗染所處逼迮。依因屎尿瑕穢若斯。其於九月此餘四日。宿有善行初日後日發心念言。吾在園觀亦在天上。其行惡者謂在泥犁世間之獄。至三日中即愁不樂。到四日時母腹風起。或上或下轉其兒身。而令倒懸頭向產門。其有德者時心念言。我投浴池水中遊戲。如墮高床華香之處也。其無福者自發念言。吾從山墮投於樹岸溝坑溷中。或如地獄羅網蕀上曠野石澗劍戟之中。愁憂不樂。善惡之報不同若此。於是頌曰<p class='lg'>　如投燒熱火　　亂煙來圍繞<br>　放逸果所致　　處形若沸湯<br>　苦樂之所由　　皆因罪福成<br>　在在生所作　　受身各如是　</p><p>其小兒身既當向產。又墮地時外風所吹。女人手觸煖水洗之。逼迫毒痛猶如瘡病也。以是苦惱恐畏死亡。便有癡惑是故迷憒。不識本來去至何所也。適生在地血纏臭處。鬼魅來繞姦邪所中飛屍所觸。蠱道癲鬼各伺犯之。如四交道墮一[<a href='javascript:showpic("../fontimg/003165.gif")'>暇-日</a>]肉。烏鴟雕狼各來諍之。諸邪魅鬼欲得兒便。周匝圍饒亦復如是。宿行善者邪不得便設宿行惡眾邪即著。兒初生時因母乳活。稍稍長大因食得立。於是頌曰<p class='lg'>　在於胞胎時　　遭若干苦惱<br>　既生得為人　　其痛有百千<br>　諸根已成就　　因出危脆身<br>　有生必老死　　是為最不真　</p><p>兒已長大揣哺養身。適得穀氣其體即時。生八十種蟲。兩種在髮根。一名舌舐。二名重舐三種在頭名曰堅固傷損毀害。一種在腦兩種在腦表。一名蜥咮。二水耗擾。三名憒亂。兩種在額。一名卑下。二名朽腐。兩種在眼。一名舌舐。二名重舐。兩種在耳。一名識味。二名現味英。兩種在耳根。一名曰赤。二名復赤。兩種在鼻。一名曰肥。二名復肥。兩種在口中。一名曰搖。二名動搖。兩種在齒中。一名惡弊。二名凶暴。三種在齒根。名曰喘息休止捽搣。一種在舌。名曰甘美。一種在舌根。名曰柔軟。一種在上齗。名曰來往。一種在咽。名為嗽喉。兩種在瞳子。一名曰生。二名不熟。兩種在肩。一名曰垂。二名曰復垂。一種在臂。名為住立。一種在手。名為周旋。兩種在胸。一名額坑。二名廣普。一種在心。名為班駁。一種在乳。名曰湩現一種在臍。名為圍繞。兩種在脅。一名為月。二名月面。兩種在脊。一名月行。二名月貌。一種在背胸間。名為安豐。一種在皮堙C名為虎爪。兩種在肉。一名消膚。二名燒樹。四種在骨。名為甚毒習毒細骨雜毒。五種在髓。名曰殺害無殺破壞離骸白骨。兩種在腸。一名蜣蜋。二名蜣蜋嘴。兩種在細腸。一名兒子。二名復子。一種在肝名為嚚喍。一種在生藏。名曰帔[<a href='javascript:showpic("../fontimg/079244.gif")'>怡-台+ㄆ</a>]。一種在熟藏。名為太息。一種在穀道。名為重身。三種在糞中。名曰筋目結目編髮。兩種在尻。一名流下。二名重流。五種在胞。名為宗姓惡族臥寐不覺護汁。一種在髀。名為撾杖。一種在膝。名為現傷。一種在踝。名為鍼嘴。一種在足。指名為燋然。一種在足心。名為食皮。是為八十種蟲。處在人身晝夜食體。於是頌曰<p class='lg'>　從頭髮下至足　　遍中蟲消食人<br>　計念之為瑕穢　　譬喻比如濁水<br>　從己生反自殘　　如刀怨患害人<br>　常來齧傷其身　　若流水侵兩岸　</p><p>其人身中因風起病有百一種。寒熱共合各有百一。凡合計之四百四病。在人身中如木生火還自燒然。病亦如是。本因體興反來危人。及身中表八十種蟲。擾動其身令人不安。豈復況外諸苦之惱也。計身如是常有憂患。凡夫之士自謂為安不聞不解。所以者何。不見諦故。於是頌曰<p class='lg'>　髮毛諸爪齒　　心肉皮骨合<br>　精血寒熱生　　髓腦脂生熟<br>　諸寒涕唾淚　　大小便常漏<br>　非常計不淨　　愚者謂為珍　</p><p>計念人身覆以薄皮。如合棗奈皮甚薄少耳。以為蓋之人而不知。假使脫皮如困鈍肉。何可名之為是人身。骨節相拄如連鐵鎖。諦見如是尚不足蹈。況復親近而目視之。於是以偈而歎頌曰<p class='lg'>　計本為瑕穢　　譬如臭爛屍<br>　亦如諸塵垢　　體蟲俱復然<br>　亦如畫好像　　會當歸腐敗<br>　以諦見本無　　安可附近之　</p><p>計人在世所作禍福。不盡其壽亦有中夭而死傷者。譬如陶家作諸瓦器。或始破者。向欲刀治坏時破者。或塼上破或下時破。或著地破或拍時破。或坏燥破或陶中破。或熟破者或移時破者。或用破者。設使不用久久會破也。人亦如是有初發意向來未至死者。或有二根胎如生酪。有如熟酪息肉段肉具足六情。或不具足而有死者。向欲生時又適墮地。一日百日一歲十歲學業死者。二十三十四十五十。從一歲死至到百歲。雖復長壽會當歸盡也。如是五陰計本皆空展轉相依。須臾有起須臾有滅。舉足下足而皆無常。愚癡之人不聞不知反計有身。從少至老皆謂我所。呼為一種不知非常之變也。修行道者思惟計之。從是致是無是則無。何謂從是致是者。因本之行所作殃福。故致死亡而在中止。至于胞胎精神處之。形如薄酪息肉段肉。稍至堅肉因有六根。六根具足則便出生。從少小身及至中年。乃到老病當復歸死。其五陰轉於生死之輪。常如川流無有休息。一切皆空譬如幻化。如是顛倒至于老病死。譬如有大城西門失火。從次燒之乃到東門皆令灰燼。計東門火非是初火也。然其燋燃不離本火也。人亦如是從本因緣隨其禍福。當觀如此從是有是也。何謂無是則無也。無有凶福及餘塵勞則不歸死。已不歸死不在中止。設無中止何從有生。已不有生其老病死何由而有也。計生死流本末如此。修行道者當觀五陰所從成敗。於是頌曰<p class='lg'>　明識諸慧義　　心淨如月盛<br>　秉志而專一　　愍哀三界人<br>　如蓮花於水　　甘美柔軟上<br>　口之所宣說　　聽者則欣達<br>　分別演本起　　了之歸滅盡<br>　能仁悉究竟　　以愍眾生故<br>　吾從佛經中　　省採而鈔取<br>　因佛之講說　　故造修行經　</p><p class='juan'>
修行道地經卷第一</p>
</body></html>
