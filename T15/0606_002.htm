<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p class='juan'>
修行道地經卷第二</p>
<p><span class='byline'>　　　　西晉三藏竺法護譯</span><br><p><b>　　<A NAME="n140"></A>慈品第六</b><p class='lg'>　賈人行曠野　　飢渴於厄道<br>　導師救護之　　將至水果處<br>　以無為之道　　消滅諸垢毒<br>　積安得等心　　稽首佛世尊<br>　本船在巨海　　向魚摩竭口<br>　其船入魚腹　　發慈以濟之<br>　向沒之頃間　　度人及珍寶<br>　知無數百千　　終始之苦樂<br>　超越諸先聖　　其德如太山<br>　道智踰日光　　奉願稽首慧　</p><p>修行道者當棄瞋恚常奉慈心。或有行者但口發願令眾生安。不曉何緣救濟使安。雖有此言柔軟安隱。不為慈心平等定故。修行道者莫為口慈。或修行者發意念慈。欲安一切眾生之類。有此慈心亦為佳耳。非是道德具足之慈也。欲行大道莫興此慈。於是頌曰<p class='lg'>　設使學道士　　心口言念慈<br>　則自尟安隱　　亦獲薄福祐<br>　譬如師治箭　　失墮火燒之<br>　安能使其箭　　成就而可用　</p><p>修行道地建大弘慈當何行之。設修行者在於暑熱。求處清涼然後安隱。在冰寒處求至溫暖然乃安隱。如飢得食如渴得飲。如行遠路疲極甚困。而得車乘然後安隱。如見住立而得安坐。如疲極者得臥安隱。如人裸形得衣弊蓋。如身有垢沐浴澡洗。心大忻歡隱定寂然。若干種苦各得所便。身志踊躍得諸安故。執心不亂所可愛敬。親親恩愛父母兄弟。妻子親屬朋友知識。皆令安隱。一切眾生諸苦惱者。亦復如我身得安隱。十方人民悉令度脫身心得安。欲使二親宗族中外悉令安隱。次念凡人等加以慈普。及怨家無差特心。皆令得度如我身安。設使前念十方人民。中念怨家其心儻亂。初始之心不能頓等。怨家及友中間之人者。當作是觀我所懷結憎於怨家。此心已過今已棄捨。更甚愛之念如父母及身妻子。亦如宗親敬之。如是不復懷恨。察其本源五道生死。或作父母家室妻子兄弟朋友。但其久遠不復識念。以是之故不當懷怨。於是頌曰<p class='lg'>　當發行慈心　　念怨如善友<br>　展轉在生死　　悉曾為親族<br>　譬如樹生華　　轉成果無異<br>　父母妻子友　　宗親亦如是　</p><p>修行道者心自念言。假使瞋恚向於他人。則為自侵也。如木出火還自燒身。若如芭蕉生實便枯。如騾懷駒還自危身。吾亦如是設懷瞋恚自侵猶然。有起瞋恚向他人者。儻用此罪墮於蛇虺或入惡道。諦觀如是不當懷惡。若憎於人當發慈哀。於是頌曰<p class='lg'>　其有從瞋恚　　怨害向他人<br>　後生墮蛇虺　　或作殘賊獸<br>　譬如竹樹劈　　芭蕉騾懷妊<br>　還害亦如是　　故當發慈心　</p><p>其修道者當行等慈。父母妻子兄弟朋友。及與怨家無遠無近等無憎愛。及於十方無量世界。普以慈向未曾增減。有如此行乃應為慈。於是頌曰<p class='lg'>　其行慈心者　　等意無憎愛<br>　不問於遠近　　乃應為大慈<br>　等心行大哀　　乃至三界人<br>　行慈如是者　　其德踰梵天　</p><p>其修道者成具慈心。火所不燒刀刃不害。毒亦不行。眾邪不得便。於是頌曰<p class='lg'>　刀刃不能害　　縣官及大怨<br>　邪鬼諸羅剎　　蛇虺雷霹靂<br>　師子并象虎　　及餘諸害獸<br>　一切不敢近　　無能中傷者　</p><p>修道習慈行當如是。夜寐安隱寤已歡然。天人宿護未曾惡夢。顏色和悅衣食不乏。生於梵天所在之處。常端正好眼目白黑分明。身體柔軟少於疾病。而得長壽諸天恭敬。所趣得道佛所稱歎。消於塵勞逮不退轉。以獲安隱至無餘界。而得寂度皆由慈心。於是頌曰<p class='lg'>　其有行慈者　　端正衣食豐<br>　眾人皆宗仰　　長壽明如日<br>　臥覺行止安　　神天悉擁護<br>　生梵諸天敬　　世尊所稱歎　</p><p>是故修道當行慈心。於是頌曰<p class='lg'>　其行慈心向一切　　除諸瞋害是謂慈<br>　今吾已現眾德本　　觀察佛經而抄說　</p><p><b>　　<A NAME="n141"></A>修行道地經除恐怖品第七</b><p class='lg'>　諸所當覺了　　分別悉解之<br>　睹諸過去佛　　明達為若斯<br>　用正等覺故　　是故號為佛<br>　明智及天龍　　莫不歸命奉<br>　教化諸部界　　除去眾瑕穢<br>　化惡窈冥者　　令心獲光明<br>　得安脫諸苦　　除去眾恐怖<br>　願稽首彼佛　　歸命於最勝<br>　佛降於不調　　象吼如雷震<br>　秉志聲普聞　　悉出永蒙度<br>　愚癡而自恣　　奔走如暴雨<br>　象名為檀缽　　以制伏貢高<br>　及諸龍神王　　懷毒眼出火<br>　佛以善化救　　其身常寂然<br>　解脫而無礙　　今吾願稽首<br>　歸命寂然勝　　世尊之足下<br>　睹魔懷恚毒　　變化普為火<br>　戴山齎兵仗　　持刀及矛戟<br>　蛇虺擎大樹　　欲來危世尊<br>　諸鬼神普至　　不懼亦不懅<br>　其毛如錐刀　　周匝而圍繞<br>　計數甚眾多　　不以為恐畏<br>　亦未曾驚疑　　而無諸愚癡<br>　已棄諸畏難　　願歸命最勝　</p><p>其行道者若在閑居及於屏處。儻懷恐怖衣毛為豎。當念如來功德之善。形像顏貌及法眾僧。思其戒禁分別解空。知為六分十二因緣。奉行慈哀假使恐怖。若念此事無所復畏。於是頌曰<p class='lg'>　或以恐怖而躄地　　不能自正立於法<br>　教令堅住持戒法　　如風吹山不能動<br>　譬如彼蜂採花味　　吾抄諸經亦如是<br>　其文甚少所安多　　欲除恐怖故講是　</p><p><b>　　<A NAME="n142"></A>修行道地經分別相品第八</b><p class='lg'>　本失於寶珠　　墮之于大海<br>　即時執取器　　耗海求珠寶<br>　精進不以懈　　執心而不移<br>　海神見如此　　即出珠還之<br>　適興此方便　　休息意天王<br>　超至大寶山　　不以為懈惓<br>　能究竟本無　　稽首無所著<br>　所願而不轉　　歸命禮最勝<br>　如龍王蟠結　　端坐亦如是<br>　求道以精進　　大力起得佛<br>　獨步於七日　　能忍化女人<br>　稽首彼至尊　　信見而不轉　</p><p>其行道者心設自念。在於生死不可稱計。習婬怒癡已來甚久。人命既短又復懈怠。安能一生除盡諸瑕乎。若有此念當作是觀。譬如故舍初無居者。若干之歲冥不燃燈。執火而入冥即消索也。雖為久習塵垢眾毒。以有智慧諸瑕則滅。所以者何。智慧力強愚癡劣故。於是頌曰<p class='lg'>　欲求道義莫懈怠　　以得法利離衰耗<br>　承佛光明之智慧　　除婬怒癡悉永盡　</p><p>誰能奉斯順道如是。唯有信者精進智慧。無諂有志爾乃順行。何謂為信。見知萬物皆歸無常。所可受身悉為憂苦。三界悉空一切諸法計皆無我。解如此者是謂為信。於是頌曰<p class='lg'>　其行修道者　　計知世不安<br>　萬物盡非常　　其受身皆苦<br>　三界悉為空　　一切法無我<br>　所在能受行　　是故謂有信<br>　設有吾我想　　則為顛倒人<br>　能解了悉空　　即當知是佛<br>　獲致甘露道　　覺了如是者<br>　無有能動搖　　此乃謂為信　</p><p>修行道者何謂精進。假使行者專精空無。心不捨離是謂精進。設野火燒稍來近座。并燒衣服上及首目。心當念言火燒我頭。正使燋燃骨肉皮肌。令我身死終不捨行。所以者何。雖燒吾身為不足言。其內體中婬怒癡火。展轉生死三惡道中。燒我身來無央數世。未得究竟至於道德。雖燒一身不足為救。但當力濟婬怒癡火。已得滅度不復退還。已無有身則無內外諸火之患。此婬怒癡不可輕滅。譬如以糠欲消銅鐵終不能也。執心堅強一切方便。乃可除盡婬怒癡病。於是頌曰<p class='lg'>　其有專精於道德　　當爾之時莫惜身<br>　譬如有象洗其身　　沐浴適淨復臥土<br>　假使急厄來及已　　雷電霹靂不以驚<br>　譬如萎華人不惜　　捐棄塵勞當如是　</p><p>修行道者何謂智慧。曉了寂定時知當觀時。知察慧時知受法時。了知定意正受之時。亦知遲疾從定起時。分別己心所有善惡。譬如良醫知腹中病也。當制其心莫令放恣。譬如健象墜向溝井。將養之者以御抑之不令墮落。修行道者制斷外著亦當如是。知心因緣諸想所奉。譬如明者知食所便。又如宰人知君主意所嗜可否也。了知方便一切解脫進止所趣。猶如金師別金好醜。設行道者離於明智。不了道趣心懷恐懼。以是為非以非為是則不成慧。其行道者設得一禪至第二禪。則自畏懼謂為失禪不知轉寂也。心自念言咄哉迷設本有善應而念反失心便移走也。在歡喜悅離於定意。則自限心而不得前。懷疑如此便為失禪。謂成不成謂不成為成。云何了知禪定之意。專心秉志入第一禪心在滅定。適作是行入第二禪。所以迷者久習俗事。未知正諦及諸漏盡。用不了諦志在所漏故也。求第二禪不能制心。則不具禪。是故行者當知此非也。設行者明不作是迷。則不失禪斯謂智慧。於是頌曰<p class='lg'>　假使曉了身諸法　　則知其意所歸趣<br>　方便制止心所趣　　譬如鐵鉤調白象<br>　其有明了解定意　　分別寂觀亦如是<br>　常以智慧無猶豫　　住於道德如法教　</p><p>修行道者云何不邪。謂不諛諂其心質直。專精行道敦信守誠。設使在行而不為行。諸所塵勞不可之事。悉向法師說其瑕疹。譬如病者而有疾苦。悉當為醫至誠說之。法師觀察行者志意。應所乏短為其說法。於是頌曰<p class='lg'>　行者懷質直　　其心無諛諂<br>　承受法師教　　斷諸塵勞垢<br>　安隱善清淨　　專精勤修道<br>　奉經如佛教　　遵法猶戰鬥　</p><p>假使行者情欲熾盛。為說人身不淨之法。有三品教。一曰身骨如鎖支拄相連。二曰適受法教便觀頭骨。三曰已了是觀復察額上係心著頭。假使瞋怒而熾多者。為說慈心慈有四品。一曰父母宗親。二曰中間之人無大親疏。三曰凡人眾庶。四曰以得是行等施慈心。護於怨家仁心具足。則除九惱及與橫瞋。分別此義。雖有親厚則遠離之。何謂九惱而橫瞋者。一曰心自念言。此人本曾侵[<a href='javascript:showpic("../fontimg/011859.gif")'>打-丁+王</a>]我。二曰此人後儻侵我。三曰今復欺我。四曰過去之時[<a href='javascript:showpic("../fontimg/011859.gif")'>打-丁+王</a>]我親友。五曰後儻復侵我親友。六曰於今現復欺我親友。七曰其人前時敬我怨家。八曰後儻復敬。九曰於今現復敬之。雖有是心悉當棄捨。何能令人不侵己身。但當自守不侵人耳。是我宿罪不善之報。致此惡果也。吾親友本亦有罪故致此患也。及吾怨家素與彼人宿舊親親。又有福德令人敬耳。三品九惱不足懷恨。何謂橫瞋未曾相見見便恚之。即當思惟此人未曾侵[<a href='javascript:showpic("../fontimg/011859.gif")'>打-丁+王</a>]我身。今亦無過復且無失。何故懷惡視他人乎。其發惡心橫加於人還自受罪。譬如向風揚塵還自坌身也。修行道者不能滅恚令不起者。此輩之人不入道品。如坏盛水不能致遠也。能制恚者如水澆火則無所害。是應修行入於道律。以是之故雖遭苦惱。刀鋸截身莫起瞋恚。如燒枯樹無有恨心。況復瞋恚向精神者。於是頌曰<p class='lg'>　等觀於己身　　凡人怨無異<br>　棄捐諸九惱　　立志不橫瞋<br>　制心不懷恨　　如枯樹無恚<br>　修行道地者　　如是無瑕穢　</p><p>修行道者設多愚癡當觀十二因緣分別了之。從生因緣而有老死。設不來生則無終始。於是頌曰<p class='lg'>　不癡則無生　　已除老死患<br>　睹本無有始　　何從致衰盡<br>　原因六情興　　多亂故致癡<br>　從癡有結網　　轉成愚冥癡　</p><p>修行道者設多想念。則為解說出入數息。喘息已定意寂無求。於是頌曰<p class='lg'>　數息求止及相隨　　睹正諦想心便止<br>　本性淨者奉如是　　獨坐多想不成行　</p><p>修行道者設多憍慢為說此義。人有三慢。一曰言我不如某。二曰某與我等。三曰我勝於某。有念是者為懷自大。當作此計城外[<a href='javascript:showpic("../fontimg/005344.gif")'>土*(蒙-卄)</a>]間。棄捐骨鎖頭身異處。無有血脈皮肉消爛。當往觀此貧富貴賤。男女大小端正醜陋。枯骨正等有何殊別。本末終時肉衣皮裹血潤筋束。衣服香花瓔珞其身。譬如幻化巧風所合。因心意識周旋而行。至於城郭國邑聚落出入進止。作是觀已無有憍慢。本無觀者見於[<a href='javascript:showpic("../fontimg/005344.gif")'>土*(蒙-卄)</a>]間。及一切人等而無異。於是頌曰<p class='lg'>　其有豪富貴　　乘駕出城遊<br>　及散棄[<a href='javascript:showpic("../fontimg/005344.gif")'>土*(蒙-卄)</a>]間　　計之等無異<br>　閑居處樹下　　若有作是觀<br>　執心而行道　　慢火不能燒　</p><p>法師說經觀察人情凡十九輩。以何了知。分別塵勞爾乃知之。何謂十九。一曰貪婬。二曰瞋恚。三曰愚癡。四曰婬怒。五曰婬癡。六曰癡恚。七曰婬怒愚癡。八曰口清意婬。九曰言柔心剛。十曰口慧心癡。十一者言美而懷三毒。十二者言麤心和。十三者惡口心剛。十四者言麤心癡。十五者口麤而懷三毒。十六者口癡心婬。十七者口癡懷怒。十八者心口俱癡。十九者口癡心懷三毒。於是頌曰<p class='lg'>　其有婬怒癡　　合此為三毒<br>　兩兩而雜錯　　計便復有四<br>　口柔復有四　　口癡言癡四<br>　世尊之所說　　人情十九種　</p><p>何而知人有貪婬相。文飾自喜調戲性急。志操匆匆性如獼猴。而多忘誤。智詐淺薄無有遠慮。舉動所為不顧前後。造作不要多事恐怖。多言喜啼易詐易伏。安隱易解十耐勤苦。得小利入大用歡喜。忘失小小而甚憂慼。聞人稱譽歡喜信之。伏匿之事。悉為道說。體溫多污。皮薄身臭。毛髮稀疏。多白多皺。不好長鬚白齒起行。喜淨潔衣。好著文飾。莊嚴其身喜於薄衣。多學伎術無所不通。數行遊觀常喜含笑。綺飾奉戒性和敬長。見人先問巧黠妍雅。性不佷戾慚愧多慈。分別好醜取與交易。柔和多哀多所恩惠。於諸親友放捨施與。所有多少不與人爭所惠廣大。觀顧身形所作遲緩。了知世法悉能決斷。若見好人敬而重之。覺事翻疾工於言語黠慧言和。多有朋友不能久親。少於瞋恚尊敬長老。臥起行步而不安詳。雖學于法愛欲財物。親屬朋友捨不堅固結友不久。聞色欲事即貪著之。說其惡露尋復厭之。易進易退。以是之故為貪婬相。於是頌曰<p class='lg'>　卒暴輕舉如獼猴　　常歡喜笑又喜啼<br>　得利大喜失甚憂　　多於言語易降伏<br>　志惑匆匆而驚恐　　自喜易詐信人語<br>　志性多忘無遠慮　　好按戒法而有慧<br>　貪視於色志善施　　綺顧其身敬朋友<br>　舒緩體溫為多污　　喜信慚軟而有勇<br>　於法財色及親友　　不可便疏尋即悔<br>　諸所造學即能得　　雖疾知之速忘失<br>　花飾莊嚴其衣服　　所作不要而敬老<br>　智者敬之有學志　　通達能明而和解<br>　常喜出城行遊觀　　美於言語亦樂聽<br>　利口便辭能分別　　所處臥坐不忍久<br>　柔軟性至誠　　輕事不顧後<br>　志卒不耐苦　　朋友好惠施<br>　憎長鬚喜短　　自喜然而臭<br>　巧黠多皺白　　奉戒慧無礙<br>　見人先問訊　　衣薄面齒淨<br>　有慈易從事　　起行不惜財<br>　別知人行慈　　易教不很戾<br>　佛說性如是　　為應貪婬相　</p><p>當何以觀瞋恚之相。解於深義不卒懟恨。若怒難解無有哀心。所言至誠惡口麤[<a href='javascript:showpic("../fontimg/072304.gif")'>麩-夫+黃</a>]。普懷狐疑不尋信之。喜求他短多寤少寐。多有怨憎結友究竟。仇讎難和所受不忘。無有怨驚人怖不懼。多力反復不能下屈多憂難訓。身體長大肥項大頭廣肩方額。好髮勇猛性強難伏。所可聽受遲鈍難得。既受得之亦復難忘。若失法財所欲親友。永無愁顧難進難退。以是知之為瞋恚相。於是頌曰<p class='lg'>　志性剛強深解義　　普疑於人求長短<br>　少於睡眠難屈伏　　性曚難學亦難忘<br>　能忍勤苦叵觸近　　無所畏錄不卒瞋<br>　身口相應難諫曉　　勇猛有力而剛強<br>　少恐尟友多怨憎　　少安有反身廣大<br>　所可作為不追悔　　棄法財反不顧念<br>　一捨所親不思之　　未曾還變亦不伏<br>　勤力精進修大事　　佛說是輩為瞋相　</p><p>云何察知愚癡之相。謂性柔軟喜自稱譽。無有慈哀破壞法橋。常而閉目面色憔悴。無有黠慧愛樂冥處。數自歎息懈惰無信。憎於善人常喜獨行。寡見自大作事猶豫。不了吉凶不別善惡。若有急事。不能自理又不受諫不別善友及與怨家。作事反戾弊如虎狼。被服弊衣身體多垢。性不自喜鬚髮蓬亂不自整頓。多憂嗜臥多食無節。人倩使之而不肯作。不倩不使而更自為。當畏不畏。不當畏者然反畏之。當憂反喜。當喜反憂。應哭而笑。應笑而哭。設有急事使之不行。適去呼還不肯反顧。常遭勤苦強忍塵勞。有所食噉不別五味。言語多笑喜忘重語。嚙舌舐脣然而噤齗。行步臥起未曾安隱。舉動作事無所畏難不知去就。佛說是輩為愚癡相。於是頌曰<p class='lg'>　弱顏愚無慈　　強額而自舉<br>　眼目不視眴　　燋焠數歎息<br>　獨行然無信　　嫉賢及懈息<br>　常憂多狐疑　　不別諸善惡<br>　體面多塵垢　　不知善惡語<br>　作事多憒鬧　　不能自究竟<br>　所倩使不肯　　不使而反行<br>　當畏而不畏　　不畏而反畏<br>　應喜而反憂　　應憂而反喜<br>　當哭而反笑　　當笑而反哭<br>　貪飲食無飽　　不別反怨讎<br>　志性喜佷戾　　無慧遭苦惱<br>　鬚髮常蓬亂　　無信喜居冥<br>　不別知五味　　多臥如虎狼<br>　寡見而貢高　　齧舌而舐脣<br>　弄口而喜齗　　所語而多笑<br>　臥處而不安　　諸急事難進<br>　呼還而突前　　性爾為癡相　</p><p>何謂婬怒癡相。向所說婬怒癡是也。婬癡怒癡相亦如是。其與一切塵勞合者。是謂婬怒癡相。於是頌曰<p class='lg'>　其處於塵勞　　與婬怒俱合<br>　當觀婬怒相　　是為癡無慧<br>　一切前所說　　貪欲諸垢穢<br>　有婬怒愚行　　則知不離癡　</p><p>何謂口欲心欲者。語言柔軟順從不違。身所不欲不加於人。言念輒善安隱可意。譬如好樹其華色鮮果實亦美。口欲心欲亦復如此。於是頌曰<p class='lg'>　其語常柔和　　順從言可人<br>　言行而相副　　心身不傷人<br>　譬如好花樹　　成實亦甘美<br>　佛尊解說是　　心口之婬相　</p><p>何謂口欲心怒者。口言柔軟而心懷毒。如種苦樹其花色鮮成果甚苦。言柔懷毒亦復如是。於是頌曰<p class='lg'>　其口言柔軟　　而心懷毒害<br>　視人甚歡喜　　相隨而可親<br>　口言而柔順　　其心內含毒<br>　如樹華色鮮　　其實苦若毒　</p><p>云何知口欲心癡者。言語柔和其心冥冥。不能益人亦不欺損。譬如畫瓶視表甚好堛聽B冥。口欲心癡亦猶如此。於是頌曰<p class='lg'>　口言有柔和　　而心懷冥癡<br>　當知此輩人　　口婬而心愚<br>　觀其口如慧　　心中冥如漆<br>　外好如畫瓶　　其內空且冥　</p><p>何謂口欲而心怒癡。所言柔軟念善尟少。性不調順或復念惡。有時不念善惡不別其性難知。譬如甜藥雜以鹹苦不可分別。其有口欲而心怒癡亦復如此。於是頌曰<p class='lg'>　其有口言欲　　心懷諸怒癡<br>　譬如醍醐蜜　　雜以辛苦鹹　</p><p>何謂口麤而心婬者。語言剛急中傷於人。眾所憎惡不欲見之。無有敬者。譬如父母訶教子孫。雖口剛急而心猶愛。譬如瘡醫破洗人瘡。當時大痛久久除愈心甚歡喜。其有口剛而心婬者亦復如是。於是頌曰<p class='lg'>　有現口言急　　而心懷婬欲<br>　譬如夏日熱　　其光照冷水　</p><p>何謂口剛而心怒者。口言麤[<a href='javascript:showpic("../fontimg/072304.gif")'>麩-夫+黃</a>]。所可懷念。無有慈善不欲人利。譬如苦藥復和以毒。設飲病人吐之不服。設飲消時則害人命。其口剛急而心怒者亦復如是。於是頌曰<p class='lg'>　其口言急無親敬　　心念弊惡而懷毒<br>　常喜侵枉於他人　　當觀此輩行雜毒　</p><p>何謂口麤而心癡者。言常剛急惡加於人。舉動所作心不自覺。不念人善亦不念惡。譬若有賊拔刀恐人而不能害。如是行者知為口急而心愚癡。於是頌曰<p class='lg'>　口言剛急心不害　　喜恐於人無所加<br>　譬如拔刀無所施　　口麤心癡亦如是　</p><p>何謂口麤心懷三毒者。口言剛急或善於人。又復加惡乍念不善亦不能惡。譬如大吏捕得盜賊。其下小吏恐責其辭。又復有吏誘進問之。其次小吏鞭杖拷之。又復有吏不問善惡亦不拷責。是謂口麤而懷三毒者。於是頌曰<p class='lg'>　口言而剛急　　其心懷三毒<br>　志性如是者　　不善不為惡<br>　行跡若斯者　　名之中間人<br>　勤苦及安隱　　是事雜錯俱　</p><p>何謂口癡而心欲者。無所別知人與共語。都無所解不曉善惡。義所歸趣心常自念。當何以益加於人也。至於趣事如所思念不失本要。譬如冥夜興雲降雨。其口癡心欲亦復如此。於是頌曰<p class='lg'>　其有口癡而心婬　　口所言說不了了<br>　如龍興雲而不雷　　口癡心婬亦如是　</p><p>云何為口癡心剛。不能施善亦不加惡。常心念言以何方便中傷於人。設得便者輒危害人。譬如以灰覆於炭火。行人躡上便燒其足。口癡心怒亦復如是。於是頌曰<p class='lg'>　口癡而心剛　　不柔無惡言<br>　常懷惡加人　　不念人善利<br>　所言不了了　　藏惡在於心<br>　如灰覆炭火　　設躡燒人足　</p><p>何謂口癡而心懷冥。不能以善加施於人。亦不加惡心亦不念。他人善惡無所增損。所以者何。無勢力故。譬如火滅以灰覆之。若持枯草及燥牛屎。積著其上手觸足蹈。無所能燒而不成熟。所以者何。無所堪任。口癡心冥亦復如是。於是頌曰<p class='lg'>　其口有癡愚　　而心懷闇冥<br>　都不能念惡　　亦不能念善<br>　不能成辦事　　亦不不為能<br>　如暴中炊煮　　無所能成熟　</p><p>何謂口癡心懷三毒。口無所犯不益於人。少所中傷晝夜思念。以何方便中傷於人。又復心念云何饒人。或心念言不損益人。譬如故瓶盛淨不淨。而蓋其口不見其媯o口則現。口癡心懷三毒亦復如此。於是頌曰<p class='lg'>　作性喜反戾　　口言不了除<br>　而懷婬怒癡　　盛滿以臭穢<br>　譬如大故瓶　　受諸淨不淨<br>　不能益於人　　亦都無所損　</p><p>其為法師以此十九事。觀察人情而為說法。其婬相者云何解說。為講法言習欲多者墮於地獄餓鬼之中。然後得出復作婬鳥。鸚鵡青雀及鴿鴛鴦。鵝鶩孔雀野人獼猴。設還作人多婬放逸輕舉卒暴。仁當察此曼及人身。觀知罪垢惡露不淨莫習婬欲。於是頌曰<p class='lg'>　其多習婬色　　憍慢速目燒<br>　在人若畜生　　地獄餓鬼中<br>　生彼還自害　　塵勞火見燒<br>　欲令解脫此　　隨行故說是　</p><p>設多瞋者隨其行跡。而為說法。犯眾瞋恚墮於地獄餓鬼之道。從惡處出當作毒獸。鬼魅羅剎反足女鬼溷鬼之類。又作師子虎狼蛇虺。毒蟲蚊虻蚑蜂百足之蟲。設從此道還在世間。形貌醜陋人所不媚。常當短命而多疾病身體不完。以是之故殃罪分明。常奉慈心除其瞋恚。於是頌曰<p class='lg'>　人多懷瞋恚　　眾共所憎惡<br>　坐是墮惡道　　多病不安隱<br>　墮鬼及毒獸　　既作人下賤<br>　能行慈心者　　即除瞋恚冥　</p><p>設多愚癡為說此法。曚冥興盛死墮地獄餓鬼之路。若在畜生則作癡獸。謂牛羊狐犬騾驢豬豚之屬。設還人道性不決了少眼根弱。當多疾病六情不完。生於夷狄野人之中。從冥入冥。以是教之觀十二緣除愚冥本。於是頌曰<p class='lg'>　多習愚癡者　　諸根不完具<br>　生於牛羊中　　然後墮地獄<br>　假使修學人　　願度此惡道<br>　欲得脫其冥　　當觀十二緣　</p><p>設多婬怒當行二事。觀其不淨又奉慈心。若多婬癡為講二事。空無及慈。設怒癡盛為說二事。導以慈心并了癡本。於是頌曰<p class='lg'>　行慈觀不淨　　攻治婬怒癡<br>　教色諸愚者　　十二緣不明<br>　若人瞋恚盛　　及癡甚除冥<br>　當為講慈心　　十二因緣本　</p><p>若有口婬而心欲者。為說無常空寂之義也。心怒口恚唯講慈仁也。口癡心冥講十二緣。其餘四種眾病備具。一者口婬心懷三毒。二者口怒婬恚癡具。三者口愚內懷三垢。四者有人淳懷三毒。其解法師當為此輩說法教化。令其寂然觀因緣本。所以者何。是輩種類塵勞淳厚。積諸罪殃而自纏裹。雖為現法不見聖諦。唯當教之諷誦勸進。緣是之故專在誦務。塵勞轉薄。雖不獲道可得上天。於是頌曰<p class='lg'>　其有行犯婬　　而心瞋恚癡<br>　當教諷誦經　　及勸使為福<br>　塵勞雖興盛　　緣是除罪蓋<br>　因斯之方便　　然後得生天　</p><p>譬如有人修治樹園。地高下之坵墟平之。溉灌以時拔去荊棘。穢草蘆葦邪生諸曲。橫出不理皆落治之。棄著垣外令其順好。樹木無礙根生滋茂。皆悉護之令不折傷。以是之故。樹木轉大花實興盛。其修行者受法師教。除婬怒癡欲想諸穢。以是之故。行遂長成至于得道。於是頌曰<p class='lg'>　其樹木曲戾　　邪出不順生<br>　荊棘諸瑕穢　　悉落治令政<br>　以若干方便　　修理乃得成<br>　修行治法樹　　奉經亦如是<br>　除諸婬怒癡　　受師百千教<br>　滅去諸瑕穢　　如園師修樹　</p><p>法師說經察以四事。何謂為四。一曰博學而得至道。二曰懷來以道其於學問不能論義。三曰博學道德未得成就。四曰無知無道。復有四法。一曰初由法師從其啟受知義解法。二曰雖解其義不能微妙。三曰分別淺法不能至深。四曰不知其義亦不曉了。如是學法所習唐苦。譬如兩人俱不曉泅墮深水中。欲相免濟反更溺死。如盲牽盲欲有所至。中道迷惑竟不能達。不知義者亦不曉慧。而欲說法欲有所救亦復如是。於是頌曰<p class='lg'>　譬如人博學　　眾善無央數<br>　已得度無極　　若人越大海<br>　若人淨如諦　　而無有智慧<br>　但可取其要　　不能獲深義<br>　若習入道者　　隨順不違律<br>　以能敬受教　　如是有反復<br>　譬如近尊者　　必當獲大利<br>　其學修行道　　所求義必進<br>　但解進其義　　而不能微妙<br>　如人食空羹　　而無有飯具<br>　從師諮受義　　不了妙如是<br>　不能解大道　　不至正真慧<br>　設使不入道　　不能分別說<br>　則不解於慧　　無義不了了<br>　如盲欲御盲　　不能致所趣<br>　無義亦無慧　　譬之亦其然　</p><p>其修行者計有三品。一曰或身行道而心不隨。二曰或心行道而身不從。三曰修道身心俱行也。何謂身行而心不隨。假使行者結跏趺坐政直端心。譬如柱樹未曾動搖。而現此相內心流逸。色聲香味細滑之念。所更不更而普求之。其心放逸不得自在。譬如死屍捐在塚墓。虎狼禽獸飛鳥狗犬貉爭食之。身定內亂亦猶其然。斯為修行道德地者身定心亂。於是頌曰<p class='lg'>　結加趺端坐　　不動如太山<br>　其心內迷散　　情猶象墮淵<br>　如是修行者　　身定而心亂<br>　譬若樹狂花　　不成果而落　</p><p>何謂修行道地者。有心在道而身不從。身不端坐成四意止。是時心定而身不安。於是頌曰<p class='lg'>　假使心性自調和　　住四意止無他相<br>　是時則名四意止　　雖身不定心不亂　</p><p>修行道地。何謂身心而俱定者。身坐端正心不放逸。內根皆寂亦不走外隨諸因緣也。當爾之時身心端定都不可動。以此知之身心等定。於是頌曰<p class='lg'>　其身心俱定　　內外不放逸<br>　寂然加趺坐　　如柱定難傾<br>　見於生死諦　　如水漂岸樹<br>　身心而相應　　疾成道得果　</p><p>修行道地。專精於道而不動轉。如是寂滅速至泥洹。於是頌曰<p class='lg'>　講說若干之要義　　如乳石蜜和食之<br>　其無諛諂能承法　　則以佛教自調順　</p><p class='juan'>
修行道地經卷第二</p>
</body></html>
