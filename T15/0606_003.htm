<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p class='juan'>
修行道地經卷第三</p>
<p><span class='byline'>　　　　西晉三藏竺法護譯</span><br><p><b>　　<A NAME="n144"></A>勸意品第九</b><p>修行道地。以何方便自正其心。吾曾聞之。昔有國王。選擇一國明智之人以為輔臣。爾時國王設權方便無量之慧。選得一人聰明博達其志弘雅。威而不暴名德具足。王欲試之欲知何如。故以重罪欲加此人。敕告臣吏盛滿缽油。而使擎之從北門來至於南門。去城二十里園名調戲。令將到彼。設人持油墮一渧者。便級其頭不須啟問。於是頌曰<p class='lg'>　假使其人到戲園　　承吾之教不棄油<br>　當敬其人如我身　　中道棄油便級頭　</p><p>爾時群臣受王重教。盛滿缽油以與其人。兩手擎之甚大愁憂。則自念言。其油滿器。城里人多行路車馬觀者填道。譬如水定而風吹之其水波揚。人亦如是。心不安隱。退自念言。無有一人而勸勉我言莫恐懅也。是器之油擎至七步尚不可詣。況有里數耶。此人憂憒不知所湊心自懷懅。於是頌曰<p class='lg'>　睹人象馬及車乘　　大風吹水心如此<br>　志懷怖懅懼不達　　安能究竟了此事　</p><p>其人心念。吾今定死無復有疑也。設能擎缽使油不墮。到彼園所爾乃活耳。當作專計。若見是非而不轉移。唯念油缽志不在餘然後度耳。於是其人安行徐步。時諸臣兵及眾觀人。無數百千隨而視之。如雲興起圍繞太山。於是頌曰<p class='lg'>　其人擎缽心堅強　　道見若干諸觀者<br>　眾人圍繞而隨之　　譬如江海興大雲　</p><p>當爾其人擎缽之時。音聲普流莫不聞知。無央數人皆來集會。眾人皆言觀此人衣。形體舉動定是死囚。斯人消息乃至其家。父母宗族皆共聞之。悉奔走來。到彼子所號哭悲哀。其人專心不顧二親兄弟妻子及諸親屬。心在油缽無他之念。於是頌曰<p class='lg'>　其子啼泣淚如泉　　若干種泣哭嘆父<br>　心懷怖懅不省親　　專精秉志而持缽　</p><p>眾人論說相令稱噭。如是再三。時一國人普來集會。觀者擾攘喚呼震動。馳至相逐躄地復起。轉相登躡間不相容。其人心端不見眾庶。於是頌曰<p class='lg'>　眾人叫喚不休息　　前後相逐不容聞<br>　而擎油缽都不觀　　如雹雨空無所傷　</p><p>觀者復言。有女人來端正姝好。威耀光顏一國無雙。如月盛滿星中獨明。色如蓮華行於御道。像貌巍巍姿色踰人。譬如玉女。又若忉利天王之后。字曰護利。端正姝好。諸天人民莫不敬重。於今斯女昭昭如是。能八種舞音聲清和聞者皆喜。於是頌曰<p class='lg'>　舉動而安詳　　歌舞不越法<br>　其心懷歡喜　　感動一切人<br>　歌頌聲則悲　　其身而逶迤<br>　不疾亦不遲　　被服順政齊<br>　七種微妙音　　奇述有五十<br>　三處而清淨　　宮商節相和<br>　身從頭至足　　莊嚴寶瓔珞<br>　語言而美雅　　猶若甘露降　</p><p>爾時其人一心擎缽。志不動轉亦不察視。觀者皆言。寧使今日見此女顏終身不恨。勝於久存而不睹者也。彼時其人雖聞此語。專精擎缽不聽其言。於是頌曰<p class='lg'>　巧便而安詳　　其舞最巧妙<br>　一切人貪樂　　譬如魔之后<br>　能動離欲者　　何況於凡夫<br>　來往其人邊　　擎缽心不傾　</p><p>當爾之時有大醉象。放逸[<a href='javascript:showpic("../fontimg/020058.gif")'>牛/牪</a>]走入於御道。眾人相謂今醉象來。踏蹴吾等而令橫死。此為魃魅化作象形。多所危害不避男女。身生瘡痍其身麤澀。譬若大髀毒氣下流。舌赤如血其腹委地。口脣如垂行步縱橫。無所省錄人血塗體。獨遊無難進退自在。猶若國王。遙視如山。暴鳴哮吼譬如雷聲。而擎其鼻瞋恚忿怒。於是頌曰<p class='lg'>　大象力強甚難當　　其身血流若泉源<br>　踏地興塵而張口　　如欲危害於眾人　</p><p>其象如是。恐怖觀者令其馳散。破壞兵眾諸象[<a href='javascript:showpic("../fontimg/020058.gif")'>牛/牪</a>]逝。一切睹者而欲怖死。能拔大樹踐害群生。雖得杖痛無所畏難。於是頌曰<p class='lg'>　壞眾及群象　　恐怖人或死<br>　排撥諸舍宅　　[<a href='javascript:showpic("../fontimg/020058.gif")'>牛/牪</a>]走不畏御<br>　名聞於遠近　　剛強以為德<br>　憍慢無所錄　　不忍於高望　</p><p>爾時街道市里坐肆諸賣買者。皆懅收物蓋藏閉門。畏壞屋舍人悉避走。又殺象師無有制御。瞋惑轉甚蹈殺道中象馬牛羊豬犢之屬。碎諸車乘星散狼藉。於是頌曰<p class='lg'>　諸坐肆者皆蓋藏　　傷害人畜碎車乘<br>　睹見如是閉門戶　　狼藉如賊壞大營　</p><p>或有人見。懷振恐怖不敢動搖。或有稱怨呼嗟淚下。又有迷惑不自覺知。有未著衣曳之而走。復有迷誤不識東西。或有馳走如風吹雲不知所至也。中有惶懅以腹拍地。又人窮逼張弓安箭而欲射之。或把刀刃意欲前挌。中有失色恍惚妄語。或有懷瞋其眼正赤。又有屏住遙睹歡喜。雖執兵仗不能加施。於是頌曰<p class='lg'>　於斯迷怖懅　　亦有而悲涕<br>　或愕無所難　　又有執兵仗<br>　愁憒躄地者　　邈絕不自知<br>　獲是不安隱　　皆由見醉象　</p><p>彼時有人曉化象咒。心自念言。我自所學調象之法。善惡之儀凡有八百。吾觀是象無此一事。吾今當察從何種出。上種有四。為是中種下種耶。以察知之即舉大聲而誦神咒。於是頌曰<p class='lg'>　天王授金剛　　吾有微妙語<br>　能除諸貢高　　羸劣能令強　</p><p>彼人即時舉聲稱曰。諸覺明者無有自大亦不興熱。棄除恩愛承彼奉法。修行誠信之所致也。象捐貢高伏心使安。說此往古先聖二偈言<p class='lg'>　婬泆及怒癡　　此世三大憍<br>　誠道無諸垢　　眾熱為以消<br>　用彼至誠法　　修行亦如是<br>　大意供象王　　除惑捨貢高　</p><p>爾時彼象聞此正教。即捐自大降伏其心。便順本道還至象廄。不犯眾人無所嬈害。其擎缽人不省象來亦不覺還。所以者何。專心懼死無他觀念。於是頌曰<p class='lg'>　見象如暴雨　　而心未曾亂<br>　其雨雖止已　　虛空亦不悅<br>　其人亦如是　　不省象往還<br>　執心擎油缽　　如藏寶不忘　</p><p>爾時觀者。擾攘馳散東西走故。城中失火燒諸官殿。及眾寶舍樓閣高臺。現妙巍巍展轉連及。譬如大山無不見者。煙皆周遍火尚盡徹。於是頌曰<p class='lg'>　其城豐樂嚴正好　　宮殿屋舍甚寬妙<br>　而煙普熏莫不達　　火熾如人故欲然　</p><p>火燒城時。諸蜂皆出放毒齧人。觀者得痛驚怪馳走。男女大小面色變惡。亂頭衣解寶飾脫落。為煙所熏眼瞳淚出。遙見火光心懷怖懅。不知所湊展轉相呼。父子兄弟妻息奴婢。更相教言避火離水莫墮泥坑爾乃安隱。於是頌曰<p class='lg'>　愁憂心懷不自覺　　家室親屬及僕從<br>　乘諸象馬悲哀出　　言有大火當避捨　</p><p>爾時官兵悉來滅火。其人專精一心擎缽。一渧不墮不覺失火及與滅時。所以者何。秉心專意無他念故。於是頌曰<p class='lg'>　有眾人迷惑　　如鳥遇火飛<br>　其火燒殿舍　　煙出如浮雲<br>　頭亂而驚怖　　避煙火馳走<br>　一心在油缽　　不覺火起滅　</p><p>是時五色雲起天大雷電。於是頌曰<p class='lg'>　既興大霧非時雨　　風起吹雲令純陰<br>　虛空普遍無清天　　猶暴象群雲如是　</p><p>爾時亂風起吹地興塵。沙礫瓦石填於王路。拔樹折枝落諸華實。於是頌曰<p class='lg'>　風起揚塵而周普　　興雲載水無不遍<br>　暴風忽冥不相見　　雷電俱降無不驚　</p><p>彼時大雲而焰掣電。霹靂落墮孔雀皆鳴。天便放雨墮於諸雹。雖有此變其人不聞。所以者何。專念油缽。於是頌曰<p class='lg'>　其放逸象時　　猶如大雲興<br>　墮雹失火風　　拔樹壞屋舍<br>　其人不睹見　　何善誰為惡<br>　不覺風雲起　　但觀滿缽油　</p><p>爾時其人擎滿缽油。至彼園觀一渧不墮。諸兵臣吏悉還王宮。具為王說所更眾難。而人專心擎缽不動。不棄一渧得至園觀。王聞其言則而歎曰。此人難及人中之雄。不顧親屬及與玉女。不懅巨象水火之患雷電霹靂。吾聞雷聲愕然怖懅。雖有啟白不省其言。或有心裂而終亡者。或有懷駒而傷胎者。人民所立悉不自覺。雖遇眾難其心不移。如是人者無所不辦。心強如斯終不得難。地獄王考能食金剛。其王歡喜立為大臣。於是頌曰<p class='lg'>　見親族泣涕　　及醉象暴亂<br>　雖遭諸恐難　　其心不移易<br>　王睹人如此　　心堅定不轉<br>　親愛而弘敬　　立之為大臣　</p><p>爾時正士其心堅固。難遭善惡及諸恐難。志不轉移得脫死罪。既自豪貴壽考長生也。修行道者御心如是。雖有諸患及婬怒癡來亂諸根。護心不隨攝意第一。觀其內體察外他身。痛痒心法亦復如是。於是頌曰<p class='lg'>　如人擎油缽　　不動無所棄<br>　妙慧意如海　　專心擎油器<br>　若人欲學道　　執心當如是<br>　意懷諸德明　　皆除一切瑕<br>　若干之色欲　　再興於怒癡<br>　有志不放逸　　寂滅而自制<br>　人身有病疾　　醫藥以除之<br>　心疾亦如是　　四意止除之　</p><p>心堅強者志能如是。則以指爪壞於雪山。以蓮華根鑽穿金山。則以鋸斷須彌寶山。其無有信不能精進。懷而諛諂放逸喜忘。雖在世久終不能除婬怒癡垢。有信精進質直智慧其心堅強。亦能吹山而使動搖。何況而除婬怒癡也。故修行者欲成道德。為信精進智慧朴直。調御其心專在行地。於是頌曰<p class='lg'>　直信而精進　　智慧無諛諂<br>　是五德除瑕　　離心無數穢<br>　採解無量經　　自覺斯佛教<br>　但取其要言　　分別義無量　</p><p><b>　　<A NAME="n145"></A>修行道地經離顛倒品第十</b><p class='lg'>　功德住覺高巍巍　　猶如學術依靜居<br>　智慧川流善寶形　　願稽首禮大山王<br>　從天上來下　　知趣而不惑<br>　佛生不胞胎　　不入亦不出<br>　不更諸苦惱　　不著不顛倒<br>　德重無所著　　歸命度生死　</p><p>修行道者或懷懈怠。謂法微妙難曉難了不可分別。當識苦本斷除諸習。證於盡滅修念道術。譬如有人而取一髮破為百分。還續如故令不差錯。是事甚難不乎。答曰。甚難甚難。可以幻化諸藥神咒續髮如故。泥洹之道不以此事而成立也。雖不能致於道證者當有方便。於是頌曰<p class='lg'>　常健精進向脫門　　欲覺了此難復難<br>　勤力勸樂而無退　　如深穿地得泉水　</p><p>當作是觀。速疾成就莫如泥洹。不從他求自因心致。從他人得乃為難耳由己勤獲何所難乎。當作斯計唯以諦觀誘進其心。如誘小兒呼之至前。來取手物而食噉之。小兒來至一一擘指而無所得。世人如是所見顛倒。無常謂常苦謂為樂。非身謂有身空謂為實。捨四顛倒作本無觀。爾乃為順佛之教誡。於是頌曰<p class='lg'>　人不曉本無　　常計樂謂淨<br>　譬如以捉捲　　用以誘小兒<br>　於是人顛倒　　而有吾我想<br>　當為現光曜　　如冥中燃燈　</p><p>吾有頭髮不能常久。亦非淨潔弗安無我。以是觀之一切皆然。勸發其心如明眼人。執炬而行入於空室。觀之無人亦無所睹。審諦見者亦復如是。察色之本見無常苦無吾非身。虛妄見者而反自縛。解空觀者有何難乎。現可見聞得道跡者往還不還。及無所著得平等覺。此等斯人吾亦是人。此等成道我身何故獨不獲乎。修行道者勸心如是。捨四顛倒專於行地。於是頌曰<p class='lg'>　髮毛爪骨肉　　及諸像色形<br>　眾來惑心法　　五陰之所亂<br>　無常苦不安　　無我不清淨<br>　身如空丘舍　　明者觀如是　</p><p><b>　　<A NAME="n146"></A>修行道地經曉了食品第十一</b><p class='lg'>　佛在巴質樹　　天帝奉百味<br>　又在舍衛城　　波斯匿供養<br>　比蘭若設飯　　麥飯雖甘味<br>　皆等意受之　　稽首無所著<br>　雖食此飯已　　弗著不以色<br>　亦不造憍慢　　棄捐諸貢高<br>　所在受供養　　如越大曠路<br>　不以為甘美　　是故稽首禮　</p><p>爾時修行當觀飯食。設百種味及穢麥飯。在於腹中等無有異。舉食著口。嚼與唾合。與吐適同。若入生藏。身火煮之。體水爛之。風吹展轉。稍稍消化。墮於熟藏。堅為大便。濕為小便。沫為涕唾。藏中要味以潤成體。此要眾味流布諸脈。然後長養髮毛爪齒。骨髓血肉肪膏精氣頭腦之屬。是外四大養內五根諸根得力。長於心法起婬怒癡。欲知是者是揣食之本。由是而起。於是頌曰<p class='lg'>　計無央數諸上味　　墮住腹中而無異<br>　於體變化等不淨　　故行道者不貪食　</p><p>雖當飯食不求於肥趣欲支命。譬如大官捕諸飛鳥。皆剪其翅閉著籠中。日擇肥者以給官廚。時諸飛鳥日日稍減。中有一鳥心自念言肥者先死。若吾當肥亦死如前。設不食者便當餓死。今當節食令身不肥亦莫使羸。令身輕便出入無礙。不為宰人所見烹害。羽翼可得漸漸生長。若從籠出便可飛逝從意所至。修行道者亦計如是。食趣安身令體不重。食適輕便少於睡眠。坐起經行喘息安隱尟大小便。身依於行婬怒癡薄。其修行者當作是觀。吾不貪身除諸情欲。此身非要骨鎖相支。今此身中但盛不淨無有堅固。譬如怨家無益羅網。常懷怨賊而傷親友。當消息之供養奉事。譬如王者當以如何。遵承佛教坐起經行令無災患。常觀污露具知多穢。將養其命趣得行道。如有親屬不可棄捨身亦如是。沐浴飯食衣被蓋形。如愛一子常將護之。不令寒溫飢渴之苦。非為蚊虻蚤蝨所齧。如有逆賊收閉牢獄。獄吏考治若干種榜。卿為前後劫盜誰物。家居所在盜何所藏。與誰同伴魁師黨部耶。五毒治之氣絕復蘇。即自思惟。以何方便得脫榜笞。心便開解對獄吏首。遠計某國大長者子名曰禁戒。前後所偷皆著彼所。居止其家共行竊盜是吾伴侶。獄吏聞之收長者子。與前賊共同一牢中俱繫鐵靽。時長者子家有餉來。便自獨食不分與賊。賊大瞋怒張目嚙齒。汗出嘆息欲興惡意。令長者子不濟其命。況乃獨食。今我自在則當逼之。不獨飲水。何況獨食。其長者子少小驕樂。不忍須臾不行左右欲至舍後。便報賊言。共至廁上。其賊報言。在卿所至。吾不能行。時長者子逼急窮極。謂其賊言。無過於子。子橫牽吾閉在刑獄。今欲小起反不相從乎。設不共繫終不相報。吾假相犯卿便說之。以當省過而謝其罪。時賊答曰。子實無過。吾橫相牽。卿眷屬多。欲自免罪。不見考治。蒙得飲食故相枉耳。仁有餉來而反獨食。永不相分故不相從。時長者子則報賊言。解子所恨。從今以往終不相失。若有餉來先當飯子。然後自食。曼我命存。願到舍後使身氣通。賊乃隨之。後日餉來便敕婢使。所持飯來先奉親厚。所食之餘爾乃給我。時婢奉教輒如其言。使人還歸具啟長者。長者聞之心懷恚怒。明日詣獄謂其子言。卿生豪族。反與逆賊惡人從事。而與親厚都不覺知。此橫牽汝閉在牢獄。其子報言。父所言是。不敬此人以為親厚也。具知是賊耳。我欲小行逼不相從。身重腹脹眼反耳聾。頭痛背裂脅肋欲拔。胸懷氣滿喘息欲斷。心意煩亂迷不自覺。諸節欲解骨體疼痛。命欲窮絕。惡對在上。汗出短氣。而賊語我。卿能隨吾。如病從醫。爾乃可耳。先以飯我。然後自食。吾當相從。用貪身命故為親厚也。如長者子具知此賊為怨家也。用窮逼故於外示現若如親厚。而內疏薄。知四大寄非常之物。四事增減輒無安隱。如蛇虺毒。如幻野馬。水月山響。解身如是。其行道者亦復解此。曉知五陰皆為怨賊。趣以衣食將養其體令不危害。夙夜專精如救頭然。非以懈廢得成道德。至於無為。度于三界始終之患<p><b>　　<A NAME="n147"></A>修行道地經伏勝諸根品第十二</b><p>其修行者婬怒癡薄。設不習塵無所嬈害。未成道德非見聖諦自謂獲矣。如是行者自誡心意。放之在於色聲香味細滑之念。著於五陰所作未辦。設心不隨五陰蓋者則知得道。若其心亂隨諸情欲。即還恐懅當更精進。如牧牛者牧牛于澤。其牛[<a href='javascript:showpic("../fontimg/020058.gif")'>牛/牪</a>]突踐他禾穀。牧牛者恐怖其主覺之。牽將歸家以杖捶治。明日復出還在牧上。陽如不視知復犯他禾稼不也時牛心念。牧者不見復食他苗。其主見之便復撾榜。牛後恐畏不敢復犯。行者如是自誡五根。不隨情欲則知道成也。若從六衰即還自制。觀三塗之苦生死之難。晝夜精勤勝前萬倍。所未獲者當令成就。已得成就令不放逸<p><b>　　<A NAME="n148"></A>修行道地經忍辱品第十三</b><p>設使有人撾罵行者。爾時修道當作是觀。所可詈詈但有音聲。諦惟計之皆為空無。適起即滅。譬如文字其名各異。一一計字無有罵聲。譬如一盲目無所見。正使百盲亦無所睹。罵亦如此一字不成。正百千字亦悉空無。設使父母家室親里。共稱譽我亦復皆空。當作是觀。譬如夷狄異音之人。雖來罵我譬如風響。是聲皆空<p><b>　　<A NAME="n149"></A>修行道地經棄加惡品第十四</b><p>假使行者坐於寂定。人來撾捶。刀杖瓦石以加其身。當作是觀。名色皆空。所捶可捶。悉無所有。本從何生。誰為瞋者。向何人怒。我宿不善得致此患。設無名色無緣遭厄。我若欲瞋報其人者。眾怨甚多不可悉報。譬如毒蛇及與百足。蚤蝨蚊虻蚑蜂之屬。是輩嬈人無以加報。假使能除外諸憂患。安能辟除其內體中。四百四病八十種蟲。以是之故當伏內心。滅諸垢穢寂定其志。故謂修行<p><b>　　<A NAME="n150"></A>修行道地經天眼見終始品第十五</b><p>其修行者假使睡眠。當念無常不久趣死。想於眾苦生死之惱。澡手盥面瞻視四方。夜觀星宿以自御心。棄捐懈怠不思臥寐。若睡不止當起經行。假令不定當移其坐。想欲見明。雖心中冥。思惟三光。令內外明。於是頌曰<p class='lg'>　當念生死苦　　觀罪睹四方<br>　省視外光影　　內心求照明<br>　滅壞睡眠冥　　若日消除闇<br>　如是雖閉目　　所見踰開者　</p><p>其修行者。常思見明。晝夜無異。分別大小是非所趣。遠行普學無所不博。思惟如是則得道眼所見平等。無有彌延及淨居天。於是頌曰<p class='lg'>　雖為眠目常如開　　禪定所見踰天眼<br>　普視世間眾生類　　徹達天上無不見　</p><p>其修行者已成道眼。悉見諸方三惡之處。譬如霖雨一旦晴除。有明眼人住於山頂。觀視城郭郡國縣邑聚落人民。樹木花實流水源泉。師子虎狼象馬羊鹿。及諸野獸。行來進止皆悉見之。於是頌曰<p class='lg'>　譬如明鏡及虛空　　霖雨已除日晴明<br>　有淨眼人住高山　　從上視下無不見<br>　又觀城郭及國邑　　其修行者亦如是<br>　睹見世間及禽獸　　地獄餓鬼眾生處　</p><p>修行如是睹三千界。見人生死善惡所趣。是之名曰所達神通。於是頌曰<p class='lg'>　雖有甘露無上味　　見三千世德踰彼<br>　其修行道隨佛教　　疾得神通無罣礙<br>　佛皆普見一切淨　　愍傷眾人故說此<br>　決終始根令速度　　以無極義而分別　</p><p><b>　　<A NAME="n151"></A>修行道地經天耳品第十六</b><p class='lg'>　識慧為轂寂應緣　　無所罣礙順正道<br>　其有轉此道法輪　　稽首轉輪大聖族<br>　察省若干之伎樂　　設有悲哀心正等<br>　聞諸天人地獄聲　　叉手稽首尊淨性　</p><p>其修行者適成天耳。便得徹聽亦無煩憒。譬如有人掘地求藏。本規索一并得餘藏。行者如是本求天耳徹聽隨從。悉聞天上世間之聲。於是頌曰<p class='lg'>　計彼修行者　　興法以善權<br>　精勤得天眼　　睹天上世間<br>　徹聽自然生　　所聞亦無限<br>　如人地求藏　　自然得餘寶　</p><p>譬如夜半眾人眠寐。一人獨覺上七重樓。於寂靜時聽省諸音。妓樂歌舞啼泣悲哀撾鼓之聲。修道所見亦復如是。心本寂靜遙聽地獄啼[<a href='javascript:showpic("../fontimg/004404.gif")'>口*睪</a>]酸苦。見聞餓鬼及與畜生。天上世間妓樂之音。是為天耳神通之證。於是頌曰<p class='lg'>　如夜眾庶皆眠寐　　一人起上七重樓<br>　靜心而聽一切人　　妓樂歌舞之音聲<br>　其修道者亦如是　　天耳徹聞諸音聲<br>　其在三界諸形色　　悉曉了知其語言<br>　從無央數大經義　　我得其餘服甘露<br>　譬如人病服良藥　　今演世尊天眼教　</p><p><b>　　<A NAME="n152"></A>修行道地經念往世品第十七</b><p class='lg'>　智慧為牙善根元　　經法成華德為果<br>　解脫示現立不動　　今吾歸命佛大樹<br>　從億百生殖善根　　昔無限世寂梵行<br>　識百千億本宿命　　佛覺意強歸心定　</p><p>假使修行心自念言。吾從何來致得人身。以天眼視明心徹睹。本生為人若在非人。譬如有人從一縣邑復至一縣。識前往反坐起之處也。修行如是。自念本生所歷受身。名姓好惡壽命長短。飲食被服皆悉識之。彼沒生此此終生彼。如是之比知無央數。所更生死。是號曰識本宿命神通。於是頌曰<p class='lg'>　以天眼睹曰修行　　知無數劫所歷生<br>　皆見過去可受身　　譬如乘船自照面<br>　佛所生處悉識念　　吾觀諸經而鈔取<br>　是為號曰昔所更　　以慧之心採至要　</p><p><b>　　<A NAME="n153"></A>修行道地經知人心念品第十八</b><p class='lg'>　不可計哀宣　　知眾所趣念<br>　自睹心所思　　是非定放逸<br>　志所懷至意　　解了無量智<br>　而除諸瑕穢　　願歸尊最勝　</p><p>其修行者以天眼。視人及非人是非善惡端政醜陋。徹睹心行所明窈冥。喜瞋恚者其心如斯。志和悅者當所趣矣。於是頌曰<p class='lg'>　天眼之徹視　　見諸人非人<br>　睹察眾顏色　　亦睹心所念<br>　知其意本元　　何緣獲此行<br>　其修道悉省　　懷瞋及和悅　</p><p>譬如有人坐於江邊。見水中物魚鱉黿鼉。及無央數異類之蟲。修行如是。睹眾生心。所念善惡了了無疑。是名神通知他人心所念善惡。於是頌曰<p class='lg'>　覺眼明了心清淨　　因修道行而獲斯<br>　知他心念所思想　　猶如見樹根枝葉　</p><p>譬如賈客欲得水精之珠。便入江海則得此寶。并獲真珠金剛珊瑚硨磲馬瑙。修行如是。棄于睡眠專心在明。則得天眼并獲天耳神足。自知己所從來見他人本。是故修行當習覺明。於是頌曰<p class='lg'>　如以一事入江海　　而獲無數大珍寶<br>　修行如是除睡眠　　天眼聽飛識本末<br>　修行若斯志寂定　　今吾所宣如佛教<br>　見無量色踰天眼　　睹眾生心念是非<br>　其忍辱力踰於地　　柔軟安和過於水<br>　秉志堅固如須彌　　越於人民超虛空<br>　深慧過於江　　如海無瞋恨<br>　其德莫能及　　願稽首最勝<br>　其心而懷道　　諸天所嗟歎<br>　執心而一定　　非以為歡喜<br>　彼調柔等意　　非以所增減<br>　明德無輕戲　　吾願稽首禮　</p><p>假使修行心有輕戲。便當思惟愁慼之法。會當歸死未得度脫。無常之法非歡喜時。所有恩愛會當別離。於是頌曰<p class='lg'>　無數諸川流　　滿若耶氾水<br>　未度死河法　　耗亂反歡喜<br>　無量之恩愛　　不久當別離<br>　非常之惡對　　各追隨罪福　</p><p>其修行者心自念言。吾儻命終不成道德。亦未向道或恐犯逆。不隨法教入于三塗。不得免濟無底之患。墮眾邪見得無迷惑復更胞胎。將無積骨若如太山。或恐斷頭血如江海。或值涕泣淚如五河。與父母別。妻子無常。兄弟死亡。憂惱無量。於是頌曰<p class='lg'>　尚未得成道　　不斷恐死原<br>　當更百千難　　當復入胞胎<br>　未除憂慼根　　遇眾無量惱<br>　不得歸聖道　　三塗自然開　</p><p>修行自念宿夜恐懼。儻墮禽獸非法之處。常懷害心轉相奪命。無有羞恥從冥入冥。已墮此患難復人身。一錢投海求之可得。已失人身難得於此。於是頌曰<p class='lg'>　貪婬所蓋怒癡冥　　欲杖所驅無羞慚<br>　以入畜生之雲霧　　而墮此苦復人難　</p><p>行者自念。我身將無墮於餓鬼。曾聞其人執持瓦器。盛以涕唾膿血及人穢吐。以為飲食遍行乞丐。於是頌曰<p class='lg'>　以不淨之器　　瓦杅而不完<br>　盛膿血涕唾　　服之如飲水<br>　貪餮常鬥諍　　凶罪之所致<br>　作行如是者　　則墮餓鬼道　</p><p><b>　　<A NAME="n154"></A>修行道地經地獄品第十九</b><p>修行自念。我身將無墮於地獄。曾聞罪人適共相見。則懷瞋恚欲還相害。手爪鋒利若如刀刃。自然兵杖矛戟弓箭瓦石也。當相向時刀戟之聲若如破銅。兵仗碎壞刀矛交錯。若如羅網。罪人見此心懷愁憂。於是頌曰<p class='lg'>　是輩諸罪人　　在地獄相害<br>　意欲得兵仗　　應心皆獲之<br>　刀刃持相害　　如水羅網動<br>　猶夏日中熱　　刀刃炎如是　</p><p>或有恐怖不自覺知。又有稱怨而懷毒恚。欲相害命以此為樂。遂興諍鬥轉相推撲還相傷害。節節解之頭頸異處。或刺其身血流如泉。刀刃在體痛豈可言。刀瘡之處火從中出。或身摧碎譬如亂風吹落樹葉。有臥在地身碎如蔑。須臾之間身復如故。於是頌曰<p class='lg'>　挽髮相扠蹋　　展轉相牽曳<br>　罪人會共鬥　　苦惱無央數<br>　恐怖更相加　　當爾時大戰<br>　譬若拔叢樹　　相推壓如是　</p><p>爾時罪人須臾平復。涼風四來吹令如故也。守獄之鬼水灑人上。已活且起過惡未盡。故使不死聞獄鬼聲即起如故。於是頌曰<p class='lg'>　以水灑其身　　涼風來吹之<br>　爾時獄罪人　　又聞守鬼言<br>　罪人身壞碎　　即活而有想<br>　塵勞罪未盡　　當復受考治　</p><p>爾時罪人住轉復相見即懷瞋恚。口脣戰慄眼赤如血。腸胃脫落戰鬥如故。結怨以來其日固久。身體傷壞。墮地流血。譬如濁泉。身體平復。復從地起。相害如故。於是頌曰<p class='lg'>　墮於地獄中　　勤苦不可言<br>　相害懷大恐　　宿罪之所致<br>　數數而見害　　還復活如故<br>　惡意反相向　　種罪無休息<br>　於此世間人　　喜造為殺害<br>　在於想地獄　　受罪如本行<br>　是故同行人　　久長處罪獄<br>　相奪命無數　　死復生如故<br>　住世犯罪者　　墮於想地獄<br>　譬如芭蕉樹　　適壞旋復生　</p><p>罪人若墮黑繩地獄。彼時獄鬼取諸罪人。排著熱鐵之地。又持鐵繩及執鐵鋸。火自然出拼直其體。以鋸解之從頭至足令百千段。譬如木工解諸板材。於是頌曰<p class='lg'>　守獄之鬼受王教　　鐵繩拼身以鋸解<br>　其鋸火然上下徹　　撲人著地段段解　</p><p>守鬼又以斧斫其身斤鑿并行。譬如木工斫治材木。或令四方而有八角。治罪人身亦復如是。於是頌曰<p class='lg'>　守鬼罪人惡行會　　斧鑿斤鋸及與繩<br>　劈解罪囚如木工　　譬如有人新起屋　</p><p>時獄守鬼。火燒鐵繩互[<a href='javascript:showpic("../fontimg/067349.gif")'>既/木</a>]其身。截肌破體徹骨至髓。脅脊髀脛頭頸手腳各令異處。於是頌曰<p class='lg'>　考治百種痛　　在於黑繩獄<br>　皮剝以斧解　　見斫如起舍<br>　各支解其身　　血出如流泉<br>　骨肉別異處　　酷痛叵具言<br>　閻王之守鬼　　破其身如此<br>　彼過罪未盡　　膿血流若斯　</p><p>其有墮在合會地獄。罪垢所致令罪人坐鐵釘釘其膝。次復釘之盡遍其體。身碎破壞骨肉皆然。諸節解脫各在異處。其命欲斷困不可言。自然有風吹拔諸釘平復如故。更復以釘而釘其身。如是苦惱不可計數百千萬歲。於是頌曰<p class='lg'>　以無央數百千釘　　從空中下如雲雨<br>　碎其人身若磨麵　　本罪所致遭斯厄　</p><p>次雨鐵椎及復鐵杵。黑象大山鎮其身上。如擣甘蔗若笮蒲萄。髓腦肪膏血肉不淨皆自流出。於是頌曰<p class='lg'>　黑象鐵杵大石山　　笮以鐵[<a href='javascript:showpic("../fontimg/067493.gif")'>車*任</a>]<span class='corr'>碎</span>其身<br>　見地獄鬼皆懷懅　　破碎其身如甘蔗　</p><p>以鐵[<a href='javascript:showpic("../fontimg/067493.gif")'>車*任</a>]輪而笮其身如壓麻油。置著臼中以杵擣之。於是頌曰<p class='lg'>　獄吏無慈仁　　以鐵[<a href='javascript:showpic("../fontimg/067493.gif")'>車*任</a>]杵臼<br>　困苦於罪人　　如笮麻油人　</p><p>爾時罪人遙睹太山。見之怖走入廣谷中。欲望自濟而不得脫。適入其谷轉相謂言。此山多樹當止於斯。時各怖散在諸樹間。山自然合破碎其身。於是頌曰<p class='lg'>　以積眾罪殃　　己之本所造<br>　彼時諸罪人　　悉入於山谷<br>　適入山谷已　　彼山自然合<br>　碎罪人身時　　其聲甚悲痛<br>　害牛羊豬鹿飛鳥　　既無加哀奪人命<br>　在合會獄痛無數　　危他人身獲此惱　</p><p>又遙見火燒。罪人謂言。此地平博草木青青。譬如琉璃。當往詣彼。爾乃安隱。即行逆火坐樹木間。四面火起圍繞其身。燒之毒痛[<a href='javascript:showpic("../fontimg/004404.gif")'>口*睪</a>]哭悲哀。東西南北走欲避此火。輒與相逢不能自救。於是頌曰<p class='lg'>　爪髮自然長　　色變燒炙痛<br>　風吹體舌乾　　見獄吏怖懅<br>　無數眾罪人　　為焰之所燒<br>　煙熏火燔之　　如蛾入燈中　</p><p>又復遙見鐵葉叢樹。轉相謂言。彼樹甚好。青草流泉共行詣彼。無數百千諸犯罪人。悉入樹間或坐樹下。或有住立或睡臥寐。熱風四起吹樹動搖。劍葉落墮在其身上。剝皮截肉破骨至髓傷脅胸背截項破頭。於是頌曰<p class='lg'>　多所依信害眾生　　墮于地獄謂有活<br>　熱風四起落鐵葉　　譬入于鬥傷如是　</p><p>爾時鐵樹間。便有自然烏鵲鵰鷲。其口如鐵。以肉血為食住人頭上。取眼而食破頭噉腦。於是頌曰<p class='lg'>　彼人前世時　　依信而害生<br>　以鐵落身上　　解解而斷截<br>　烏鵰甚可畏　　四面來擊人<br>　住頭而脫目　　發腦而食之　</p><p>於是鐵葉大地獄中。便自然生眾狗。正黑或有白者。走來喚吼欲擊罪人。罪人悲哭避之而藏。或有四散或怖不動。狗走及之便捉罪人。斷頭飲血次噉肉髓。於是頌曰<p class='lg'>　張口齒正白　　吼鳴聲可畏<br>　吐舌而舐脣　　強逼傷害人<br>　以刀傷其身　　鳥獸所食噉<br>　苦毒見惱害　　坐依信殺生　</p><p>爾時罪人為狗所噉。烏鳥所害恐怖忙走。更見大道分有八路皆是利刀。意中自謂生草青青。有若干樹當往詣彼。行利刀上截其足趺血出流離。於是頌曰<p class='lg'>　其人受經律　　破壞於法橋<br>　見有順戒者　　而強教犯戒<br>　逐之入長路　　刀刃截其足<br>　足下皆傷壞　　窮極不自在　</p><p>爾時遙見諸刺棘樹。高四十里刺長尺六。其刺比緻自然火出。罪人心念。彼是好樹種種花實。皆共往詣到鐵樹間。於是頌曰<p class='lg'>　遙見鐵樹葉　　枝柯甚高遠<br>　利刺生皆鋸　　或上或向下<br>　其罪人及見　　謂為是果樹<br>　宿命罪所致　　殃垢之所犯　</p><p>爾時有羅剎。顏貌可畏爪髮悉長。衣被可惡頭上火出。捉持兵仗來撾罪人。敕使上樹罪人恐懼。淚出交橫悉皆受教。其刺下向皆貫彼身。傷其軀體血出流離。於是頌曰<p class='lg'>　體大色如炭　　麤穬惡目張<br>　獄王使持杖　　皆撾擊此人<br>　前世積罪殃　　愚喜犯他妻<br>　自言我宿過　　血流刺傷身　</p><p>爾時罪人為守鬼所射。箭至如雨啼泣悲哀。呼使來下刺便上向。貫軀如炙復喚使上。罪人叉手皆共求哀。歸命惡鬼願見原赦。於是頌曰<p class='lg'>　從刺樹上來下已　　獄王守鬼逆刺害<br>　為箭所射而叉手　　求哀可愍欲免罪　</p><p>時獄守鬼聞見求哀。益以瞋怒復重撾刺。更遣使上體悉傷壞啼[<a href='javascript:showpic("../fontimg/004404.gif")'>口*睪</a>]還上。於是頌曰<p class='lg'>　獄王守鬼而撾刺　　求哀欲脫鬼益怒<br>　時諸刺貫身悉傷　　敕使還上復如故　</p><p>彼鐵樹邊有二大釜猶若大山。守鬼即取犯罪之人。著鐵釜中湯沸或上或下。譬如人間大釜之中。煮于小豆而沸上下。又於鑊湯若千萬億年考治毒痛。於是頌曰<p class='lg'>　設得為國長　　橫制於萬民<br>　以至地獄界　　考治百億年<br>　墮于鑊湯中　　在釜而見煮<br>　以火燒煮之　　譬若如煮豆　</p><p>從鐵釜脫遙見流河。轉相謂言。彼河洋洋。而有威神。水波興降。眾花順流兩邊生樹。其葉青青蔭彼河水。底皆流沙其水清涼。往詣飲水洗浴解疲。兩邊生棘罪人不察。入彼河水悉是沸灰。於是頌曰<p class='lg'>　其人前世害水蟲　　血肉皆落遺骨腦<br>　本謂涼水反沸灰　　甚深而熱沸踊躍　</p><p>罪人墮在沸灰地獄。髮毛爪齒骨肉各流異處。骸體筋纏隨流上下。適欲求出。守鬼鉤取臥著熱地。風起吹之體復如故。獄鬼問曰。卿所從來欲何所湊。罪人答曰。不審去來。計從若干百千億歲飢不獲食。以飢渴故。守鬼取鉤。鉤開其口。以燒鐵團。又以洋銅注其口中。燒罪人咽。腹內五藏悉爛。腸胃便下過去。毒痛甚不可言。過惡未盡故不死也。去河不遠有二地獄。一名曰叫喚。二名大叫喚。以鐵為城。樓櫓百尺埤堄嚴牢。悉以鐵網覆蓋其上。罪人相謂。此城大好。共往觀之。適入中已。心自念言。已脫恐難無復眾惱。歡喜跳[<a href='javascript:showpic("../fontimg/037788.gif")'>跳-兆+梁</a>]皆稱萬歲。或面拍地或仰面臥。或睡眠擗破傷面者。四垣從外自然有火。燒諸樓櫓埤堄。眾網及門悉然。城內皆火。燒罪人身。展轉相見。譬如然炬。猶若掣電。亦如散火。焚體毒痛。譬如火箭射象。叫喚苦痛叵言。積百年已東門乃開。時無央數百千罪人。悉走趣門適至便閉。相排墮地如大樹崩。轉相鎮壓若如積薪。過惡未盡故令不死。於是頌曰<p class='lg'>　至恐怖懅叫喚獄　　求救護故而到彼<br>　如大積薪以火燒　　罪人如是相積燒<br>　若斯燒毒痛　　叫喚走四散<br>　常畏於獄鬼　　恐怖而懷懅<br>　若受於所寄　　抵突不肯還<br>　閉在叫喚獄　　惡罪受毒痛<br>　受無央數之苦酷　　為火所燒甚困厄<br>　遭無量惱不可言　　罪人叫喚大叫呼　</p><p>爾時罪人脫出叫喚獄。次入阿鼻摩訶地獄。守鬼尋即錄諸罪人五毒治之。挓其身體如張牛皮。以大鐵釘釘其手足及釘人心。拔出其舌百釘釘之。又剝其皮從足至頭。於是頌曰<p class='lg'>　挓身如牛皮　　鐵釘而釘之<br>　兩舌之所致　　鐵釘壞其舌<br>　剝身皮曳地　　若如師子尾<br>　如是計數之　　受苦不可量　</p><p>於是守鬼錄取罪人駕以鐵車。守鬼御車以勒勒口。左手執御右手持杖。撾之令走東西南北。罪人挽車疲極吐舌。被杖傷身破壞軀體。而皆吐血[<a href='javascript:showpic("../fontimg/037912.gif")'>跳-兆+辟</a>]地傷胸。於是頌曰<p class='lg'>　罪人駕之以鐵車　　獄鬼驅之令[<a href='javascript:showpic("../fontimg/020058.gif")'>牛/牪</a>]走<br>　撾搒其身而吐血　　如馬戰鬥被矛瘡<br>　若無有信輕善人　　自犯罪惡謂應法<br>　凶罪引之入阿鼻　　受無央數諸苦毒　</p><p>阿鼻地獄自然炭火至罪人膝。其火廣大無有里數。爾時罪人發於邪念。反從曲道謂是好地。即入火中燒其皮肉及筋血脈。適還舉足平復如故。於是頌曰<p class='lg'>　時炭火然至于膝　　既自廣長復風吹<br>　罪人行上然爛皮　　捨正入邪罪如斯　</p><p>得離此獄。去之不遠有沸屎獄。廣長無數其底甚深。罪人見之謂是浴池。轉相語言彼有浴池。中有青蓮五色之華。當共往洗飲水解渴。悉皆入中沈沒至底。中有諸蟲其口如鐵鍼以肉為食。鑽罪人身壞破肌膚。從足鑽之乃出頭上。眼耳鼻口皆有蟲出。本罪未竟故令不死。於是頌曰<p class='lg'>　罪果所致受毒痛　　爾時罪人阿鼻獄<br>　苦痛噭喚而懊惱　　挓其身體鐵釘之<br>　沸屎臭不淨　　廣長無數量<br>　惡露皆在彼　　其底而甚深<br>　犯罪無一善　　墮此閻王獄<br>　斯諸罪人輩　　鍼嘴蟲噉之<br>　在炭火獄及阿鼻　　并一切瑕沸屎中<br>　墮於流河罪所興　　宿殃所致故不死　</p><p>於是有二獄名燒炙烳煮。彼時守鬼取諸罪人段段解之。持著[<a href='javascript:showpic("../fontimg/049826.gif")'>金*敖</a>]上以火熬之。反覆鐵鏟以火炙之。於是頌曰<p class='lg'>　已到于大苦　　在燒炙烳煮<br>　罪中殃差者　　則識本行惡<br>　以刀段段解　　破壞令無數<br>　用鏟燒炙之　　著[<a href='javascript:showpic("../fontimg/049826.gif")'>金*敖</a>]上熬之<br>　在燒炙烳煮　　可惡為瑕惱<br>　無數人見酷　　如廚作肉羹<br>　設害於賢者　　投之大火中<br>　其犯戒壞法　　洪象見蹈踐<br>　作人性剛弊　　常喜害眾生<br>　所食無所擇　　生城守獄鬼　</p><p>修行道者心自念言。吾身將無以此之比。墮八罪獄及十六部。又吾前世無數生來更斯惡道。假令不能究竟聖道。當復入中。譬如有人犯於逆惡。王敕邊臣明旦早時矛刺百瘡。日中刺百向冥刺百。彼人一日被三百瘡。其身皆壞無一完處。體痛苦惱甚不可言。雖有此痛。比地獄惱。百千萬億無數之倍。不可相喻。地獄之痛甚苦如是也。於是頌曰<p class='lg'>　自犯眾惡牽致斯　　毒痛見考而可憎<br>　睹此苦惱當諦思　　常勤精進速成道　</p><p>其修行者立是學地。當除歡喜堅固其心。若志輕舉當自制止。譬如御者將御馳車。於是頌曰<p class='lg'>　喻若燒炭火　　未曾有休息<br>　常遭此苦痛　　晝夜酷無量<br>　以利諸矛戟　　見刺百倍痛<br>　計此眾惱害　　不比獄毛痛　</p><p>其修行者心自念言。吾身今者未脫此患不當歡欣。如是自制不復輕戲。若斯立者。則能專行入于善法。行者爾乃戰慄驚恐。夙夜不違其法。於是頌曰<p class='lg'>　睹衰耗若斯　　如樹果自傷<br>　且觀罪塵勞　　積之如太山<br>　見是穢濁苦　　人犯墮惡道<br>　專精在修行　　棄歡及調戲<br>　觀於惡道窈冥苦　　而佛經法照如日<br>　以厭眾患順講此　　依鈔經卷除輕慢　</p><p class='juan'>
修行道地經卷第三</p>
</body></html>
