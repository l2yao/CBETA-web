<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p class='juan'>
修行道地經卷第六</p>
<p><span class='byline'>　　　　西晉三藏竺法護譯</span><br><p><b>　　<A NAME="n162"></A>觀品第二十四</b><p class='lg'>　眉間白毛相　　其明踰日光<br>　猶鵠飛空中　　遠近無不見<br>　其身如師子　　超越天帝象<br>　肩胸而廣姝　　願稽首佛尊<br>　臂肘平正而滿足　　世尊之臍如水洄<br>　髀膝[跳-兆+專]腸若金柱　　當歸命佛而稽首<br>　其目長好如蓮華　　體著毛髮猶孔雀<br>　心常住止在寂然　　我願歸命超眾仙　</p><p>其修行者。何謂為觀。若至閑居獨處樹下。察五陰本見如審諦。苦空無常非身之定色痛想行識。身則本無。五十五事無可貪者亦無處所。於是頌曰<p class='lg'>　以行忍辱得法觀　　察五陰本所從興<br>　睹見過去來現在　　分別喻說五十五　</p><p>何謂五十五事。是身如聚沫不可手捉。是身如海不厭五欲。是身如江歸於淵海趣老病死。是身如糞明智所捐。是身如沙城疾就磨滅。是身如邊土多睹怨賊。是身如鬼國無有將護。是身如骨背肉塗血澆。是身如髓筋纏而立。是身如窮士淫怒癡處。是身如曠野愚者為惑。是身如嶮道常失善法。是身如[<a href='javascript:showpic("../fontimg/005337.gif")'>土*尃</a>][<a href='javascript:showpic("../fontimg/001584.gif")'>蒙-卄</a>]百八愛所立。是身如裂器常而穿漏。是身如畫瓶中滿不淨。是身如溷九孔常流。是身如水瀆悉為瑕穢。是身如幻以惑愚人不識正諦。是身如蒜燒毒身心。是身如朽屋敗壞飲食。是身如大舍中多蟲種。是身如孔淨穢出入。是身如萎華疾至老耄。是身如露不得久立。是身如瘡不淨流出。是身如盲不見色本。是身如宅四百四病之所居止。是身如注漏諸瑕穢眾垢所趣。是身如篋毒蛇所處。是身如空拳以欺小兒。是身如塚人見恐畏。是身如蛇瞋火常燃。是身如癲國十八結所由。是身如故殿死魅所牽。是身如銅錢外現金塗皮革所裹。是身如空聚六情所居。是身如餓鬼常求飲食。是身如野象懷老病死。是身如死狗常覆蓋之。是身如敵心常懷怨。是身如芭蕉樹而不堅固。是身如破船六十二見為之所惑。是身如婬蕩舍不擇善惡。是身如朽閣傾壞善想。是身如喉痺穢濁在內。是身無益中外有患。是身如塚而無有主為婬怒癡所害。是身無救常遭危敗。是身無護眾病所趣。是身無歸死命所逼。是身如琴因絃有聲。是身如鼓皮木裹覆計之本空。是身如坏無有堅固。是身如灰城風雨所壞歸老病死。以是五十五事觀身瑕穢。是身欺詐懷無反覆。不信親厚哀之反捨無有親疏。譬如夢幻影嚮野馬忽然化現。若如怨家。常恭敬之奉事供給而求可意。沐浴櫛梳飲食衣被。安床臥具隨所便宜。牽人向窮老病死患。於是頌曰<p class='lg'>　常飲食此身　　五欲令自恣<br>　求安如親友　　諦省是怨仇<br>　無救無所護　　常懷無反復<br>　牽人至患害　　入生老病死　</p><p>人死已後。皆當爛壤犬獸所食。或有見燒枯骨散地。因無數法當觀斯身。譬如癰瘡。若如箭鏃在體不拔。猶若死罪都市之處。察體眾惱生在終沒有所貪著名曰為色。觀身為軟所遭安危名曰痛痒。有所了知名曰為想。心念為行。分別諸趣名曰為識。於是頌曰<p class='lg'>　計之眼色主所觀　　是身獲致因本緣<br>　柔軟之等以成行　　以無色心察眾德　</p><p>譬如江河邊有潢池。眾象入中澡浴飲水。食噉池中青蓮芙蓉莖華。則復退還。其時跡現在於泥沙大小廣長。有射獵人牧牛羊者擔薪負草。道路行者見其足跡言。大群象經過此地。雖不見象但睹其跡。則知群象經歷是間。無想之陰痛痒行識所更為軟。想行識然。於是頌曰<p class='lg'>　如江河邊地　　沙中有行足<br>　以見象遊跡　　如有群象過<br>　如是計細滑　　至于法識念<br>　多所而照現　　起滅之因緣　</p><p>如是無色眾想之念。皆依倚色然後有色法。譬如兩束葦相倚立。於是頌曰<p class='lg'>　無色多所倚　　有色依無色<br>　如枝著連樹　　名色亦如是　</p><p>其無色法依有色分別。有色則亦無倚無色之著。如先有鼓然後出聲。聲之與鼓各異不同。鼓不在聲聲不在鼓。名色如是各異不合。轉相依倚乃有所成。其無色陰不得自在非己力興。譬如二人一人往盲一人生跛欲詣他國。盲者目冥永無所見不知所趣。跛無兩足不能遊行。盲者謂跛。吾目無見有足能行。而目甚冥不識東西。卿又跛掘不能行來。既有眼明見其進退行步所趣。今我二人轉共相依欲詣他國。跛騎盲肩則而發去。非跛威力非盲之德。色法如是。非獨能立。無色亦然展轉相依。於是頌曰<p class='lg'>　思惟諸法非獨成　　其有色法無色然<br>　在於世間轉相依　　譬如盲跛相騎行　</p><p>其名色者轉相依倚。譬如鼓音如弓絃箭。而相恃怙不合不別。萬物如是。從因緣成無有力勢不得自在。悉從緣起見。事乃興。修行若斯。而察法本如有起滅。本無所有忽自然現則復滅沒。無生則生無起則起。皆歸無常。於是頌曰<p class='lg'>　五陰常屬空　　依倚行羸弱<br>　因緣而合成　　展轉相恃怙<br>　起滅無有常　　興衰如浮雲<br>　身心想念法　　如是悉則壞　</p><p>其修行者。常以四事觀其無常。一曰所生一切萬物皆歸無常。二曰。其所興者無有積聚。三曰萬物滅盡亦不耗減。四曰人物悉歸敗壞亦不盡滅。以是之故不生者生不盡者盡。見諸萬物當作是察起滅存亡。以斯觀者無所不知。悉能睹見靡所不了。於是頌曰<p class='lg'>　人物雖有生　　不積聚不滅<br>　亦不捨眾形　　雖沒而不滅<br>　雖終相連續　　皆從四因緣<br>　觀萬物如是　　超越度終始　</p><p>假使修行專自思念。東西南北所有萬物皆歸無常擾動不安。適起便滅莫不趣空。始生已來無常之事老病死患常逐隨身。作是觀者。不著三處不樂四生無住五識。其心不入九神所居。設使更生則除三結。一曰貪婬。二曰犯戒。三曰狐疑。則成道跡趣於無為。譬如流江會歸于海。於是頌曰<p class='lg'>　觀萬物動起　　念之悉當過<br>　愛欲之所縛　　一切皆無常<br>　欲得度世者　　悉捨諸欲著<br>　是名曰道跡　　流下無為然　</p><p>其修行者所觀如是。自察其身則是毒蛇。假引譬言。若城失火。中有富者為眾導師。見舍燒壞甚大愁憒。心自念言。作何方計出中要物。則退思之。吾有一篋中有眾寶在某屋藏。好明月珠上妙珍物而皆盛滿價數無極。其餘無計。心懷恐懼適欲前行。畏火見燒貪於寶物不顧身命。突前入火至寶藏篋。邊有蚖篋。爾時導師既畏盛火煙熏其目。心中憒憒不自覺知。不諦省察。娛取蚖篋挾之走出。賊隨其後追欲奪之。適見賊追則而馳走。賊逐不置遙咄呼言。如是及卿傷害殺汝。設使捨篋便有活望。假令不捨命在不測。導師見賊逼之欲近。念失財寶又不濟命。則更思之。我當解篋取中要者以著懷中置餘退去。爾乃安隱。則開篋視唯見毒蛇。乃知非寶是蛇蚖耳。修行如是。已逮道諦見一切形皆猶毒蛇。以是之故得至于觀。欲求觀者當作是察。於是頌曰<p class='lg'>　譬如熾火然　　人遽出要器<br>　反挾於蚖篋　　謂是珍寶物<br>　發篋見弊惡　　毒蚖盛滿中<br>　其時便即棄　　爾乃知非寶<br>　修行計如是　　諦觀計本無<br>　以解於四諦　　睹身如四蚖<br>　作是行諦觀　　常思念道德<br>　以逮得無為　　除苦乃獲安<br>　自度入脫門　　免他諸瑕穢<br>　是故分別說　　觀察無常法　</p><p><b>　　<A NAME="n163"></A>修行道地經學地品第二十五</b><p class='lg'>　勇猛於善力　　面光如金華<br>　神足超疾風　　自遊所至方<br>　身德成無極　　調順能忍辱<br>　佛樂戒定安　　眾歸願稽首<br>　行步庠序無冥塵　　其德無底所願安<br>　佛無等倫常無著　　願歸命尊莫能喻<br>　佛執巧便法為弓　　以此降伏邪怨敵<br>　除盡塵勞眾瑕垢　　願歸命佛一心禮　</p><p>其修行者已得道跡。見諸五樂皆歸無常。不能盡除。所以者何。用見色聲香味細滑之念。於是頌曰<p class='lg'>　已得成就為道跡　　思智慧解五樂無<br>　睹愛欲界如怯馬　　心不著色續未斷　</p><p>譬如梵志子淨潔自喜。詣於舍後卒污其指。行語金師。指污不淨以火燒之。金師諫曰。勿發是心。有餘方便除此不淨。灰土拭之以水洗之。設吾火燒卿不能忍。火之毒痛自觸其身更甚于前。梵志子聞即懷瞋恚。便罵金師。莫以己心量度他人。自不能忍謂人不堪。吾無所欲。用手有垢不敢行路。畏人觸我吾儻近人。而身有學三經之本及知六藝。學於談語了知所應。能相萬物。分別其義次第章句。識於三光天文地理。學六十四相。知人祿命貧富貴賤安處田宅。曉百鳥之語預知災變。睹彼他國多有怨賊欲危此土。當時日災風雨失度有變星出。美人青絳。別于男女牛馬雞羊之相。預知五穀旱澇貴賤。識其星宿進止舉動。別其水旱衰耗多少。占有大水若所破壞。見日月蝕出入之變。若有懷軀別其男女。曉知軍法戰鬥之事。深知古今。睹了五星熒惑所處十二之時晝夜百刻。能曉醫道風寒熱病瘡痍少小以何療之。知日月道所從由行。其色所變皆為何應。山崩地動星隕之怪。諸宿所屬而奉天神。古人學術皆能別之無不開通。占彗星出當計何瑞。曷因不淨著吾手指。勿得停久當隨我言除其指穢也。金師聞之。燒鉗正赤以鑷彼指。年少得熱痛不能忍。掣指著口。金師大笑。謂年少言。卿自稱譽聰明博學。採古知今無不開通清淨無瑕。於今云何持不淨指含著口中。年少報曰。不遭痛時見指不淨。適遇火毒即忘指穢。道跡如是。本長夜習在愛欲瑕。須臾之間離於情欲。適見好色婬意為動。所以者何。諸根小制未得盡定。於是頌曰<p class='lg'>　已見色欲本所習　　雖使解義至道跡<br>　頭戴想華續聞香　　如江詣海志欲然　</p><p>道跡自念。我身不宜習于婬欲。如餘凡夫說情欲穢樂於無欲。滅盡然熾習污露觀晝夜不捨。習如是者婬怒癡尟得往來道。一返還世斷勤苦原。已得往還於諸愛欲無起清淨婬怒癡薄。心尚未斷因有惱患。譬如男子有婦端正面貌無瑕。以諸瓔珞莊嚴其身。夫甚愛敬。雖有是色婬鬼非人也。唯人血肉以為飲食。有人語夫。卿婦羅剎肉血為食。夫不信人數數語之。夫心遂疑意欲試之。夜佯臥出鼾聲如眠。婦謂定寐。竊起出城詣於塚間。夫尋逐後。見婦脫衣及諸寶飾卻著一面。面色變惡口出長牙。頭上焰燒眼赤如火。甚為可畏。前近死人。手摑其肉口齧食之。夫見如是。爾乃知之非人是鬼。便還其家臥於床上。婦便尋還來趣夫床。復臥如故。其夫見婦莊嚴瓔珞面色端正爾乃親近。假使念之在於塚間噉死人肉心即穢厭。又懷恐怖得往還道。若見外形端正殊好婬意為動。設說惡露瑕穢不淨婬意為滅。於是頌曰<p class='lg'>　變化人身如脫鎧　　作婬鬼形詣塚間<br>　便噉死屍如食飯　　夫爾乃知是羅剎　</p><p>得往還道者心自念言。吾於欲界三結已薄其餘尟耳。逮望聖諦見愛欲之瑕。多苦少安不宜習欲。如凡眾庶志在情欲。若如蒼蠅著於死屍。吾何方便除婬怒癡令滅無餘。得盡漏禪然後安隱如淨居天。於是頌曰<p class='lg'>　已得於往還　　修行一反生<br>　則見欲不可　　習之未永斷<br>　婬欲火雖熾　　不能危其心<br>　以作惡露觀　　增欲如羅剎　</p><p>譬如有人在於盛暑。不能堪熱求扇自扇慕水洗浴。往來如是。見婬怒癡以為甚熱。念求不還道。於是頌曰<p class='lg'>　成二吉祥道　　行未永除欲<br>　以得無漏禪　　行即梵天同<br>　其身諸有熱　　水冷以除之<br>　往求不還道　　獲此則清涼　</p><p>爾時修行作惡露觀。永脫色欲及諸怒癡。諦見五陰所從起滅。滅盡為定知見如是。便斷五結而無陰蓋。得不還道。不退還世以脫愛欲。無有諸礙婬鬼之患。於是頌曰<p class='lg'>　以脫愛欲疾病困　　常惡露觀除諸患<br>　永離恐畏遠苦安　　成不還道等第三　</p><p>即獲清涼無有眾熱。若睹色欲常見不淨則知瑕穢。譬如遠方有估客來若當疲極。二十九日冥無月光夜半來到。城門復閉繞至南牆。下有汪水天雨之潦也。解裝住邊。死屍人形雞狗象畜蛇蟲之屬。悉在水中或沈或浮。百千萬蟲跳[<a href='javascript:showpic("../fontimg/037788.gif")'>跳-兆+梁</a>]身中。髮毛浮出。城內掃除及漏穢水悉歸此汪。於是頌曰<p class='lg'>　譬如城傍有大水　　不可目察況飲者<br>　遠方人來值門閉　　眾共止住此池邊　</p><p>時眾人中或有遠客。初未曾至於此國土。不識是非。疲極既渴脫衣入洗。恣意飲水飽滿臥出。於是頌曰<p class='lg'>　其人初來詣此國　　入於水浴除諸熱<br>　祭祠水神飲解渴　　甚大疲極因臥寐　</p><p>明日早起天向欲曉。疲解覺已見於水中惡露不淨。或有捨走閉目不視。或自覆鼻又欲強吐。爾乃知水垢穢不淨。於是頌曰<p class='lg'>　已得第三道　　見欲樂不安<br>　入禪定無患　　睹欲如瑕水　</p><p>爾時修行樂於禪定省于愛欲。如彼估客惡不淨水。譬如嬰兒自取屎弄。年小長大捨前所戲。更樂餘事。年適向老悉捨諸樂。以法自樂。修行已得不還之道亦復如是。見諸生死五道所樂。猶小兒戲也。轉更精進欲脫終始。不樂求生。於是頌曰<p class='lg'>　譬如有小兒　　在地弄不淨<br>　年遂向長大　　捨戲轉樂餘<br>　修行亦如是　　求獲度三界<br>　爾時遂精進　　具足成四道　</p><p>譬如遠國有眾估人。從東方來止城外園。時彼城中有一諂人多端無信。詐作飲食華香異服。往詣導師前問起居。多賀遠至道路無他。飢渴日久始乃奉面。今與小食垂哀見受。導師即納。又有更啟。寧可入城。吾有大舍中有好殿具足細滑。舍有井泉溷廁別異。諸樹行列器物備有。願屈威光[<a href='javascript:showpic("../fontimg/011859.gif")'>打-丁+王</a>]德入城。說此欺竟即捨之去。於是頌曰<p class='lg'>　有人懷諂欺　　見遠眾估客<br>　奉迎供導師　　飲食後說曰<br>　吾身有一殿　　高大樂巍巍<br>　其人無誠信　　詐語便捨去　</p><p>爾時城中有大長者。悉聞彼人詐欺導師。即自出迎謂導師言。莫信彼人居止其堂。穢濁澇水在其堂後。屎尿惡露普流趣前。以是之故不可止頓。導師聞之答長者曰。堂雖有臭可設方便。燒香散華以除其穢。於是頌曰<p class='lg'>　長者懷親念　　故往詣導師<br>　語之斯堂邊　　有臭穢不淨<br>　導師聞此言　　則反答之曰<br>　雖臭施方便　　燒香散眾花　</p><p>爾時長者謂導師曰。當復有難。諸弊惡蟲皆在其中。以肉血脈而為飲食。假使飢者穿卿囊媗j壞裝物。導師答曰。吾當給之。隨其所食令不穿物。於是頌曰<p class='lg'>　多有弊蟲處在堂　　須肉血脈而為食<br>　我能供給隨所乏　　導師以此答長者　</p><p>長者報導師。其堂四角有四毒蚖。兇害喜諍不可近附。以何方便而安此蚖。導師答曰。吾能曉之。施藥神咒令無所犯。於是頌曰<p class='lg'>　有四毒蚖在其堂　　弊惡懷害欲相危<br>　以若干藥及神咒　　能除毒蚖所懷結　</p><p>於是長者復謂導師。又有大難。牆之故基如是當崩。壁垣傾危不可依怙。導師答曰。設有此難吾不能處。亦無方便令不崩危。所以者何。儻其危敗者失命之難。於是頌曰<p class='lg'>　設堂久故欲崩壞　　假使傾覆不可護<br>　導師則報長者曰　　有是恐懼吾不處　</p><p>彼時導師具聞說堂諸難之瑕。又自目睹。心即遠離不肯居之也。不還如是。聞世尊教審知聖諦。不樂生死終始之患。於是頌曰<p class='lg'>　已得不還離眾苦　　修行則求無量安<br>　不慕生死如毛髮　　譬如導師不處堂　</p><p>解喻。堂者。謂人身也。穢濁水者。謂九瘡孔常出不淨。蟲滿水者。謂身中八十種蟲常食軀中肉血骨髓者也。平地治牆者。謂供養身給以飲食。其四蚖者。謂身四大地水火風。堂朽故危晝夜欲崩者。謂老病死。其修行者晝夜方便欲免眾難。其導師者。謂不還道。修行專精聽世尊教。睹於三界皆見熾然。目所察形悉歸無常不離朽敗。譬如導師見大堂危。於是頌曰<p class='lg'>　蚖蛇而懷毒　　弊惡叵觸近<br>　各處在四角　　謂人身四大<br>　朽敗欲傾危　　謂身有增減<br>　常遭眾苦惱　　老病死窮道<br>　城中諛諂人　　以喻漏禪智<br>　其人入貪欲　　恩愛之罣礙<br>　持禁戒長者　　謂師無著哀<br>　常救濟修行　　使度眾苦難<br>　譬如大估客　　中有導師者<br>　佛子服甘露　　以得無著道<br>　師為行者講　　苦空非常身<br>　諦睹於三界　　擾動而不安　</p><p>當求一心至無學地諦見無著。於是頌曰<p class='lg'>　佛愍眾生演　　能濟一切苦<br>　吾察佛諸經　　歎說無學地　</p><p><b>　　<A NAME="n164"></A>修行道地經無學地品第二十六</b><p class='lg'>　其王放醉象　　兇害牙甚利<br>　諸龍懷毒氣　　皆化令調伏<br>　救護眾恐難　　逮得常自在<br>　十力佛無終　　吾禮及弟子<br>　諸天龍神奉大聖　　吉祥人民皆歸命<br>　悉以恭敬得度脫　　眾聖所宗願稽首　</p><p>其修行者已在學地不樂終始。已無所樂不貪三界。超色無色斷一切結。志念根力及諸覺意。見滅為寂是謂永定。睹觀如是。離色無色遠戲自大。於是頌曰<p class='lg'>　心已住學地　　曉了諸學意<br>　制於生死畏　　滅恐無所樂<br>　眾患盡無餘　　所見如審諦<br>　除戲及自大　　消癡亦如是　</p><p>修行自念。當知今時已成羅漢得無所著。諸漏永盡修潔梵行。所作已辦棄捐重擔。逮得己利生死則斷。獲平等慧超出溝塹。鋤去穢草無有穿漏。成聖賢幢已度彼此。於是頌曰<p class='lg'>　修行住學地　　不動成聖道<br>　已逮得己利　　度苦常獲安<br>　盛熱山源竭　　永盡無流水<br>　奉敬離調戲　　是謂無所著　</p><p>已斷五品為人中上。於是頌曰<p class='lg'>　已斷於五品　　具足成六通<br>　蠲除諸塵勞　　如水浣衣垢<br>　而離生死患　　依度得安隱<br>　是謂為政士　　最上無塵埃　</p><p>斯謂阿羅漢得無所著。應服天衣處于神宮。遊居紫殿飲食自然。百種音樂常以樂之。歡喜踊躍便從坐起。口宣揚言。今者吾身為十力子。逮得是者天上世間一切眾祐。其奉敬者增益天種損阿須倫。於是頌曰<p class='lg'>　巍巍四德成六通　　忍辱之慧求最上<br>　順於佛教致究竟　　是故講說無學地　</p><p><b>　　<A NAME="n165"></A>修行道地經無學品第二十七</b><p class='lg'>　方便勝眾苦　　永脫諸恩愛<br>　已離生死惱　　滅盡於塵勞<br>　如日出除雲　　尊離諸愛冥<br>　歸命佛聖道　　無痛長安隱<br>　已度諸入界　　如人出牢獄<br>　譬如紫磨金　　在火而無損<br>　至定泥洹寂　　未曾愛於身<br>　佛以逮甘露　　吾願稽首禮　</p><p>其修行者住於有餘泥洹之界。畢故不造不復受身。而心專一未曾放逸。在諸色聲香味細滑。離一切著無復取捨。窮盡苦根。於是頌曰<p class='lg'>　已得度無為　　永都無所欲<br>　立於有餘地　　畢故不造新<br>　不在色聲香　　諸味細滑斷<br>　譬之若蓮花　　不著于塵水<br>　諸根為已定　　不隨諸入惑<br>　如金不雜鐵　　永與生死別<br>　無有因緣著　　爾乃長安隱<br>　是謂閑居行　　滅盡勤苦根　</p><p>譬如燒鐵令其正赤。以鎚鍛之。其上垢除稍稍還冷。不知其火熱之所湊也。修行如是。設至無餘泥洹之界。而滅度者漸漸免苦。是故此經名曰修行。於是頌曰<p class='lg'>　若如以鎚鍛燒鐵　　火焰忽出便復滅<br>　其修行法亦如是　　以得滅度不知處<br>　譬如天雨而有泡　　其泡適壞不知處<br>　設有行者得滅度　　永不可知其所湊<br>　諸天神仙龍人民　　不見度者何所至<br>　其修行者非常空　　聰明智慧得滅度<br>　假令行者以獲斯　　計于甘露莫踰是<br>　爾乃覺了長安隱　　已得滅度令無餘<br>　其佛世尊說是喻　　如鎚鍛鐵火炎出<br>　以漸向於滅度者　　永不可知神所趣<br>　已得滅度道　　平等解如是<br>　佛智慧明者　　其神安不動<br>　已濟諸瑕穢　　生死自大離<br>　獲致彼無欲　　清淨淡如淵　</p><p>其有奉行是道地教。漸得解脫至於無為。於是頌曰<p class='lg'>　其求無為欲滅度　　永離濁亂逮甘露<br>　當講說斯修行經　　從佛之教冥獲炬<br>　其有說此經　　假使有聽者<br>　佛當示其路　　常安無窮極　</p><p>學如是者便得究竟。修行道地心如虛空。五通自然不懼終始。永若燈滅<p class='juan'>
修行道地經卷第六</p>
</body></html>
