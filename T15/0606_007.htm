<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p class='juan'>
修行道地經卷第七</p>
<p><span class='byline'>　　　　西晉三藏竺法護譯</span><br><p><b>　　<A NAME="n167"></A>弟子三品修行品第二十八</b><p class='lg'>　巍巍佛德尊　　威神不可量<br>　道法隨時化　　度脫諸十方<br>　睹見生死瑕　　為現法橋梁<br>　毀呰終始苦　　嗟嘆于泥洹<br>　分別弟子快　　而順示厥行<br>　稍稍而開導　　乃至于大安　</p><p>若有修行見終始患。地獄之毒畜生之惱餓鬼之苦。人中憂憒天上無常。不可堪矣。展轉周旋譬如車輪。生老病死飢渴寒暑。恩愛之別怨咎集會。愁惻之痛叵具說言。從累劫來與父母違。兄弟離闊妻子之乖。涕泣流淚超于四海。飲親之乳踰于五江四瀆之流。或父哭子或子哭父。或兄哭弟或弟哭兄。或夫哭妻或妻哭夫。顛倒上下不可經紀。種勤苦根愚癡之元。修行見然皆患厭之。但欲免斯生死之病。晝夜精進不捨道義求於無為。自見宿命從無量劫往反生死。設積身骨過須彌山。其髓塗地可遍天下。三千世界計死若周。其血流墮多於古今天下普雨。修行自察如是之厄。千萬劫說猶不可竟。故棄捨家除髮去鬚。專精求道不慕世榮。若如明者不貪屍形。於是頌曰<p class='lg'>　修行見終始　　地獄之苦惱<br>　畜生餓鬼厄　　天下世間別<br>　生死之展轉　　譬如于車輪<br>　父子兄弟乖　　妻息子離慼<br>　涕哭淚流下　　超于四海水<br>　飲親之乳湩　　踰於五江河<br>　修行故捨家　　專精為道法<br>　不慕時俗榮　　如明者捨毒　</p><p>修行自念。我身或來不可稱限。不自覺知合會離別。憂鬱之痛譬如劇醉不可了之。枉說趣語自為審諦。恩愛之著譬如膠漆不能自濟。則行精進遠俗近道。譬如有人遠遊他國賈作求利。至彼未久興大疾病。死亡者眾十不遺一。死屍狼藉臭處叵言。既無良醫又無好藥可以療之。其人恐怖悔詣彼國。設不來者不遭此難。夙夜反側愁不可言。設我病瘳一還本國無有還時。其人適遇得一大醫。飲藥鍼炙疾稍稍愈氣力強健。即反本土與家相見。自陳值厄困不可言。從令以後終不敢行不至彼土。一衣一食何所求耶。唯欲自寧安知餘人也。後念若聞彼土之名。戰慄惶懅不欲出舍而守其身。弟子如是。見五道苦婬怒癡病生死無息。夙夜專精坐禪念道。得世尊教諮嗟泥洹毀呰終始。是為良醫。飲之好藥疾則除者。謂佛法經去三毒也。死屍狼藉者。謂五陰六衰。悔至其國者。自惟念言。從累劫來周旋生死。恩愛之著猶心多端。不見苦諦習盡道諦。已得道證畏苦厭身早般泥洹。不能還教固在然熾。須佛世尊示本無一。乃當進前得不退轉進卻自由。於是頌曰<p class='lg'>　譬如有人遠行賈　　至於彼國遭疾病<br>　眾人死亡十遺一　　死屍狼藉無藏者<br>　心自悔恨至其國　　吾何不遇值此殃<br>　則得良醫療其疾　　便還本土難復行<br>　畏生死患亦如是　　睹於五道周旋苦<br>　自責本咎不覺道　　終始辛苦甚憂惱<br>　一心精進求泥洹　　欲度世間諸怖驚<br>　惡終始困猶死屍　　專志而向無為城　</p><p>修行恐畏。或當命盡不得度脫。還歸三塗難得拔出。不當懈怠計有吾我。如世凡人與三寶乖窈窈冥冥。譬如昔者有眾賈人遠行治生。更歷曠野無人之處。行道疲極便眠睡臥。亦不持時不嚴兵仗。大賊卒至而無覺者。不施弓矢為賊所害。中有力者便走得脫飢困歸家。更復設計求強猛伴。復順故道行賈求利。每冥息寐持時行夜嚴正弓箭。賊見如是不敢前格。知之難當便自退去。窈窈冥冥者。謂為癡網。因癡致行而生識著。名色六入更樂痛愛受身生老病死愁憂啼哭痛不可意行。治生者。謂修行也。疲極臥寐者。謂不曉了非常苦空非身也。無行夜者。謂不思惟深經之義也。兵仗不嚴者。不遵大慈大悲之慧。趣欲自救不念眾生也。賊來見危者。謂坐禪思不入空靜。而為五陰六衰所迷。墮四顛倒。非常謂常。苦謂有樂。非身謂有身。空謂有實。命盡生天福[<a href='javascript:showpic("../fontimg/072224.gif")'>浿*昜</a>]還世。不離三塗也。強者力走得脫歸家者。謂得羅漢也。即求強伴更治生者。謂至泥洹。知羅漢限不至究竟。見佛受教更發大意為菩薩也。與眾為伴相隨行者。謂六度無極諸等行也。兵仗嚴正持時行夜者。謂大慈大悲分別空行不著不斷也。賊退還者。謂不起法忍無罣礙慧。睹三界空不畏生死。一切四魔皆為之伏也。於是頌曰<p class='lg'>　修行恐命盡　　或入三惡道<br>　不復計吾我　　歸命於三寶<br>　猶昔有惡人　　遠行求財利<br>　睡眠而臥寐　　為惡賊所害<br>　中有強健者　　盡力走得脫<br>　歸家說遭厄　　今乃得安耳<br>　已得羅漢道　　乃自知為限<br>　不能入生死　　以泥洹為礙<br>　更合強猛伴　　嚴兵時行夜<br>　賊見不敢前　　便退歸本土<br>　在於無為界　　知泥洹為限<br>　則發菩薩意　　行大慈大悲<br>　分別深空行　　不著無所斷<br>　周旋度生死　　無有三界難　</p><p>修行奉法。入四等心無大慈悲。譬如小龍能雨一縣而不周遍。雖為人民潤不足言。羅漢行道四等如是。若如海龍普雨天下無所不潤。菩薩大人大慈大悲。普及眾生無所不濟。佛天中天見心如是。便為現限莫踰泥洹。稍稍進之至于大道知本迷惑。喻有一人而有三子。父少小養至令長大。衣食醫藥未曾令乏。父轉年長氣力衰微。謂諸子言。汝輩不孝生長活汝使成為人。吾既年老不欲供養報乳育恩。反逼我身求財衣食。何緣爾乎。當告縣官治殺汝等。子聞父教即懷恐怖歸命於父。我輩兄弟愚癡所致不識義理。不顧父母恩養之德。愛重望深不自察非。今聞嚴教即當奉命。遵修孝道超凡他人。夙夜匪懈無辱我先。時彼諸子各行治生。入海採珍得諸七寶。供給父母至孝巍巍。唯念二親不自顧身。獲大光珠名曰照明即往奉父。父見明珠。頭白更黑。齒落更生。為大長者遠近歸仰。是謂父慈子則為孝也。為弟子行無有大慈。父有三子者。謂心意識也。養長子者。謂婬怒愚癡著於三界也。衣食之者。謂五陰六衰十二因緣縛也。子長續求供養者。謂諸情欲不知厭足也。父恐欲詣縣官告者。謂覺非常欲斷六入。子受其教奉行孝道者。謂歸命佛。三子更孝順者。布施奉戒智慧之元也。入海得七寶者。至七覺意成羅漢道也。遂至孝者。知弟子限至泥洹界。更發大意為菩薩道。得照明珠父更少者。現在定意見十方佛無所罣礙也。於是頌曰<p class='lg'>　昔者有一人　　而生有三子<br>　養育令長大　　故求父衣食<br>　父告於三子　　吾又年老極<br>　汝當供養父　　既大索吾力<br>　告言汝向官　　榜笞以五毒<br>　子聞父之命　　則奉行孝道<br>　入海求七寶　　供奉于尊父<br>　又得照明珠　　父則更年少<br>　三子心意識　　情欲不知足<br>　父訶更孝順　　謂施戒道慧<br>　遵於七覺意　　成羅漢泥洹<br>　受佛大深教　　更發菩薩心<br>　道德甚巍巍　　睹見十方佛<br>　不礙四大身　　猶空無所拘　</p><p>譬如昔者而有一鱉。從海出遊至於岸邊。有一大狐追之欲危其命。鱉覺狐來藏頭四足覆於甲下。狐住待之。設出頭足我當摶食。鱉急不動狐極捨去。鱉還詣於大神龍王。說其本末。求為龍王身乃無所畏。能制五陰不為魔嬈得泥洹道。得為龍者。入菩薩道不畏四魔救濟眾生。於是頌曰<p class='lg'>　如鱉縮頭足　　不畏羅漢然<br>　得飛為龍神　　菩薩亦如是　</p><p>譬如有人遠行求財。涉於寒暑謂得大利。或處遇賊亡失其業。又有明人自於本土造方便計。利入無量供給四方。積功累德計無常苦行空非身。觀外萬物成敗之事。或得禪定成羅漢道。更從發意求為菩薩。或有達者。知四大空無有內外。行大慈悲加哀十方。雖有所度為無所度。道無遠近解慧為上。得平等覺無去來今若如虛空。於是頌曰<p class='lg'>　如人遠賈作　　弟子亦如是<br>　積功觀惡露　　察萬物非常<br>　菩薩如明人　　求利不遠遊<br>　無生死泥洹　　得成平等覺　</p><p>其修行者恐畏生死惡三界難。畏苦厭身不了本無。趣欲越患不念眾生。譬如軍壞諸羸劣人。唯欲自救不濟危厄。有此心者。佛則為說除三毒之惱泥洹為快。離冥就明。譬如導師將大賈人遠涉道路。於大曠野斷無水草。賈人呼嗟。謂塗悠悠安能所至永為窮矣。時彼導師聰明博學亦有道術。知於賈人心之所念厭患涉路。則於中道化作一國。城邑人民土地豐樂五穀平賤。賈人大喜轉共議言。一何快乎。本謂彌久。何時脫難到于人間。適有此念便至此城。當復何懼。時眾賈人便住彼土。快相娛樂飲食自恣。從意休息如欲厭之。城郭則沒不見國土。賈人皆怪何故如此也。導師答曰。卿等患厭。謂道懸曠永無達矣。吾故化城國土人民使得休息。見汝厭之故則沒之。佛言。如是弟子之行畏終始苦。謂生死惱。懼三界患早欲滅度。故為示之羅漢易得。誘進使前度於生死而盡三垢。得無為道自以為達成就具足。臨滅度時佛則住前現于大道。是未為通發無上正真之道也。得無所從生法忍至一切智。乃為達耳。譬如有國遭於三厄何等為三。一曰盜賊。二曰穀貴。三曰疾病。眾人流散走到他國。久後國安。或有往還者。或有恐怖三難之患永不可反。佛言。國者謂三界也。遭三厄者。謂三毒垢也。捨詣他國。謂羅漢也。國安還者。謂菩薩以得無所從生法忍一切深慧。還入三世度一切也。遭於三厄而不還者。羅漢以得無為。懼三難處。而不能還度脫眾生也。於是頌曰<p class='lg'>　譬如眾賈人　　行於大曠野<br>　疲極恐不達　　導師化城郭<br>　眾人住休息　　安止有日月<br>　知其心厭已　　便沒不復現<br>　佛世尊如是　　見畏生死難<br>　便為現無為　　使度三界苦<br>　臨般泥洹時　　為示大道化<br>　令逮無從生　　廣濟於一切<br>　又譬如大國　　卒遭三厄患<br>　各散詣他國　　國安還不還<br>　畏生死之難　　是謂為弟子<br>　還國不以恐　　菩薩化十方<br>　權慧方便化　　皆令得其所<br>　譬如大船師　　往返無休息<br>　佛世尊如是　　法身來往返<br>　周旋於一切　　如日光普現　</p><p><b>　　<A NAME="n168"></A>修行道地經緣覺品第二十九</b><p>其從緣覺而不自了。既發無上正真道。不與善友而受真法。專自反行。假使奉教六度無極而皆有想。欲得尊號三十二相八十種好威神尊重。不了善權。佛現色身反謂有身。便墮緣覺。如有男子欲見大海。遊到陂池及眾江河。於彼求寶而獲水精小明月珠。自以逮得金剛尊光。從菩薩心而還退者。不曉如來無出入法空而無形道無三世去來今也。而謂見空以為定矣。而不了知適空之行。適度三界不能進前。上不及佛。復踰弟子。中道而止。譬如有人欲見天帝。而睹邊王則謂是帝。欲學正覺意有齊限。不解深慧。還墮緣覺亦如是也。若有斯心。佛便導示緣覺之法。譬如長者年又老極其子眾多。有大殿舍柱久故腐中心火興。諸子放逸淫於五樂不覺此災。父時念言。此舍久故柱心火然。轉恐柱摧壞殿鎮之。當奈之何。欲作方便誘化使出令免火難。父則於外作諸伎樂。使人呼諸子。各當賜汝象馬車乘摩尼之珠。諸子遙聞伎樂之聲。又被父命悉馳出舍往詣父所。父則各賜諸子寶車好乘等而不偏。諸子白曰。向者尊父呼我等出各賜異珍。今者何故所賜一等。長者告曰。吾殿久故柱中心腐而內生火。吾恐柱摧鎮殺汝等。故作伎樂呼汝輩出。吾心乃安。皆是我子等愛念之。故悉與之珍寶車乘。佛言。其故殿舍。謂三界也柱腐欲壞者。謂三毒之患周旋生死柱內火然。謂眾想念也。長者。謂如來也。諸子放逸。謂著三界欲也。作伎樂者。謂佛說罪福。呼諸子出各賜與者。現三道教也。諸子悉出父等與寶者。為現大乘無有三道。臨滅度時乃了之耳。於是頌曰<p class='lg'>　譬如有長者　　諸子甚眾多<br>　五樂自迷惑　　著於故殿舍<br>　柱腐而欲壞　　中心而生火<br>　父恐殿舍崩　　鎮殺其諸子<br>　因作眾伎樂　　出子等賞賜<br>　佛世尊如是　　從緣覺意成<br>　臨滅度之時　　佛則往其前<br>　為現一法教　　大乘等無異　</p><p>修行發意欲求大道不了本無。著佛色身三十二相八十種好人中之尊。譬如有人。聞四方帝號轉輪王。主四天下而有七寶。諸子千人力皆勇猛。城廣且長。東西四百有八十里。南北二百八十里也。中有大殿方四十里。四寶床座。人民熾盛五穀豐熟快樂無極。伎樂之音有十二部。夫人婇女八萬四千。諸國治王八萬四千。象馬車乘其數亦然。王有四德。何謂四德。長者梵志凡庶小民。皆敬聖帝。如子奉父。王愛念之猶母哀子。王所教化則受奉行。遠近歸命如人仰天依地得活。復有四德。無寒無熱初不飢渴生未曾病。本祐所致。其人聞之欲往見帝。慕其聖教便發進行。於道疲勞見一異道。則順入中睹一大城。人民熾盛樹木流水。樂不可言。謂是城郭。為聖帝邦。便止其土。又斯雖樂鬼神之處。其人不覺也。時有天王名曰休息。即睹其人為解說之。此非聖帝處也。是鬼神國也。轉輪聖王威德巍巍。爾乃欣然親近奉從。若有發意學菩薩道。不了深義不分別空。世間無佛。出入閑居處於樹下。觀察萬物非常苦空。身不久立不解本無。以得緣覺自以為成。臨般泥洹佛在前住。為現大法深妙之教。十二因緣本無有根也。曉本末空無去來今。大慈大悲不見三界。無泥洹想乃成正真。度脫一切也。於是頌曰<p class='lg'>　譬如有人求聖王　　及見一城謂是邦<br>　諸小國王憶轉輪　　在中娛樂謂大通<br>　休息天王往見之　　則為解脫此鬼土<br>　非為大帝轉輪王　　爾乃驚怖自知非<br>　便發往詣大帝邦　　見威神德大巍巍<br>　吾冥不解久迷惑　　則奉聖王常侍從<br>　欲學大道不了了　　還墮緣覺亦如是<br>　然後受佛深微行　　乃至無上正真道<br>　光光佛威德　　其德濟眾生<br>　等心加一切　　除三毒之名<br>　永脫生死苦　　道因智慧成<br>　清淨如日光　　徹照三界冥　</p><p><b>　　<A NAME="n169"></A>修行道地經菩薩品第三十</b><p>其修行者因自思惟。人在生死譬如車輪。反覆上下而不離地。終始若斯。往返之患不離三界。皆是本癡不了本無。謂有四大猗之為諦。復如有人見師化幻。而謂是人不知化成。愚人如是。貪著吾我計有身命。不曉其體地水火風。譬如有人遠出欲遊行詣他國。素聞道難常懷懼心畏於盜賊。四向望候遙見諸塢眾石草木。謂有大賊數千百騎。當奈之何。各走馳散不知所湊。中有導師呼語眾人。勿得便捨至劇難處。而無水漿。或值窮厄不濟身命。或困乏極爾乃來還。往返既久加復疲勞。悉失財物當何依怙。裸匱肌凍反當求恃。而從豪富歸命舉假。且自安心共相率化。遣人探候。設無賊者徑可進前。假使有來堅志共戰當令走壞。所以者何。一人欲死十人不當。十人欲死百人不當。百人欲死千人不當。千人欲死萬人不當。萬人欲死天下縱橫。眾人受教不復馳散。皆住嚴待遣人探竊。唯見草木瓦石之屬。永無盜賊。眾人忻歡爾乃進前。皆謂導師天下無雙。智慧明達誠非世有。舉動進止輒從其命不敢違失。菩薩大人修行如是。為一切導解三界空。一切如化。五陰猶幻。不惡生死而滅其身。開化十方為示正路。嗟嘆菩薩深遠無侶。周旋三界度脫生死。弟子既小志常懷懼。趣欲滅身不及一切。又不究竟當復還退。從發意始。明人因此聞菩薩教。皆發無上正真道意也。於是頌曰<p class='lg'>　菩薩大士為修行　　了一切空身如化<br>　因緣合成得是體　　坐心不正追逐邪<br>　譬如賈人遠遊行　　遙見樹木謂是賊<br>　心各懷懅而馳散　　導師解之心乃安<br>　菩薩如是解本無　　為一切師廣說法<br>　示弟子等大道深　　如日光出無浮雲　</p><p>菩薩學道稍稍漸前至無極慧。因六度無極分別空行。積功累德無央數劫乃得佛道。譬如有人少小仕進。始為困貧轉得大富。求為丞尉遂成令長。進二千石稍到州牧。四征公卿大臣。轉至帝王轉輪聖王天帝梵尊。為菩薩道次第學者亦譬如是。稍稍發意布施持戒忍辱精進一心智慧。縛制六情除去三毒陰衰之蓋。向空無想無願之法。至不退轉近成具事一生補處。猶如磨鏡洗治平鐵。稍稍令細遂復發明。稍稍習行六度無極。積功累德不可計劫。自致得佛開度十方。於是頌曰<p class='lg'>　如人少仕進　　至尉及令長<br>　二千石州牧　　四征至公卿<br>　大王并轉輪　　日月天帝釋<br>　菩薩亦如是　　稍稍積功德<br>　奉六度無極　　行是得至佛<br>　開化十方人　　悉令至大安　</p><p>菩薩學定專精一心。稍去眾垢進化其志。譬如有人欲行入海。日月行前而往不退。雖遭飢寒未曾動移。不計遠近勤勞之厄。行不休息遂至海邊。合人上船入海採寶。雖知三難不以為懅。到大龍王所居之宮。從求如意上妙明珠欲給窮乏。龍王與之言施一切勿得愛惜。眾人蒙光而不耗減。其人得珠蒙恩忽還。以至一國無不得安。菩薩如是。等心行道欲濟眾生。慈悲喜護一心念佛。其所在方專精向之未曾懈廢。七日十日三月一載。不為俗想一心向佛并化眾生。乘摩訶衍無極之教。見十方佛受教得定。三昧不動為一切講。譬如從龍王得如意珠廣及眾人。譬如有人而聞天上有好玉如端正姝好。意欲往見無有神足。夙夜思想臥起不忘。積有年歲未曾他念。便於夢中得往見之。坐起進止。菩薩如是。一心思惟向某方佛積年不息。得三昧定行不偽懈。累劫不厭自致得佛。菩薩行道大慈大悲哀加一切。昔有一人其目不明不見日光。心中憂悒雖有日明我眼盲冥不能睹也。當奈之何。求得神師飲之甘露。內病即除其眼精徹得睹日光。察八方上下及諸人民。初發大意。六入五陰三毒未除。不能得見十方諸佛。從成就菩薩受法深教。行四等心解三界空。便得三昧見十方佛。從定意起救濟眾生。譬如珍寶著水精上。如以其器受於琉璃。琉璃之色令器同像。菩薩如是。一心念佛無有他志。即得定意見十方佛。因佛威神本德所致見佛世尊。於是頌曰<p class='lg'>　譬如有人行入海　　未曾懈癈乃至耳<br>　合人乘船至龍王　　從求大寶如意珠<br>　以施一切莫不蒙　　菩薩如是行四恩<br>　大慈大悲行大道　　一心精進三昧門<br>　如人聞天有玉女　　夙夜思惟夢得見<br>　菩薩如是等精進　　見十方佛無不遍<br>　又如目冥思日光　　良醫治之眼即明<br>　菩薩如是專向佛　　未曾休息不退轉<br>　如以珍寶著水精　　展相光耀無不照<br>　菩薩如是三昧定　　從佛受教遍教化　</p><p>菩薩積功累德欲度一切。視之如父視之如母。視之如子視之如身。等而無異。為五道人勤苦無量不以為劇。雖歷五道生死之患地獄之苦餓鬼之毒畜生之惱天上世間終始之厄。心不迴動。行大慈悲四恩無厭。救濟十方免眾想念。譬如彼月初生之時。若小羊角。日日稍大遂至成滿。光明普照眾星獨輝。次第學道為菩薩法。布施持戒忍辱精進一心智慧。經無數劫勤苦之行。身心相應言行相副。念十方人若如父母無有親疏。譬如種樹稍稍生芽。後生莖節枝葉華實。漸行如是。從初發意便喜向佛。以獲悅心休息惡道。成就六度無極之法。入善方便不起法忍一切佛慧。則轉法輪示現滅度。分布大法後生蒙恩。猶如有人欲立大屋。先平其地漸興根基。稍累其牆令至高大。以材木覆梁柱牢堅。以瓦瓦之塗治仰泥。作悉成了而污灑之。白壁赤柱儼然巍巍。然後請會親族門室。善友鄉黨無不周遍。飲食作樂無不欣歡。菩薩如是。積行無量不以勤苦而有厭懈。睹彼眾生展轉五道。終始周旋如磨不定。發大慈悲無蓋之慧欲救一切。猶若如空無所不覆。道德以成現處三界示於色身。三十二相八十種好令眾見悅。為十方人而師子吼。一切聞聲莫不歸伏。各從本心成三乘行。於是頌曰<p class='lg'>　初發意菩薩　　慈念諸十方<br>　如父母子身　　等心無希望<br>　漸漸發行跡　　如樹芽至莖<br>　枝葉節華實　　種者功不唐<br>　菩薩亦如是　　稍稍奉行道<br>　功德以成滿　　平等最吉祥<br>　猶若起大屋　　平地始基牆<br>　累之令高大　　覆蓋正圓方<br>　請會親鄉黨　　飲食作樂倡<br>　菩薩救眾生　　度脫以道光　</p><p>何謂超行適發道意。至不退轉無所從生。具足成就至阿惟顏。俱行菩薩何緣獨爾。解三界空五陰無處。四諦無根緣想而生。十二之因以癡為元。觀察癡元亦無處所。有所著求則名之癡。慧者了無。譬如幻師還觀化人不見有人。菩薩如是。省三處空。猶如野馬夢幻芭蕉深山之嚮。但可有名而不可見。昔有一人自於夢中見有國中多諸人民。王大嚴急群臣奉事不敢失意。五穀平賤衣被綵色倡伎娛樂。其人睹之欣然為觀往見國王。王便立之以為大臣。賜與官職僕從田宅七寶。踊躍無量。又自見身復入地獄餓鬼之中。化為驢身在輩中鳴。忽然上天。七寶宮殿玉女相娛。從夢便覺不睹所獲。則自解了五道如夢。一切本無而不可得。分別此慧則不退轉至無處所。權慧具足明學大道。觀心如幻。五陰六入。若如群臣。色聲香味細滑之法五道所有。皆如彼人所夢覺也。見無所見亦無夢想。是謂超越至無極慧不緣次第。於是頌曰<p class='lg'>　人身及五陰　　觀之無處所<br>　四諦十二緣　　一切悉如化<br>　如其夜夢見　　一國大快樂<br>　為王作大臣　　伎樂而豪富<br>　入地獄餓鬼　　為驢輩中鳴<br>　天上七寶殿　　相娛寤不見<br>　慧者觀三界　　五陰悉如夢<br>　以了無處所　　逮得不起忍<br>　道法無遠近　　猶空無所處<br>　心空解本無　　忽如日大光<br>　當爾時之慧　　無得無所失<br>　道無去來今　　覺乃本無一　</p><p>何謂超行。人本一故用不解之便起吾我。適著便縛以縛求脫。不著無縛何誰求脫。譬如五事而住虛空。雲霧塵煙灰。不能為彼虛空作垢。心本如空。五陰之毒喻如五事。不蔽心本曉了無形。慧無罣礙入深法忍。不以次第。譬如有人曾為凡人。家既困乏行詣佛所。遂檀越食發一好心。我身宿罪不能布施。今得貧厄衣不蔽形食不充口。又不作福。因佛求食。我設有財廣施供佛。及諸聖眾給足窮乏。爾時世尊及與聖眾各自罷去。乞士自責。吾本薄祐不能興德。獲斯困匱。思惟是已臥蔭樹下。日已差中餘蔭皆移。所臥樹下其影不轉。體諸垢坌悉為除去。自然有威。時國王崩。當得賢人以為君主。募一國中無不周遍獨見乞士有超異德。樹蔭覆之若如大蓋。往啟群臣詠其威德。人民咸喜嚴駕奉迎。立為國王。以得帝王普興德化供佛眾聖。人在生死五道之苦。五陰六入十二因緣。聞佛深法本無之慧。大慈大悲加於一切。雖欲度人不見有人。度無所度不見吾我。三界如響一切無我。等猶虛空。則超入慧不退轉法無所從生阿惟顏事。名之有德亦無所獲。譬如日出眾冥皆索。還成平等無所適莫。不見有縛亦無所脫。譬如金山自然無作。曉求金者輒如得之不以為難。人本清淨而無垢穢。覺了此慧便入道門而無罣礙。猶空自淨無有淨者。於是頌曰<p class='lg'>　如人久困貧　　乞食從眾聖<br>　便自還剋責　　吾宿積罪冥<br>　便發恭敬意　　慈念于眾生<br>　若得為帝王　　給施於萬姓<br>　則臥於樹下　　其影蔭彼形<br>　使者啟群臣　　悉往而奉迎<br>　立之為國王　　事佛及眾聖<br>　菩薩亦如是　　超越解本淨<br>　德高為巍巍　　度脫諸群生<br>　五事不污空　　心淨如寶英<br>　救濟五道厄　　使除終始冥<br>　如月十五日　　星中而獨明　</p><p>昔有一人欲往見佛知為云何。身形何像所說何趣。阿難遙見前白佛言。此遠來者為是何人。佛言阿難。未曾有人。其人徑前欲得睹佛而不見之。佛身忽然永不在座。人自思惟。故來覲佛而不見之。察念何謂。便自解了。世尊法身本無有形。用吾我人而現此身。譬如深山人呼響應。因對有聲。法身無處何緣欲見。適思此已便逮無所從生阿惟顏。了無內外普等若空。超入正覺。於是頌曰<p class='lg'>　昔有人發意　　欲見佛世尊<br>　其尊何等類　　說法義云何<br>　阿難問何人　　佛言未曾有<br>　尊身忽不現　　怪之何所湊<br>　便自解了慧　　佛身無所遊<br>　空體慧住道　　示現無不周<br>　道法如嚮應　　等心無怨讎<br>　解義若斯者　　如空莫不覆　</p><p>發意菩薩欲救一切。觀四大身因緣合成。若如幻化譬如假物。則非我所有亦非他人。猶如合材機關木人因對動搖。愚者睹之謂為是人。慧明察之合木無人。一切三界皆空如是。色痛想行識十二因本無有往返。若水中影無有形名。如是行者超入法城。於是頌曰<p class='lg'>　初發意菩薩　　解四大本空<br>　視生死泥洹　　一切睹皆同<br>　譬如借他物　　常還所取供<br>　不計吾我人　　除去諸曚曚<br>　不見心意識　　道明越海江<br>　三界如幻化　　菩薩受諷誦<br>　五道猶野馬　　眾惡悉佛種<br>　勸化諸未解　　法身不轉動　</p><p>或有慧人自然發意。如來之行不因言說而至正覺。如日大光一時普遍。解空義者無道俗觀。等如虛寂永不可名。譬如曠野污[<a href='javascript:showpic("../fontimg/005204.gif")'>泥/土</a>]之中無有下種。自然有生青蓮芙蓉莖華。菩薩如是。在恩愛中。三界之難忽然慧解。不見生死不住泥洹。教化一切令至大安。於是頌曰<p class='lg'>　於是發意為菩薩　　分別空義解本末<br>　以入道法無所乏　　智慧具足神通達<br>　猶如蓮華生污泥　　發如來意成菩薩<br>　開化一切眾生類　　等住法門為正覺<br>　華生泥中清淨好　　四種之色喻四等<br>　超越次第阿惟顏　　勇猛力伏首楞嚴　</p><p>菩薩修道。譬如飛鳥飛行空中無所觸礙。以空為地不畏於空。菩薩如是。發意之頃便入道慧。善權方便不以為乏。心等如空無所住止。不離生死不樂泥洹。俱不增減。譬如五種綵色各異皆因草木。草木根生悉因從地。地下有水水下有風。風因空立。如是計本悉無所有。若如浮雲忽有氣來。況無所至。菩薩如是。解三界空喻之如風無所住止。計有吾我便有三處。不見有我安計有彼。不明無冥無淨不淨。便入本無亦無出入。譬如昔者有一小蟲。心懷金剛住於海邊。閻浮大樹高四千里。樹則震動不能自安。樹神問之。卿何以故震動不安。樹報之曰。蟲住我上所以不安。神又問曰。金翅大鳥立於仁上何故不動。小蟲處上而獨戰慄。樹報之曰。此蟲雖小腹懷金剛。吾不能勝。是故搖動。其小蟲者。謂發意菩薩也。其大樹者。謂三界也。樹動不安者。謂發意菩薩超至深慧遠阿惟顏。三千大千世界為六反震動。其金翅鳥。住上不搖。謂諸弟子四道雖成無所能感也。於是頌曰<p class='lg'>　譬如小鳥住大樹　　戰慄不安五枝散<br>　菩薩大士亦如是　　超行成就動三千<br>　其心堅固如金剛　　度脫一切生死患<br>　弟子猶如金翅鳥　　處在三界無所感　</p><p>菩薩解慧入深微妙不從次第。猶如有人卒立為帝。凡夫之士曉了本無。心等如空而無處所。至阿惟顏。昔者虛空忽有藥樹。枝葉普覆八隅上下。其氣照下。諸毒草木惡氣悉除。長育天下。諸有好人大小悉安。地高為平卑者則高。天下太平無有溪谷及與山陵。七寶自然雨墮甘露。人民大小莫不以歡。吾本有福以離眾患。出入行步無所畏難。無有惡獸盜賊之苦。藥樹自然蒙者皆安。風雨時節五穀豐熟。面色和悅衣食化至無有眾惱。猶如大樹忽然生空普照天下。若有凡夫在生死中。卒解深慧至真本無而無罣礙。氣照天下者。謂彼菩薩放大光明以成為佛。除一切人婬怒癡垢也。長育令安。謂使四輩奉行道義也。令高下平者。使五道人皆獲平等慧。七寶自然者。謂七覺意也。雨甘露者。謂講菩薩法也。人民安隱五穀豐滋。謂終始斷逮五神通。遂至大義阿惟顏住。於是頌曰<p class='lg'>　如人卒立為國王　　菩薩大士亦如是<br>　曉了深慧至無極　　得成佛道度十方<br>　猶如虛空生大樹　　根株枝葉四分布<br>　照於八隅上下方　　地高下平五穀滋<br>　人在生死凡夫身　　忽解深法惠流布<br>　令十方人度三塗　　等心一切雨甘露　</p><p class='juan'>
修行道地經卷第七(丹藏促為六卷)</p>
</body></html>
