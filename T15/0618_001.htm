<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p><p></li><p><b>　　<A NAME="n215"></A>No. 618</b><p class='juan'>
達摩多羅禪經卷上</p>
<p><span class='byline'>　　　　東晉天竺三藏佛陀跋陀羅譯</span><br><p>夫三業之興以禪智為宗。雖精麤異分而階籍有方。是故發軫分逵塗無亂[<a href='javascript:showpic("../fontimg/037844.gif")'>跳-兆+(轍-車)</a>]。革俗成務。功不待積。靜復所由。則幽詣造微。淵博難究。然理不云昧。庶旨統可尋。試略而言。禪非智無以窮其寂。智非禪無以深其照。然則禪智之要。照寂之謂其相濟也。照不離寂。寂不離照。感則俱遊。應必同趣。功玄於在用。交養於萬法。其妙物也。運群動以至一而不有。廓大像於未形而不無。無思無為。而無不為是故洗心靜亂者以之研慮。悟徹入微者以之窮神也。若乃將入其門機在攝會。理玄數廣道隱於文。則是阿難曲承音詔。遇非其人必藏之靈府。何者心無常規其變多方。數無定像待感而應。是故化行天竺。緘之有匠。幽關莫闢。罕闚其庭。從此而觀。理有行藏。道不虛授。良有以矣。如來泥曰未久。阿難傳其共行弟子末田地。末田地傳舍那婆斯。此三應真咸乘至願。冥契于昔功在言外。經所不辯必闇軏無匠孱焉無差。其後有優波崛。弱而超悟。智紹世表。才高應寡。觸理從簡。八萬法藏所存唯要。五部之分始自於此。因斯而椎固知形運以廢興自兆。神用則幽步無跡。妙動難尋涉麤生異。可不慎乎。可不察乎。自茲已來。感於事變懷其舊典者。五部之學並有其人。咸懼大法將頹。理深其慨。遂各述讚禪經。以隆盛業。其為教也。無數方便。以求寂然。寂乎唯寂。其揆一耳。而尋條求根者眾。統本運末者寡。或將暨而不至。或守方而未變。是故經稱滿願之德。高普事之風。原夫聖旨非徒全其長。亦所以救其短。若然五部殊業存乎其人。人不經世道或隆替。廢興有時則互相昇降。小大之目其可定乎。又達節善變出處無際。晦名寄跡無聞無示。若斯人者復不可以名。部分既非名部之所分亦不出乎其外。別有宗明矣。每慨大教東流。禪數尤寡。三業無統。斯道殆廢。頃鳩摩耆婆宣馬鳴所述乃有此業。雖其道未融。蓋是為山於一蕢。欣時來之有遇感奇趣。於若人捨夫制勝之論。而順不言之辯。遂誓被僧那至寂為已任。懷德未忘故遺訓在茲。其為要也。圖大成於未象。開微言而崇體。悟惑色之悖德。杜六門以寢患。達忿競之傷性。齊彼我以宅心。於是異族同氣幻形造跡。入深緣起見生死際。爾乃闢九關於龍津。超三忍以登位。垢習凝於無生。形累畢於神化。故曰無所從生。靡所不生。於諸所生。而無所生。今之所譯出自達摩多羅與佛大先。其人西域之俊禪訓之宗。搜集經要勸發大乘。弘教不同故有詳略之異。達摩多羅闔眾篇於同道。開一色為琩F。其為觀也。明起不以生滅不以盡。雖往復無際。而未始出於如。故曰色不離如如不離色。色則是如如則是色。佛大先以為澄源引流。固宜有漸。是以始自二道開甘露門。釋四義以反迷。啟歸塗以領會。分別陰界。導以正觀。暢散緣起使優劣自辯。然後令原始反終。妙尋其極。其極非盡。亦非所盡。乃曰無盡。入于如來無盡法門。非夫道冠三乘智通十地。孰能洞玄根於法身歸宗一於無相。靜無遺照動不離寂者哉。庾伽遮羅浮迷。譯言修行道地<p><b>　　<A NAME="n217"></A>修行方便道安那般那念退分第一</b><p class='lg'>　前禮牟尼尊　　熾然煩惱滅<br>　流轉退住者　　度以升進道<br>　修行微妙法　　能離退住過<br>　亦滅一切惡　　成就諸功德　</p><p>佛世尊善知法相。得如實智慧。滅煩惱盛火。出熾然之宅。乘諸波羅蜜船。度無量苦海。以本願大悲力故不捨眾生。為諸修行說未曾有法。度諸未度令得安隱。謂二甘露門。各有二道。一方便道。二曰勝道。清淨具足甚深微妙。能令一切諸修行者出三退法。遠離住縛增益升進。成就決定盡生死苦。究竟解脫兼除眾生久遠癡冥。佛滅度後尊者大迦葉。尊者阿難。尊者末田地。尊者舍那婆斯。尊者優波崛。尊者婆須蜜。尊者僧伽羅叉。尊者達摩多羅。乃至尊者不若蜜多羅。諸持法者以此慧燈次第傳授。我今如其所聞而說是義<p class='lg'>　我今如所聞　　演說修行地<br>　方便勝究竟　　如其修所生<br>　修行於善法　　先當知四種<br>　退減住升進　　決定諸功德<br>　修行退減時　　令住法不生<br>　亦不能升進　　是今當略說<br>　先當起等意　　習行慈心觀<br>　須臾止瞋恚　　令暫息不行<br>　煩惱暫止息　　次當淨尸羅<br>　尸羅既清淨　　三昧於中起<br>　三昧已修起　　觀察應不應<br>　善知應不應　　修向所應作<br>　既向所應作　　專念繫心處<br>　已能樂彼處　　正觀依風相<br>　正觀依風時　　其心猶馳亂<br>　止心在入息(安般者二種一見二觸鈍根不見)<br>　如繫調御馬　　心既止入息<br>　思惟正憶念　　冷暖與輕重<br>　柔軟麤澀滑　　修行諦覺知<br>　隨順善調適　　於觸復不了<br>　是說修行退　　數一以為二<br>　數二以為一　　至九猶錯亂<br>　是說修行退　　若於修行退<br>　更數從初起　　十數滿足者<br>　遠離諸過行　　不修與過修<br>　或有異修起　　有此諸過生<br>　是說修行退　　修行若俱數<br>　心據生惑亂　　惑亂若增長<br>　是說修行退　　氣息不通流<br>　衝擊於鼻面　　頭頂悉苦痛<br>　內或絞風起　　息亂失其道<br>　而彼不知治　　身體極燒熱<br>　其心生憒亂　　四種既錯亂<br>　依風極違諍　　修行欲令息<br>　而不善方便　　不知對治法<br>　是必疾退減　　修行緣入息<br>　而反緣出息　　修行緣出息<br>　而反緣入息　　於二心俱淨<br>　是應修行果　　寂止定意生<br>　而復更求數　　有此諸過謬<br>　是皆修行退　　急喘而安般<br>　則令念錯亂　　由是錯亂念<br>　修行心發狂　　其心發狂故<br>　不知應不應　　於二無分別<br>　是說修行退　　修行數已成<br>　息去亦隨去　　去已處處住<br>　於彼善觀察　　既觀令息還<br>　還已起清淨　　不善知六種<br>　是說修行退　　長短悉分別<br>　遍身盡覺知　　身行漸休息<br>　一切應決了　　於此不善知<br>　是令修行退(身念處四勝竟)　　知喜亦知樂<br>　勤方便意行　　當復制心行<br>　令不至掉亂(受念處四勝竟)　　次分別知心<br>　修行正觀察　　又生欣悅心<br>　還復攝令定　　非是不定心<br>　定已心解脫(心念處四勝竟)　　善修解脫者<br>　不令心退沒　　若入退減分<br>　則無有解脫　　觀察無常斷<br>　離欲與滅盡　　出息入息滅<br>　是名修行勝(此四相似法念處)　　如是十六行<br>　自在心迴轉　　覺觸之所獲<br>　見得亦復然　　若於見與觸<br>　不善識分際　　是過應當知<br>　無智令修退　　修行上增進<br>　不應緣於下　　緣下亦如是<br>　不應上增進　　若見二增進<br>　心住而等觀　　任之則自成<br>　還到修行處　</p><p>方便道安般念退分第一竟<p><b>　　<A NAME="n218"></A>修行勝道退分第二</b><p class='lg'>　勝念已成就　　懈怠竟沈沒<br>　是則為退像　　無堪於所求<br>　不染污無記　　起諸腦惱退<br>　垢濁熱炎生　　由是失正見<br>　振掉或關鑰(以灼反)　　浮飄麤澀滑<br>　是五退減相　　修行應分別<br>　望遠絕所悕　　有見已墜落<br>　還顧睹深嶮　　是皆退減相<br>　長病誦止諍　　多業遠遊行<br>　彼時解脫種　　是五退減因<br>　信戒聞捨慧　　於是漸衰退<br>　身重與惛鈍　　耽睡及沈沒<br>　是五應當知　　修行退轉相<br>　恐怯多猶豫　　驚畏不欣樂<br>　懈怠離所欲　　不迴向修行<br>　不習過修習　　是二俱為失<br>　彼時解脫種　　於是修行退<br>　三昧離相樂　　爾炎皆消盡<br>　麤澀四大種　　還從身內起<br>　掉動失正念　　由是意憒亂<br>　其心不恬靜　　斯從行者生<br>　一切諸瑞相　　不顯現分明<br>　修行如是觀　　欲見為甚難<br>　諸根悉馳縱　　隨欲向所緣<br>　邪意普流散　　樂著諸境界<br>　形消意愁慘　　其身皆燒然<br>　如是燒然者　　是說為憂退<br>　方便不精勤　　後則生悔恨<br>　聞所應成就　　欲進劣無能<br>　不趣喜勝處　　或見勝不取<br>　皆由無智故　　是說修行退<br>　自念有越戒　　疑悔及諸覺<br>　意淡無滋味　　是說修行退<br>　諸過定意羸　　三昧漸消減<br>　心亂蓋所覆　　是說修行退<br>　心舉調順捨　　不觀時非時<br>　不了住起緣　　無智故修退<br>　不知六時行　　六界亦不善<br>　亦愚六巧便　　是說修行退<br>　貪欲瞋恚覺　　十想巧方便<br>　得向諸禪地　　及法心妄解<br>　一切次第度　　無知故修退<br>　不觀處非處　　業報及正受<br>　禪定諸解脫　　淨味愚不了<br>　諸根到處道　　性欲不分別<br>　心隨眾雜相　　是悉無知退<br>　於苦樂速道　　其心不趣向<br>　如是意迷惑　　必向退轉處<br>　起住與起緣　　入出及方便<br>　六法不成就　　是令修行退<br>　知法亦知義　　知時亦知量<br>　自知與知眾　　及知福伽羅<br>　於七愚不了　　是令修行退<br>　興起諸惡法　　習行卑賤業<br>　親近不善友　　令是修行退<br>　錯說違所應　　愛者心樂向<br>　當知是不久　　必於修行退<br>　所止處及人　　床臥等眾具<br>　斯皆非所樂　　近令修行退<br>　喜隨諸雜相　　損減所修慧<br>　棄捨所緣處　　心不得真實<br>　修行捨本相　　散心隨外緣<br>　雖欲還彼處　　意眾不復樂<br>　遂失長養分　　其心不一定<br>　身無復滋潤　　悅樂亦不生<br>　所依不可樂　　身意俱錯亂<br>　三昧不復起　　其心永不住<br>　如是不住心　　必於修行退<br>　愛見慢增禪　　於緣心味著<br>　有此累念生　　是說修行退<br>　身如利刺害　　或復極振掉<br>　舉體皆煩壯　　如蛇毒充滿<br>　有此三過惡　　必於修行退<br>　得未得服行　　他務意不閑<br>　習近三退法　　是說修行退<br>　業與煩惱報　　說是三障閡<br>　亦有解脫障　　是令修行退<br>　方便想惡行　　三摩提行地<br>　於彼不觀察　　是令修行退<br>　方便想諸地　　三昧行及餘<br>　所聞隨悕望　　則於發趣退<br>　生時作滅想　　滅時作生想<br>　二想俱當失　　是則修行退<br>　若於住法中　　而作生滅想<br>　興此諸顛倒　　是說修行退<br>　入時作出想　　出時作入想<br>　二俱作住想　　是說為顛倒<br>　欲斷煩惱得　　修行正方便<br>　由彼得力故　　相似諸相生<br>　相似相既生　　修行心隨轉<br>　煩惱即時起　　是說修行退<br>　退過諸[<a href='javascript:showpic("../fontimg/044678.gif")'>馬*央</a>]水　　漂浪修行者<br>　隨我力所能　　少量退法海<br>　無量餘退過　　是深非所惻<br>　諸深明智者　　自當廣稱說　</p><p>勝道中退分竟<p><b>　　<A NAME="n219"></A>修行方便道安般念住分第三</b><p class='lg'>　如我力所能　　演說退過已<br>　今當說住過　　修行者善聽<br>　若於入出息　　無見亦無覺<br>　不解方便求　　是則初門住<br>　聞慧既已生　　應起思慧念<br>　不善解次第　　愚癡住所縛<br>　若數已成就　　息去應隨去<br>　不知隨順法　　是說修行住<br>　如佛問比丘　　誰習安般念<br>　有一比丘答　　是念我修習<br>　汝有安般念　　不言汝無有<br>　復更有勝妙　　牟尼說當修<br>　方便道安般　</p><p>念住分第三竟<p><b>　　<A NAME="n220"></A>修行勝道住分第四</b><p class='lg'>　勝道修正觀　　相行念已成<br>　不善升進法　　是則住所縛<br>　愛著所緣境　　進業心懈怠<br>　由是縛所縛　　不能至勝處<br>　或有不可動　　非軟亦非堅<br>　或強極牢密　　亦如金剛像<br>　有此五障閡　　不進亦不退<br>　是則住縛相　　遠離升進道<br>　亂光及黑闇　　忍自身不現<br>　譬燃濁油光　　亦如翳目視<br>　光明不顯發　　背捨諸喜樂<br>　寂止息樂分　　彼終不復生<br>　猶如堅實物　　而有濡相現<br>　或時修行者　　住相亦復然<br>　相非隨所欲　　而起隨欲想<br>　雖欲令隨意　　終不從所樂<br>　謂相非所留　　而欲強制持<br>　如是違反念　　則為住所縛<br>　是想已成就　　當知非所制<br>　住彼去留相　　能到最勝處<br>　欲令涌作沒　　或欲高為下<br>　於去欲使來　　於住不欲住<br>　滅時欲不滅　　終不如所欲<br>　修行住生滅　　所行常轉進<br>　諸法相已成　　終不捨自相<br>　若不捨自相　　自相則顯現<br>　薄皮覆不淨　　令不見身穢<br>　威儀及眾具　　利樂翳身苦<br>　相似次第生　　前後續無間<br>　隱蔽非常相　　令不見身變<br>　施作服用受　　攝持吾我相<br>　能憶念本事　　隱身非我觀<br>　是諸相似相　　修行不分別<br>　於彼起愛樂　　而生功德相<br>　染著妄想生　　不復樂升進<br>　不能取勝法　　住過日增長<br>　非我相似相　　此等不迴轉<br>　如是不迴轉　　行者癡惑生<br>　無智住所縛　　繫著於彼處<br>　樂著生諸過　　是相今當說<br>　爾炎漸損壞　　分離及交亂<br>　破散叵和合　　是則住相縛<br>　於身不巧便　　自生分離想<br>　交亂或塵碎　　是為住所縛<br>　守常無異想　　眾色不次生<br>　種種眾妙想　　亦不次第起<br>　流出而不住　　其身漸消減<br>　相或來復去　　修行不增長<br>　寂止既不生　　於身無長養<br>　心不起悅樂　　是說不淨捨<br>　彼不清淨捨　　所見不鮮白<br>　亦不能升進　　亦復不退轉<br>　如戲沙門像　　少時生悅樂<br>　譬如借衣服　　亦如夢所見<br>　為命不清淨　　諂曲及餘惡<br>　聚落知識所　　自顯其功德<br>　覆藏諸過惡　　犯罪不發露<br>　及餘一切縛　　垢污修行者<br>　彷彿有事相　　而便起實想<br>　未熟謂為熟　　未滅想已滅<br>　方便不等滿　　而欲求升進<br>　如部含穟苗　　是則住所縛<br>　業始無方便　　相現堅守持<br>　過進心矜舉　　如是住所縛<br>　或有修行者　　而起斷常見<br>　是見令心亂　　則為縛所縛<br>　或有修行者　　身身細微觀<br>　彼為住所縛　　厭心不增長<br>　厭心不增進　　不能離貪欲<br>　若不離貪欲　　何從有解脫<br>　解脫不成就　　終不得漏盡<br>　不斷諸漏者　　則無實智慧<br>　於彼身念處　　住相已分別<br>　受心法念處　　如是應廣說<br>　修行心不悅　　彼喜亦不生<br>　身無寂止樂　　當知是住相<br>　修行所受獲　　信戒聞捨慧<br>　常守其少分　　是則為住相<br>　有住縛比丘　　往到阿難所<br>　迷於所住相　　是今當略說<br>　得無相三昧　　六年住所縛<br>　樂欲聞所說　　常隨逐阿難<br>　不能進所業　　亦復不退轉<br>　住於住境界　　不得解脫道<br>　不來亦不去　　解脫已而住<br>　住已復解脫　　解脫已還縛<br>　或有修行者　　住在不退地<br>　微細煩惱起　　而不能覺知<br>　不覺煩惱故　　不能到勝處<br>　於地無分別　　亦無有退過<br>　地諸過不起　　如是止於住<br>　或於住分中　　而失眾妙相<br>　眾妙相雖滅　　意猶順彼地<br>　意順彼地時　　餘分樂相生<br>　已有少樂故　　心依寂止住<br>　因其寂止心　　自謂作已作<br>　安止不具足　　不得具足果<br>　無智翳心目　　而自謂為智<br>　修行無智障　　不覺所應用<br>　覺所應用者　　於地能究竟<br>　彼住共地中　　種種垢所污<br>　若使修行者　　成就不共地<br>　如是知過患　　彼終不為縛<br>　不識煩惱過　　愚癡無實智<br>　於禪覺吉安　　猶如象繫樹<br>　修行觀爾炎　　莫知所起處<br>　從其所依出　　而自不能知<br>　不涌亦不沒　　不見相所起<br>　亦不知滅處　　過亦無過是<br>　所說諸障礙　　皆是堅住相<br>　謂不由彼住　　斯非明智說<br>　興造諸過患　　若干因緣縛<br>　能用諸對治　　眾妙復顯說<br>　所尊不恭敬　　亦不捨憍慢<br>　自隱覆其過　　不向明者說<br>　我年既衰老　　已為眾所棄<br>　或能失利養　　令我生苦惱<br>　心常懷憂畏　　深慮長歎息<br>　我後當死時　　將欲作何計<br>　隱過心憂惱　　愚惑作所縛<br>　橫自生罪累　　失大功德海<br>　味著現法樂　　貪餐黠無慧<br>　棄捨後世果　　興此諸過惡<br>　如是諸住縛　　所起各各異<br>　修行無怯劣　　能治所應治<br>　怯劣無方便　　自謂無由進<br>　是則甚難拔　　如象溺深泥<br>　如是甚難拔　　懈怠心所欺<br>　長夜沒住泥　　熱迫而趣死<br>　業行煩惱報　　為此三障覆<br>　無智無勢起　　永為住所沒<br>　久遠積癡冥　　業行諸煩惱<br>　繫縛斯等類　　迷亂不自在<br>　習近諸過惡　　遠離善功德<br>　令其意匆擾　　如箭旋虛空<br>　蛇毒盛充滿　　蝮蠍惡龍處<br>　巨海深無底　　無澤大火聚<br>　盲人近彼遊　　闇往而不見<br>　修行住所縛　　其過亦如是<br>　住過多無量　　升進德亦然<br>　如海無涯底　　是深不可量<br>　世間無知障　　真實慧為燈<br>　持燈無放逸　　彼明終不滅<br>　善說住分過　　縛諸無黠者<br>　決定知境界　　究竟非我分<br>　種種過所縛　　是縛非一相<br>　當知業眾緣　　唯佛能覺了　</p><p><b>　　<A NAME="n221"></A>修行方便道升進分第五</b><p class='lg'>　比丘安般念　　功德住升進<br>　能令智慧增　　我今次第說<br>　功德住已進　　進復功德住<br>　是故說修行　　功德住升進<br>　修行於鼻端　　繫心令堅住<br>　專念諦思惟　　正觀依風相<br>　入息與出息　　繫心隨憶念<br>　憶念若不忘　　是初功德住<br>　彼功德住已　　復起方便求<br>　更求功德時　　住則生升進<br>　升進等起時　　亦生功德住<br>　是名住已進　　進已功德住<br>　善解安般相　　功德及諸過<br>　息輕重冷暖　　軟麤與澀滑<br>　阿那攝般那　　是攝持諸根<br>　於彼所緣境　　攝之令寂止<br>　外散心數法　　攝還義亦然<br>　持風來入內　　是故說阿那<br>　心轉於所緣　　止令不復轉<br>　心於所緣起　　亦復制令滅<br>　修行觀若增　　制之令從止<br>　修行若止增　　起之令從觀<br>　見增則以觸　　觸增則以見<br>　得證與智證　　二增俱相攝<br>　修行緣不寂　　意寂止攝來<br>　身中清涼起　　滅除諸熱惱<br>　掉踊不靜心　　攝之令寂止<br>　勤方便迴轉　　其身悉充滿<br>　長養四大種　　當知從息起<br>　是種復增益　　行者報四大<br>　阿那力能起　　寂止善法分<br>　我所大惡刺　　亦能拔令出<br>　息短而漸滅　　修行心安靜<br>　是故佛世尊　　說名為阿那<br>　復次般那相　　是今當略說<br>　毛孔諸竅處　　先淨治息道<br>　前出名般那　　始由入風起<br>　修行出息時　　諸根隨所緣<br>　心心法俱順　　是亦說般那<br>　出息歸於滅　　乃入根本地<br>　正受及命終　　斯由捨出息<br>　修行出息滅　　次第阿那生<br>　滅盡三摩提　　第四禪亦然<br>　般那既已滅　　次第阿那生<br>　阿那時悕望　　說阿世婆娑<br>　我觀彼死者　　定無有是相<br>　彼息更生者　　觀有如是相<br>　毒淤[<a href='javascript:showpic("../fontimg/005204.gif")'>泥/土</a>]火蛇　　此相似境界<br>　出息能攝意　　不令隨所緣<br>　猶如制象鉤　　名波世婆娑(出息有攝心義)<br>　捨除顛倒想　　成就真實想<br>　離自在及常　　唯為空行聚<br>　本無所從來　　去亦無所至<br>　去來不可得　　亦不須臾住<br>　慧智明見此　　離諸知作者<br>　出息無作者　　見則墮顛倒<br>　出息已過去　　彼則不可見<br>　命斷諸息滅　　過去亦復然<br>　安般諸功德　　出息與入息<br>　眾物及字義　　我已略說竟<br>　是種增故說　　未曾相離用<br>　若為覺想亂　　當習安般念<br>　已能應於數　　則除內貪著<br>　於數若隨順　　是則離不順<br>　志在無亂境　　能攝諸亂想<br>　先數從一起　　如是乃至十<br>　修行順此數　　便得功德住<br>　已得功德住　　則能求升進<br>　滅一切亂覺　　佛說增上故(數門竟)<br>　數能滅一切　　覺佛但言滅<br>　一切不死者　　以增上故也<br>　內外出入息　　去則心影隨<br>　決定善觀察　　順是趣涅槃<br>　修行出入息　　隨到所起處(出入息所起處同在臍)<br>　如是知升進　　能離外貪著(隨門竟)<br>　安止極風處(極上下風際)<br>　三摩提等起　　三昧既已起<br>　便得功德住(止門竟)　　修行正住已<br>　種種觀察風　　先觀於本處<br>　謂風所從起　　此處為云那<br>　為一為二耶　　冷暖悉觀察<br>　八種如前說　　為總觀諸大<br>　唯在一種耶　　觀時悉俱有<br>　以一增上說　　修行觀風大<br>　造色從彼生　　唯心與心法<br>　依彼造色起　　非彼造色已<br>　而復有種大<br>　諸有入出息　　是風名依種<br>　報風及長養　　是為三種風<br>　或說入在前　　出者在於後<br>　或說出在前　　入者在於後<br>　皆有因緣故　　彼作如是說<br>　如其真實義　　慧者乃決定<br>　於臍處所起　　淨治毛孔道(此報風開毛孔故名出非出外)<br>　由此風義故　　彼說出在前<br>　毛孔已開淨　　入者則在前<br>　如人初生時　　阿那入故起<br>　息風最先出　　是故說波那(此是真實義)<br>　息風諸種大　　割截不生苦<br>　當知彼非受　　謂受則不然<br>　以彼修行者　　不患諸斷逼<br>　是故出入息　　於身復非受<br>　識命若斷時　　息則不迴轉<br>　是則眾生數　　必由命根起<br>　息則是身行　　世尊之所說<br>　亦名根本依　　眾生所由轉<br>　是息既已滅　　命則無所依<br>　以能持命根　　故說眾生數<br>　阿那般那念　　緣風為境界<br>　雖曰正思惟　　而非真實行<br>　一切所修觀　　彼悉緣風起<br>　於觀有差別　　次第今當說<br>　阿那般那念　　分別有三種<br>　所謂從聞起　　思慧與修慧<br>　於是安般念　　比丘聞慧生<br>　一切時悉受　　名字為境界<br>　境界出入息　　正念思慧生<br>　當知彼緣名　　時或復緣義<br>　阿那般那念　　所起修禪慧<br>　悉已捨名觀　　唯緣諸法義<br>　當知近境界　　無有種種異<br>　亦非相續緣　　說是等智行<br>　謂是安般念　　無癡智慧性<br>　亦名為捨性　　是則佛所說<br>　當知是慧性　　捨根共俱生<br>　若使是捨性　　則與餘共起<br>　欲色二有繫　　無色無身依<br>　非彼最後禪　　身密無息故<br>　或謂根本地　　亦復是眷屬<br>　說言唯眷屬　　非是根本地<br>　欲使彼捨性　　在於根本地<br>　阿那般那念　　應當在八地<br>　所言唯眷屬　　如是說捨根<br>　知彼安般念　　唯在於五地<br>　此定在五地　　依是處迴轉<br>　欲中間未至　　及後二眷屬<br>　最上頂四禪　　彼雖有捨根<br>　無有於彼身　　淨治毛孔道<br>　第四及眷屬　　彼中說二種<br>　報生與長養　　唯無有依風<br>　出息與入息　　是風名為依<br>　以身極厚密　　無依說二種<br>　佛說出入息　　四禪正受刺<br>　亦言咽喉處　　明知有所說<br>　是彼方便故　　亦以禪義攝<br>　出息與入息　　彼處定無有<br>　修行觀出息　　上際第四禪<br>　已極風境界　　於彼正憶念<br>　云何我是心　　於緣究竟未<br>　或復更於上　　少進重觀察<br>　或即於彼住　　不作餘方便<br>　修行如是觀　　則能除疑惑<br>　修行極風際　　是處善觀察<br>　當知如是心　　則名除疑觀(觀門竟)<br>　於上觀察已　　依風還止住<br>　觀察所應已　　復起餘所修<br>　若彼觀風心　　於還善決定<br>　是說修行者　　迴轉巧方便<br>　如人遊聚落　　所作訖已歸<br>　修行如是觀　　喜樂遂增長<br>　已捨入息念　　安處出息緣<br>　亦捨出息念　　安處入息緣<br>　於數已究竟　　息去亦隨去<br>　如是一切種　　亦名為迴轉<br>　觀察所應相　　相相而迴轉<br>　種種眾事觀　　次第轉亦然<br>　善於迴轉者　　說此迴轉義<br>　當知是迴轉　　修行智慧處<br>　從彼方便起　　勝道現生前<br>　聞慧念已度　　次第思慧生<br>　已捨欲界行　　然後入修慧<br>　是悉名迴轉　　世尊之所說<br>　從彼未至地　　次第入初禪<br>　乃至第三禪　　其轉亦如是<br>　第四禪眷屬　　若彼有風者<br>　是亦應迴轉　　入於根本地<br>　從彼起巧便　　次第住起緣<br>　入出與優波　　此六悉迴轉<br>　捨共方便地　　共地現在前<br>　捨共方便地　　不共現在前<br>　捨不共方便　　不共現在前<br>　緣相方便地　　展轉究竟地<br>　是名上迴轉　　明智所稱說　</p><p>(聖人凡夫共有法。名為共地。從緣至緣名為轉諸相。諸方便諸地次第轉亦如是也)<p class='lg'>　如我智方便　　已說迴轉義<br>　無垢清淨念　　今當次第說<br>　如令彼修行　　須臾抑止蓋<br>　是則為清淨　　不淨非所應<br>　若已成就數　　能捨內貪著<br>　此義應當知　　慧者觀清淨<br>　隨順已成就　　能捨外貪著<br>　如是正思惟　　智者念清淨<br>　比丘心已住　　不為亂所亂<br>　如是不動念　　修行智清淨<br>　若已於風際　　觀察離疑惑<br>　不復更求息　　是則為清淨<br>　念地悉已竟　　所依諸過惡<br>　不為則清淨　　是說須臾頃<br>　阿那般那念　　方便道所攝<br>　功德住升進　　是義我已說　</p><p>方便升進第五竟<p><b>　　<A NAME="n222"></A>修行勝道升進分第六</b><p class='lg'>　功德住升進　　及餘方便攝<br>　修行一切地　　共地不共地<br>　功德住升進　　彼依勝道起<br>　種種相行義　　今當說善聽<br>　梯揥既已起(心住處名)　　修行心愛樂<br>　如是愛樂心　　巧便功德住<br>　慧者善方便　　起意勤修行<br>　如其功德住　　是則巧方便<br>　將入微妙境　　勿隨流注想<br>　慧者攝心住　　如應善受持<br>　所住妙功德　　澄淨無垢濁<br>　具足無減少　　清淨安隱住<br>　淳一普鮮明　　凝定而不動<br>　是緣由感有　　時過復歸無<br>　色相次第起　　種種眾相生<br>　修行正思惟　　身心生喜樂<br>　於是功德住　　具足攝止觀<br>　既能起身樂　　心亦正安隱<br>　自地亦他地　　功德住升進<br>　是今當略說　　修行廣分別<br>　修行三摩提　　巧便隨順念<br>　智者開慧眼　　說名為功德<br>　心足處安立　　說名功德住<br>　聖道修對治　　說名功德進<br>　對治諸聖行　　功德住升進<br>　隨地過惡心　　所起悉能除<br>　修行勤精進　　功德利增廣<br>　信戒聞捨慧　　無貪恚癡根<br>　欲精進慚愧　　除喜不放逸<br>　悅樂念定捨　　正智餘善法<br>　如是一切種　　自地離諸垢<br>　其功德住立　　即隨地對治<br>　是由精進力　　助善長養心<br>　何於彼地中　　種數不攝受<br>　功德住升進　　自地以廣說<br>　自地善根力　　他地功德生<br>　修行最勝義　　此相今略說<br>　自地既增上　　餘勝淨法生<br>　當知是功德　　他地而升進<br>　無量行方便　　一切諸度法<br>　種種對治相　　他地功德起<br>　謂於初念處　　三念兼已修<br>　煖來及頂忍　　世間第一法<br>　見道思惟道　　無學道亦修<br>　諸禪與神通　　無量無色定<br>　正法道品分　　究竟漏盡智<br>　背捨一切入　　妙願智清淨<br>　身念善根力　　乃起是諸法<br>　微妙功德相　　一切隨順生<br>　若住繫心處　　是則自地相<br>　其相起在身　　亦現亦復觸<br>　有時說近果　　有時說非近<br>　或復有與果　　或空無所與<br>　所謂近果者　　是相近邊住<br>　若彼果不近　　當知是相遠<br>　若使現而觸　　是即與果相<br>　雖現而不觸　　空相無功德<br>　譬猶無果樹　　華繁而無實<br>　如人冷渴逼　　遠見有水火<br>　彼終不起觸　　但見相亦然<br>　空無功德故　　於身無快樂<br>　喜悅極增長　　息樂及寂止<br>　身心受斯樂　　是說與果相<br>　功德及餘法　　自地與他地<br>　升進相迴轉　　四種俱亦然<br>　一切升進相　　殊妙種種印<br>　蓮花眾寶樹　　靡麗諸器服<br>　光炎極顯炤　　無量莊嚴具<br>　慧說為勝道　　功德住升進<br>　所起諸妙相　　我今當具說<br>　修行者諦聽　　於上曼荼邏<br>　淳一起眾相　　流光參然下<br>　清淨如頗梨　　其光充四體<br>　令身極柔軟　　又復從身出<br>　漸漸稍流下　　隨其善根力<br>　遠近無定相　　彼成曼荼邏<br>　勢極還本處　　根本種性中<br>　其相三階起　　功德住五相<br>　功德進五相　　不壞功德二<br>　半壞功德二　　盡壞功德一<br>　復還繫心處　　住本種性已<br>　流散遍十方(十相生)　　功德十相上(十相各生十相)<br>　各復一相現　　又於流散邊<br>　生諸深妙相　　於彼深妙際<br>　復生深妙相　　上下輪諸相<br>　亦復如是現　　於彼三階處<br>　種種雜相生　　自相各已滅<br>　唯彼總相住　　諸雜既已無<br>　寂靜行迴轉　　此三曼荼邏<br>　境分猶不移　　順本功德住<br>　自體如前說　　入息三摩提<br>　遍充滿下方　　出息三摩提<br>　遍充滿上方　　二俱滿十方<br>　正受妙甚深　　如是隨意者<br>　是謂法自在　　清淨繫心處<br>　無法而不求　　既生有長養<br>　成就諸功德　　如天曼陀樹<br>　曼陀池生長　　功德住升進<br>　種種眾妙相　　是義我已說<br>　修行善守持　</p><p>勝道升進第六竟<p><b>　　<A NAME="n223"></A>修行方便道安般念決定分第七</b><p class='lg'>　已說升進法　　所攝諸功德<br>　修行決定分　　是今次第說<br>　善於出息念　　入息俱亦然<br>　出入諦思惟　　分別具明了<br>　此則決定分　　世尊之所說<br>　一切諸善根　　各各盡自相<br>　最勝無上智　　說名為決定<br>　彼諸修行者　　安住決定分<br>　出息入息時　　正觀無常相<br>　息法次第生　　展轉更相因<br>　乃至眾緣合　　起時不暫停<br>　當知和合法　　是性速朽滅<br>　法從因緣起　　性羸故無常<br>　一切眾緣力　　是法乃得生<br>　虛妄無堅固　　速起而速滅<br>　非常毒所毒　　其性不久住<br>　修行如是觀　　此則決定念<br>　譬如運行天　　息變疾於彼<br>　決定無常想　　修行趣涅槃<br>　非出息未滅　　而有入息生<br>　非入息未滅　　而有出息生<br>　如是諦觀察　　修行決定分<br>　麤澀利刺生　　種種苦逼相<br>　謂息出與入　　一切時迫切<br>　於息能覺了　　具足眾苦相<br>　如是諦思惟　　說名為決定<br>　自相無堅固　　寂滅空無我<br>　因緣力所起　　從緣起故滅<br>　捨利有我相　　常住不變易<br>　如是顛倒行　　一切悉遠離<br>　唯作真實觀　　是名為決定<br>　非我無牢固　　亦無有自在<br>　非彼出入息　　曾有覺知相<br>　諦知無我故　　是說為決定<br>　當知是智相　　相似聖行名<br>　此則為方便　　非彼真實行<br>　比丘安般念　　雜想覺所亂<br>　既亂心不悅　　應當從數起<br>　或從入息數　　或從出思數<br>　思亂覺觀想　　由是究竟離<br>　慧者於入息　　繫心行數時<br>　一入數為一　　不雜數出息<br>　專念不亂數　　如是乃至十<br>　捨彼十出息　　從此得決定<br>　此則說具足　　成就根本數<br>　更有餘數法　　修行方便起<br>　若於根本數　　不能起決定<br>　促息使易覺　　方便令心生<br>　當捨二出息　　然後數入一<br>　定意心不亂　　第二數成就<br>　若於二方便　　猶不起決定<br>　乃至越十出　　然後數入一<br>　正念心不亂　　次第至具足<br>　是說修行者　　十種數成就<br>　如上十種法　　是則數究竟<br>　於上更復捨　　增數非修行<br>　修行如是數　　是則數法成<br>　成已應當捨　　復進餘方便<br>　修行於數法　　若復不成就<br>　應更如前說　　還從初數起<br>　方便成數法　　便得決定分<br>　數法已成就　　慧者心隨順<br>　六種如前說　　修行正方便<br>　修行於六種　　疾生厭離想<br>　不樂著生死　　勤憂斷煩惱<br>　修行心遠離　　一切有為法<br>　當知是離欲　　清淨決定分<br>　或說長在前　　或說短在前<br>　如其決定義　　今當次第說<br>　謂出息始起　　說言短在前<br>　是說非所應　　勢漸增進故<br>　息去漸久遠　　乃至未還間<br>　當知盡是長　　謂短則不然<br>　出息漸增長　　未到究竟處<br>　是中所觀察　　說名長中短<br>　一心勤方便　　專念正思惟<br>　增長至究竟　　說名長中長<br>　觀已風迴轉　　捨離餘求想<br>　然後得決定　　此則短中長<br>　入息極短時　　還到所起處<br>　於是所觀察　　說名短中短<br>　如是正思惟　　修行善明了<br>　已得決定分　　復進餘方便<br>　滿身遍覺知　　出入身行息<br>　修行如是覺　　則為決定分<br>　譬如火熾然　　光炎則長遠<br>　薪盡火將滅　　光炎還漸短<br>　若更增益薪　　光炎普周遍<br>　勢盡乃歸滅　　四種風亦然<br>　或說於長短　　內外互立名<br>　或二俱長短　　如是種種說<br>　如彼汲深井　　瓶下轉就遠<br>　既攝令還上　　訖至復之短<br>　譬如仰射空　　矢發疾無閡<br>　其去漸高遠　　勢極還自下<br>　修行正思惟　　觀察依風相<br>　初遠然後近　　長短義亦然<br>　猶如牽旋輪　　屈伸互往來<br>　往遠名為長　　來近則為短<br>　息風迭出入　　長短亦復然<br>　譬彼真諦觀　　先苦而後集<br>　觀息亦如是　　先長然後短<br>　若初禪息短　　第二禪息長<br>　以違正受義　　是說則不然<br>　於彼初禪中　　息風勢極遠<br>　第二禪息短　　正受漸差別<br>　滿身遍覺知　　則依第三禪<br>　最後身行息　　以離毛孔故<br>　此說諸三昧　　隨順功德相<br>　修行安住彼　　不為覺想亂<br>　何故初禪中　　唯說長無短<br>　不捨諸所依　　由是故息長<br>　彼以覺想力　　能令息去長<br>　第二捨諸依　　勢羸故息短<br>　甚深修多羅　　佛說山頂泉<br>　涓流勢不遠　　餘處無來故<br>　如彼山頂喻　　第二依亦然<br>　唯從其處起　　是終不能遠<br>　彼說健士夫　　負重而上山<br>　竭力令氣奔　　息風急迴轉<br>　既到安隱處　　其息乃調適<br>　是喻說彼息　　前短而後長<br>　所說健士夫　　負重而上山<br>　以身力方便　　是乃令息長<br>　如彼劣方便　　不自力負重<br>　以無力方便　　息微故不遠<br>　譬如壯夫射　　能令箭極遠<br>　劣力無方便　　勢弱去則近<br>　此喻應當知　　是說長短義<br>　修行細微覺　　一切諦明了<br>　如是十六分　　悉名為決定<br>　如方便升進　　分別功德住<br>　決定安般念　　亦應如是說<br>　如彼所未說　　諸餘功德住<br>　是故我當說　　如其決定分<br>　觀察風所起　　根本極清淨<br>　修行妙微相　　則於是處現<br>　於彼究竟處　　摩尼寶三昧<br>　當知此功德　　方便根本生<br>　已說妙方便　　根本決定分<br>　餘深正受相　　一切如前說　</p><p>方便決定分竟<p><b>　　<A NAME="n224"></A>修行方便勝道決定分第八</b><p class='lg'>　已說方便道　　所攝決定分<br>　勝道決定相　　是今我當說<br>　修行善決定　　繫心處堅固(謂爾炎也)<br>　身受與心法　　於是正觀察<br>　說有六種因　　是能成就果<br>　成壞各三種(成熟熟亦壞也)<br>　修行決定相　　於是六種因<br>　方便善觀察　　是則能次第<br>　疾得諸漏盡　　復更有餘因<br>　種種成壞事　　如是多無量<br>　我今當略說　　何等為修行<br>　水種所壞相　　謂七日死屍<br>　毀變相已現　　彼彼諸死屍<br>　青黑瘀爛壞　　已壞膿血流<br>　惡汁相澆漫　　潰漏若分離<br>　雜惡極臭穢　　是悉水所壞<br>　內身俱亦然　　乃至劫成敗<br>　斯由水大力　　水輪極沸湧<br>　大地皆瀸壞　　從彼三禪際<br>　周匝水來下　　洪注極漂蕩<br>　有物皆消盡　　一切情識類<br>　百穀及藂林　　土地地所生<br>　悉為水所壞　　眾生水所壞<br>　是皆依宿業　　如上水災相<br>　無垢決定說　　此諸一切種<br>　皆從三昧地　　修行果所起<br>　當知是決定　　修行善繫心<br>　安住三摩提　　是能於所緣<br>　明見彼種相　　此地熟時熟　</p><p>(亦義言壞此地能壞煩惱時見壞相)<p class='lg'>　充滿境界海　　修行所見壞<br>　水大決定相　　火大所壞相<br>　今當說善聽　　識類非識類<br>　斯亦如上說　　及自現火然<br>　一切皆消盡　　乃至劫成敗<br>　世界悉灰滅　　於彼火輪處<br>　熾炎大火起　　亦從二禪際<br>　彌滿悉雨火　　盛火普周遍<br>　世界俱洞然　　於彼三昧地<br>　正觀思惟起　　修行見此變<br>　火壞決定相<br>　風大所壞相　　今當次第說<br>　如上諸種類　　悉為風所壞<br>　大地及須彌　　分散若粉塵<br>　一切盡磨滅　　是皆風大力<br>　上際第四禪　　下極風輪界<br>　災風從彼起　　其中皆散壞<br>　一切風所壞　　智者見真實<br>　如是正思惟　　風壞決定相<br>　云何彼修行　　常起深憂厭<br>　於前見苦法　　隨憶念不忘<br>　八苦大地獄　　各增十六分<br>　彼彼眾苦類　　無量邊地獄<br>　眾生生彼處　　隨行受眾苦<br>　我於此惡道　　未離或牽來<br>　如八大地獄　　誰能盡稱說<br>　其中無量苦　　難可得邊際<br>　設人有百頭　　頭各有百舌<br>　欲說地獄苦　　窮劫不能盡<br>　如愚黠地經　　唯佛善分別<br>　我悉能究竟　　無有能測者<br>　輪迴苦毒海　　往返無量劫<br>　顛倒不善行　　致此大苦果<br>　自見宿命時　　是痛曾悉經<br>　修行憶本苦　　便得順涅槃<br>　闇冥心增上　　畜生不淨業<br>　受癡不愛果　　種種苦報身<br>　九萬九千種　　形類各別異<br>　空行水陸性　　蚑行蠕動類<br>　隨業各受生　　宛轉此劇處<br>　一切諸畜生　　展轉相殘食<br>　我以愚癡故　　悉增受此苦<br>　顧此而懷懼　　心與厭患俱<br>　修行深憂厭　　則於苦決定<br>　修行已如是　　方便生厭離<br>　又復自億念　　餓鬼無量苦<br>　咽細如針孔　　巨身如沃焦<br>　於此無數劫　　飢渴極熱惱<br>　見天降甘雨　　欲飲成炭火<br>　如彼四大海　　深廣無崖底<br>　飲之令悉盡　　不能止飢渴<br>　裸形被長髮　　狀燒多羅樹<br>　於中甚久長　　受此種種苦<br>　業風飄東西　　吹身令碎折<br>　亦如狂[<a href='javascript:showpic("../fontimg/043965.gif")'>颱-台+焱</a>]起　　摧破久枯樹<br>　我積慳貪行　　不習惠施業<br>　故生餓鬼處　　受此諸苦痛<br>　三昧境界地　　修行思惟起<br>　種種別觀察　　便得不放逸<br>　雖未斷煩惱　　見此眾苦迫<br>　楚毒深憂懼　　極厭生死苦<br>　既厭能離欲　　如觀掌中寶<br>　貪欲既已離　　便速得解脫<br>　譬如香美食　　其中有蠱毒<br>　種種生死味　　雜苦亦如是<br>　亦如篋盛蛇　　有人負自隨<br>　若能覺棄捨　　不為毒所中<br>　身亦復如是　　四大為毒蛇<br>　智者能捨離　　不為彼所害<br>　如愚執火炬　　急持即自燒<br>　明人知時捨　　不為火所焚<br>　樂著生死者　　災炎常熾然<br>　若能覺捨離　　不為火所焚<br>　譬諸恐怖處　　亦如被燒舍<br>　蚖蛇毒[<a href='javascript:showpic("../fontimg/067015.gif")'>口*赦</a>]聚　　生死畏過是<br>　譬猶空聚落　　又如彼虛器<br>　諸法空無我　　真實性亦然<br>　此三惡道中　　如是苦無量<br>　雖天有喜樂　　是亦為大苦<br>　譬彼盛火然　　貪愛熾如是<br>　久處在天上　　常為欲火焚<br>　自憶忉利天　　安處善法坐<br>　天女侍供養　　無量極快樂<br>　四園列寶樹　　花果妙莊嚴<br>　隨意五所欲　　一切曾悉受<br>　時乘白龍象　　遊觀諸浴池<br>　縱意林流間　　迴顧彌日夕<br>　食必須陀味　　飲則甘曼陀<br>　充實無疑患　　受樂如大海<br>　又處內勝堂　　天女進音樂<br>　妖豔極姿態　　光色曜心目<br>　妙音六萬種　　常聞美軟聲<br>　耳目隨彼轉　　令我心醉冥<br>　諸天發微歌　　聲與絃管諧<br>　偃臥聽音樂　　寤寐皆喜悅<br>　諸根迴五欲　　猶如旋火輪<br>　須彌山王頂　　安處快自在<br>　百一眾雜寶　　間錯莊嚴地<br>　諸天共娛樂　　經歷甚久長<br>　觸彼五境界　　發動五情根<br>　一切悉奇特　　皆是快樂因<br>　諸天共器食　　隨福有差別<br>　見此異色時　　心則生憂惱<br>　如是極愁慘　　猶如地獄苦<br>　食此不淨飯　　低頭內慚恥<br>　悔責本宿業　　令我致此苦<br>　諸天阿修羅　　自守貪彼利<br>　由是興諍怒　　畏死大恐懼<br>　或為天給使　　或復極貧窶<br>　我雖生天上　　無異惡道苦<br>　於彼睄硈B　　衰死二五相<br>　是相及命終　　爾時最大苦<br>　方欲恣所樂　　五衰忽然至<br>　若見是相時　　愁怖不自安<br>　天眼卒便瞬　　浴已水著身<br>　一切妙境界　　其心不喜樂<br>　千種樂自然　　加陵頻伽音<br>　今則寂無聲　　當知七日死<br>　玉女悉捨去　　餘天共從事<br>　見已生熱惱　　命終入地獄<br>　唯有賢聖人　　了達無常變<br>　解脫生死苦　　凡夫為燒然<br>　腋下流汗出　　衣服卒垢膩<br>　見已大恐怖　　是則淨業盡<br>　華冠皆鮮嚴　　而今忽萎熟<br>　身體本光澤　　一朝頓枯悴<br>　常所愛樂坐　　今惡不復樂<br>　是五惡瑞現　　當知死時至<br>　唯有見諦者　　無此諸惡相<br>　我今說比丘　　於是增厭患(梵本中無此一偈)<br>　諸天及天處　　衰變不久住<br>　明智修行者　　見斯無常變<br>　四寶須彌王　　真金山圍遶<br>　修行慧眼淨　　見此悉融消<br>　又諸大鐵圍　　周匝四天下<br>　消壞非常相　　行者見明了<br>　修行於天上　　如是觀察己<br>　復於人道中　　思惟正憶念<br>　或時犯王法　　斬截身手足<br>　拷掠極楚毒　　我悉遍經歷<br>　親戚永別離　　悲戀為墮淚<br>　設集著一處　　過於四大海<br>　計我從本來　　人中所受生<br>　白骨悉積聚　　高廣喻須彌<br>　流迴三惡道　　楚毒無過者<br>　人天所受苦　　是亦多無量<br>　欲廣分別說　　窮劫不能盡<br>　三昧境界地　　思惟所生果<br>　觀察善明了　　修行深憂厭<br>　我雖捨家業　　不能成道果<br>　自謂為出家　　未出生死獄<br>　我雖棄恩愛　　名曰捨所生<br>　而不能免離　　癡愛業父母<br>　徒自為人子　　不從佛法生<br>　外假聖法衣　　力不離癡惑<br>　捨彼五欲利　　依止出家業<br>　而於佛法中　　不獲少功德<br>　雖捨內貪著　　而不得出要<br>　四念未成就　　何從得心樂<br>　剃髮毀形好　　而不捨憍慢<br>　空失欲味歡　　不得禪悅樂<br>　於五無間業　　未能定不起<br>　譬如無舟梁　　而欲越深水<br>　未入決定聚　　復無生天業<br>　無明覆心眼　　永沒生死淵<br>　應勤業所務　　無有無作果<br>　作者終不喪　　修行宜善思<br>　常受人信施　　侵彼肌體分<br>　謂我有功德　　自顧空無實<br>　由此利養心　　翳我善功德<br>　深思剋骨苦　　即時興厭離<br>　未脫諸惡趣　　顛倒見所縛<br>　不向平等路　　牟尼一乘道<br>　得生難得趣　　諸根悉具足<br>　值佛興于世　　又得聞正法<br>　而不捨苦器　　未渡貪欲海<br>　拔刀五惡賊　　是亦未摧滅<br>　如是正觀時　　修行向解脫<br>　作是憂厭相　　則便生決定<br>　身為不淨器　　三十六充滿<br>　譬如大地種　　生育眾雜類<br>　身為隱覆聚　　亦常假澡浴<br>　聚沫撮摩法　　不久必當滅<br>　譬如毒蛇篋　　四大篋亦然<br>　八萬蟲中舍　　常共競侵食<br>　是身為災宅　　四百四病惱<br>　種種苦不淨　　一切內充滿<br>　譬如故空舍　　亦如丘塚間<br>　坏器無堅固　　說身亦復然<br>　無量眾惡聚　　虛妄非真實<br>　顛倒起貪著　　長夜嬰楚毒<br>　將復處胞胎　　數數受生苦<br>　不見真實法　　生死輪常轉<br>　始受迦羅邏　　次生泡肉段<br>　漸厚成肢節　　五種胞胎苦<br>　幽閉無日獄　　生熟藏所迫<br>　長養於行廁　　臭悶不淨苦<br>　出胎受生苦　　輪轉老病死<br>　一切諸陰起　　三相所迫切<br>　觀色如聚沫　　受如水上泡<br>　想如春時炎　　眾行如芭蕉<br>　識種猶如幻　　虛妄無真實<br>　逼迫是苦相　　因緣是集相<br>　寂靜滅盡相　　出要是道相<br>　於此四聖諦　　修行漸觀察<br>　思惟十六行　　解脫生死苦<br>　略說一切法　　自相及共相<br>　明知決定義　　修行正觀察<br>　修行然慧燈　　正觀四真諦<br>　能斷惡趣分　　離諸受胎苦<br>　不復樂受身　　嬰世之苦惱<br>　捨除利養行　　獨處修遠離<br>　已能修厭離　　不味生天樂<br>　況復著人間　　忍受諸苦痛<br>　觀種如毒蛇　　陰為五怨賊<br>　自覺貪欲患　　長夜密侵害<br>　六根如空聚　　塵賊競來集<br>　於此內外入　　修行真實觀<br>　見愛如大河　　涅槃如彼岸<br>　修行慧眼淨　　觀法空無我<br>　如是知真實　　不樂處三有<br>　明見諸法者　　略說三成相<br>　及前說三壞　　方便勤修習<br>　次第相行義　　是今當更說<br>　一色種種觀　　一一四種因<br>　決定知因果　　究竟身念處<br>　受與心相應　　觀時惟自體<br>　因緣果無量　　其相同種性<br>　修行思惟起　　悉依所依現<br>　心猶不調馬　　如幻如猿猴<br>　無量因緣相　　一切現所依<br>　二陰空無我　　次合觀想色<br>　想合受與識　　行二亦如是<br>　次第想色受　　想色識亦然<br>　分別想受識　　行三同想說<br>　四五漸和合　　思惟壞自相<br>　總緣五盛陰　　七處三種觀<br>　悅樂廣境界　　還滅觀生滅<br>　一念見真實　　具足法念處<br>　正觀陰種相　　如化夢水月<br>　定慧轉增廣　　彼則煖法生<br>　其心極寂靜　　總見五陰相<br>　自身欲火燒　　三界盡熾然<br>　諸相三三昧　　正向解脫門<br>　初觀四聖諦　　真實十六行<br>　成就煖法已　　增進真實觀<br>　見佛身相好　　無量諸功德<br>　第一寂滅法　　清淨離煩惱<br>　聖眾功德海　　甚深無崖底<br>　種種微妙相　　現身及境界<br>　見已心歡喜　　頂法具足相<br>　增進生法忍　　五趣現境界<br>　惡道熾然滅　　遊息清涼處<br>　中住經生死　　最上唯一心<br>　先觀無量苦　　次見苦種生<br>　種轉增廣大　　漸見苦集滅<br>　滅已然後觀　　八聖平等道<br>　變滅無常相　　麤澀逼迫苦<br>　空寂無眾生　　不自在無我<br>　苦種是因緣　　眾緣合為集<br>　種生故說起　　興果名為緣<br>　苦集盡故滅　　滅靜說寂止<br>　清淨離三有　　覺說為妙出<br>　徑路是道相　　平直說正義<br>　進向謂之趣　　乘出故說乘<br>　四諦十六行　　具足真實歡<br>　忍法次第生　　世間第一法<br>　聖行正受地　　得是三決定<br>　見道思惟道　　次第漸究竟<br>　一切微妙相　　各各隨地起<br>　成就實智慧　　具足諸功德<br>　當知上所說　　修行決定分<br>　諸有明智者　　應作正方便<br>　信勤勿懈怠　　常起欲慚愧<br>　於諸梵行者　　常當愛恭敬<br>　自守修淨戒　　威儀令安諦<br>　假使得利養　　少欲知止足<br>　易滿亦易養　　適身知量食<br>　亦如人膏車　　不為貪味故<br>　曉了一切有　　所生悉過患<br>　思惟善觀察　　三有如火然<br>　如彼重病人　　信受醫方療<br>　聞善知識說　　觀察諦思惟<br>　常以清淨心　　繫身莫放逸<br>　寂嘿少言說　　宴坐思實義<br>　丘壙林樹間　　閑居修遠離<br>　無事樂山巖　　窟中露地坐<br>　樹下敷草葉　　如是清淨住<br>　修行內思惟　　勤習無休懈<br>　專精求己利　　遠離退住過<br>　必能得升進　　決定功德分<br>　修行勤方便　　具足諸善根<br>　我以少慧力　　略說諸法性<br>　如其究竟義　　十力智境界　</p><p class='juan'>
達摩多羅禪經卷上</p>
</body></html>
