<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p class='juan'>
佛說未曾有正法經卷第二</p>
<p><span class='byline'>　　　　西天譯經三藏朝奉大夫試鴻臚卿傳教大師臣法天奉　詔譯</span><br><p>爾時辯積菩薩摩訶薩。前白妙吉祥菩薩言。今當共詣佛所問。菩薩摩訶薩當云何住。是時妙吉祥菩薩。即於會中不起于座。攝菩薩形化如來像相好具足。與釋迦牟尼佛等無有異。即告辯積菩薩言。如來在此汝今當問。爾時辯積菩薩。不知化相謂即如來。前詣佛所而發問言。世尊。菩薩摩訶薩當云何住。化佛答言。如我所作菩薩應如是住。辯積菩薩言。如佛世尊復云何住。化佛答言。佛世尊者。不行持戒忍辱精進禪定智慧之法。不著欲界色界。無色界不行身業不發語業不起意業。如是於一切處無所行。善男子。一切所行皆悉如化。辯積菩薩言。如佛世尊亦幻化相耶。化佛答言。如是如是。菩薩摩訶薩當如是住。辯積菩薩即白佛言。云何世尊亦幻化相耶。化佛答言。不也善男子。一切諸法皆幻化相。辯積菩薩言。如是如是。諸法性空皆幻化相。云何我佛世尊亦幻化耶。化佛答言。善男子。豈唯此佛是幻化相。所有一切如來皆幻化相。辯積菩薩言。誰為能化者。化佛答言。自業清淨。非有能化及所化者。亦無我無人。無眾生無壽命。無士夫無有識。無補特伽羅。無佛無異生等相。辯積菩薩白佛言。世尊。當云何學而得菩提。化佛答言。一切法無所學。菩薩當如是學。諸法無所行。菩薩應如是學。諸法無所畏。菩薩應如是學。諸法無疑惑。菩薩應如是學。諸法無所有無所緣。無虛妄無聚集。無所作無文字。無生無滅。無已有無今有。非幻化非色像。非智所觀離一切想。菩薩摩訶薩應如是學。如是學者是名正學。無所減失亦無增長。若如是學者。無所遠離無所戲論。無所樂無所厭。無喜無恚無來無去。若如是學是名正學。是故善男子。若有樂求阿耨多羅三藐三菩提者。當知無輪迴無涅盤。無取無捨無施無慳。無戒無犯無忍無恚。無勤無惰無定無亂。無智無愚。非學非無學。非行非不行。無所得無所證。無菩提無佛法。無我想無人想。無眾生想無壽者想。無補特伽羅想。無法想亦無非法想。非有想非無想。何以故。諸法如幻化。無二無差別。無動轉相。一切法非色取相。眼不能觀。一切法無分別相。非心所知。諸法性空。無法可行無菩提可得。是故善男子。諸菩薩摩訶薩。當如是行如是修學。若有善男子聞是說者。不生驚怖不生疑惑。是人即能證得阿耨多羅三藐三菩提<p>復次善男子。譬如虛空不可侵害。火不能焚風不能轉。水不能注塵不能坌。煙雲雷電皆不能著。虛空無罣礙故。菩薩摩訶薩亦復如是。心無罣礙不為諸法之所動轉。無樂欲無厭捨心若虛空。蘊等諸魔所不能動。是菩薩當證阿耨多羅三藐三菩提。而能普為眾生作大利益而無窮盡。爾時化佛說是法已隱而不現。妙吉祥菩薩卻復本形。辯積菩薩前白妙吉祥菩薩言。如來世尊從何所來適當說法。今何所往。妙吉祥告言。本無所來今亦無去。又問。無來之來從何所來。答曰。從如是來。辯積菩薩言。如佛所言。一切如來皆幻化相。幻化相者非所從來。亦無所去耶。妙吉祥言。如是如是。如所化相無來無去。一切法一切眾生亦如是。辯積菩薩又問言。一切法何所住。妙吉祥菩薩言。諸法無自性如是住。又問。一切眾生復云何住。答曰。一切眾生彼彼業報亦如是住。又問。一切眾生業報云何。答曰。諸法無生亦無業報。諸法平等今如是住。又問。無業報者彼彼業報云何。答曰。如所作業如所受報。是為業報。又問。眾生業報性空。當生亦爾復云何受。答曰。如真實法無業無報。及無有生非有非無。是為業報。然眾生業報無亡無失。自業性空是真實義。妙吉祥菩薩說是法時。釋迦牟尼佛會中。有尊者舍利子阿難及餘聲聞等。以佛威力故。聞妙吉祥菩薩所說妙法。是時舍利子即從座起前白佛言。世尊希有。彼諸菩薩各以種種善巧方便。宣說甚深之法。若有聞者。其誰不發阿耨多羅三藐三菩提心。佛告舍利子。菩薩摩訶薩。以無著心修學諸行。以無懈心宣說正法。舍利子。如菩薩所行。所得果報所有智慧。及所說法皆亦如是。如汝舍利子。所行所學皆聲聞行有所著相。所得智慧亦復如是。爾時有菩薩名光嚴。即從座起前詣佛所。而白佛言。世尊。云何名聲聞行。佛言。善男子。聲聞行者。於法有所限量。於所修行不能遠離諸相。樂離生死趣證涅盤。厭捨眾生不能濟度。智慧狹劣無廣大心。所以菩薩觀聲聞行猶若愚盲。是故菩薩心行無所著智慧無限礙。而能廣度眾生利益無量。是時光嚴菩薩復白佛言。世尊。彼妙吉祥菩薩及諸大士。莫於今時而來此會說妙法耶。我等樂聞。何以故。妙吉祥菩薩證甚深法入解脫門。以無礙辯善說法要<p>爾時釋迦牟尼佛。即以神通警覺。令妙吉祥菩薩來赴法會。是時妙吉祥菩薩。與二十五大菩薩及天人眾。咸到釋迦牟尼佛所。各各頭面禮佛雙足。右繞三匝住於一面。是時光嚴菩薩。即白妙吉祥菩薩言。云何大士離於佛所異處說法。妙吉祥答言。佛所說法甚深難解。離諸語言非我能知。光嚴菩薩言。佛所說法甚深難解。如大士者智慧無量尚不能知。我等云何當能了解。妙吉祥菩薩言。唯佛與佛而悉通達。非如來者不能信悟。是故我今隨力演說其所說法。但如法說於真際法界。非離非不離。如是所說是名說法。於諸語言於諸戲論。於諸名相於諸生滅。亦非離非不離諸法平等。是名說法。諸法無自相無他相。無法相亦無非法相。非輪迴相非涅盤相。是名說法<p>爾時釋迦牟尼佛。讚妙吉祥菩薩言。善哉善哉。如汝妙吉祥所說是真說法。何以故。諸法離言。離一切想。無大法無小法斷諸分別。非三昧心所觀所見。未有一法若增若減。如是說法是名解法即名見佛。是時釋迦牟尼佛說此法時。會中有八千菩薩。證無生法忍。有二百天子。先發大乘心不久。而作是念。佛法甚深難解難知不能窮盡。而我等終不能解了深義。行諸勝行趣證無上菩提。不若於聲聞緣覺之果。趣求涅盤定無疑惑。於是退轉大乘心。爾時世尊知諸天子心所思念。告諸天子言。汝等勿起懈怠心退失大乘行。當發阿耨多羅三藐三菩提心堅固無退。爾時釋迦牟尼佛為欲度諸天子故。即化一長者身。手持滿缽眾味飲食。來入法會到佛所已。以所持食奉上世尊然後頭面禮世尊足。而作是言。唯願世尊。哀愍我故。受我此食。是時世尊隨長者意而受此食。於是妙吉祥菩薩。從座而起合掌恭敬。前白佛言。世尊。佛所受食無有限量。應遍法界而無所著。無施者無受者。皆悉平等如法受食。爾時舍利子心生疑念。施食長者從何所來。豈非妙吉祥菩薩所化而作佛事。爾時世尊知舍利子心之疑念。即告舍利子言。汝舍利子勿作是念。若來若去佛自知時<p>爾時世尊以所受食擲缽置地。其所擲缽於下方世界各各佛剎現說法者一一佛前缽皆至彼。諸佛弟子各發問言。此缽從何所來。諸佛皆為告言。上方世界名曰娑婆。有佛世尊號釋迦牟尼。今現說法。此缽從彼而來。為欲教化諸菩薩故。其缽下過七十二殑伽河沙數佛剎。有世界名光明。佛號光明王如來應供正等正覺。現在說法。於彼佛前虛空中住<p>爾時釋迦牟尼佛。擲是缽已。即告尊者舍利子言。汝舍利子。當以神力觀所擲缽今在何處於何所住。是時舍利子。即入十千三摩地門。於其定中。以自智力及佛神通力。於十千佛剎遍觀此缽不見所住。從定出已而白佛言。世尊。如我所觀。經十千佛剎不見此缽所住之處<p>爾時世尊即告尊者大目乾連言。汝大目乾連。當以神力觀所擲缽何所而住。是時尊者大目乾連。承佛聖旨。即入八千三摩地門。於其定中以自通力。於下方世界經八千佛剎。遍觀此缽亦不見所住。從定出已前白佛言。世尊。我以自通力。於下方世界經八千佛剎。不見此缽所住之處<p>爾時世尊即告尊者須菩提言。汝當以神通力。觀所擲缽今在何處於何處住。須菩提承佛聖旨。即入萬二千三摩地門。於其定中經萬二千佛剎。遍觀此缽不見所住。從定出已前白佛言。世尊。我以自通力經萬二千佛剎。遍觀此缽不見所住。如是五百聲聞弟子。各各以自神通及天眼力。遍觀此缽皆不能見<p>爾時尊者須菩提。前白慈氏菩薩摩訶薩言。仁者受一生記當補佛處。惟願今時入三摩地。觀缽所往示諸大眾。慈氏菩薩告須菩提言。尊者。然我受一生記。當得阿耨多羅三藐三菩提。所有妙吉祥菩薩一切三摩地門。名字尚不能知。何況證入。唯妙吉祥菩薩悉能證之。所作所行無不通達。須菩提。諸佛如來所作。今我豈能知耶。是故我今神通智慧。未逮於妙吉祥菩薩。而今世尊所擲之缽。唯妙吉祥可知所住。降茲已往皆莫能知。是時須菩提前白佛言。世尊。彼妙吉祥菩薩功德尊勝。自捨如來無能過者。應知世尊所擲之缽。惟願世尊。敕妙吉祥菩薩。以大神通取缽赴會。示諸大眾而作佛事。於時世尊。即告妙吉祥菩薩言。妙吉祥。汝知此缽當何所往復何所住。於是妙吉祥菩薩。承佛語已而作是念。我今不起于座不離佛會不隱其身。當取此缽示諸大眾。作是念已即入三摩地。於其定中舒其右手。於下方界過一一佛剎。於一一佛前。其手發聲作如是言。我今敬禮諸佛。我師釋迦牟尼佛。問訊世尊。少病少惱起居輕利安樂行不。伸問訊已。其手於一一毛孔。放百千俱胝光明。一一光明有百千蓮華。一一華上各有如來坐於其上。一一如來各各讚歎釋迦牟尼佛。一一世界皆悉六種震動。現大光明遍照佛土。復現幢幡傘蓋種種嚴飾之具而作佛事。如是一一佛剎悉皆如是。度七十二殑伽沙數佛剎已。到光明王佛所。其手發聲致敬問訊亦復如是。復放百千光明。一一光中有百千蓮華。一一華上皆有佛坐。諸佛各各讚歎釋迦如來。光明交照洞徹無量。爾時光明王佛會中。有菩薩名曰光幢。從座而起。前白光明王如來言。此手何來。現如是相放此光明。復於光中現如是蓮華。於其華上有諸如來。各各讚歎釋迦牟尼佛。是相云何願佛宣示。爾時光明王如來。告光幢菩薩言。上方去此七十二殑伽沙數佛剎。有世界名娑婆。佛號釋迦牟尼應正等覺。現在說法教化眾生。彼有菩薩名妙吉祥。具大功德被不思議精進鎧。有大智力已到彼岸。是菩薩於彼釋迦牟尼佛會中。不起於座舒其右手來取其缽。以是緣故有斯瑞應<p>爾時光明王如來。從於眉間放大光明。普照七十二殑伽沙數佛剎上。至娑婆世界廣大照曜。而此世界所有眾生蒙光照者。得大快樂如轉輪王。所有修菩薩行者蒙光所照。皆得其果自行圓滿。所有諸大菩薩。皆得日光三摩地門。所有修聲聞行者。皆得八解脫法門。彼光明王佛剎諸菩薩承如來光。皆得見此娑婆世界釋迦牟尼佛。并妙吉祥菩薩。諸聲聞眾圍繞說法<p>爾時光幢菩薩摩訶薩。見此娑婆世界眾生業濁而生悲泣。即白光明正如來言。世尊。我承佛光明。得見彼娑婆世界。而此世界穢惡充滿。諸大菩薩生於彼處。譬如吠琉璃寶沒於泥中。是事云何<p>爾時光明王如來。告光幢菩薩言。善男子勿作是言。我此世界諸修菩薩行者。於十劫中修習禪定。而不及彼娑婆世界眾生。發起一念慈悲喜捨之心。便能獲於無量功德。滅除一切煩惱重障。何以故。娑婆世界眾生猛利。是故諸菩薩生於彼中。為護佛法故。汝今勿應而生悲泣<p>爾時釋迦牟尼佛會中諸菩薩眾。蒙光照已即白佛言。世尊。何緣有此光明普能照曜。亦令我等生大適悅。諸眾生等滅諸煩惱。釋迦牟尼佛告諸菩薩言。善男子。下方去此七十二殑伽沙佛剎。有世界名曰光明。有佛如來名光明王應正等覺。現在說法教化眾生。彼佛眉間放大光明照此世界。是時諸菩薩復白佛言。世尊。我今欲見彼光明世界。光明王佛及諸菩薩。願佛以神通力令我得見<p>爾時釋迦牟尼佛。現其足下千輻輪相。於其輪中放大光明。下照七十二殑伽沙數世界。至光明王佛剎廣大照曜。是時諸菩薩眾。乘佛光明。皆得見彼光明王佛及諸菩薩已。而能獲妙高燈三摩地法門。於時下方一一佛剎光明普照。與此娑婆世界。互得相見迥無障礙。如是下方諸世界。乃至光明王佛剎諸菩薩眾。與此娑婆世界諸菩薩。互相觀見各得瞻敬。譬如日光去其闇瞑。一切眾生各得相見亦復如是。是時彼諸菩薩各各發起精進之心趣求大果<p>爾時妙吉祥菩薩舒手至光明王如來前。住虛空中當取缽時。有諸佛剎無數百千俱胝那由他大菩薩眾。恭敬圍繞隨缽上至娑婆世界。瑞相光明皆悉漸隱。妙吉祥菩薩置缽於釋迦牟尼佛前虛空中住。於是出三摩地。從座而起前詣佛所。禮世尊足而白佛言。世尊。我承佛旨。於下方世界取所擲缽。今在佛前置虛空中。願佛納受。於是世尊默然而受。是時下方世界諸佛剎中。菩薩之眾隨缽至者。咸詣釋迦牟尼佛前禮敬雙足。各各稱彼佛名。某佛如來正等正覺問訊世尊。少病少惱起居輕利氣力安不。教化眾生無疲勞耶。如是伸敬已畢。世尊安慰退坐一面<p>爾時世尊告舍利子言。汝今諦聽。當為汝說妙吉祥菩薩過去所行及本因緣。時舍利子受教而聽。佛言。舍利子。過去無數百千俱胝那由他劫。彼時有佛。號無能勝幢如來應供正等正覺出現於世。彼佛世界名不可毀。有八萬四千聲聞之眾。萬二千菩薩眾。彼佛說三乘法教化眾生。是佛亦出五濁惡世。為諸菩薩說六波羅蜜法。舍利子。彼時有苾芻名曰智王。聰慧明達善說法要。是苾芻食時著衣持缽。入一王城次第乞食。其城名曰廣大。得滿缽眾味食已將出彼城。是時城中有長者子。名曰淨臂。在母懷中見彼苾芻持缽而過。即詣苾芻前欲缽中飲食。是時苾芻見是童子善根純熟是大法器。即取缽中歡喜團而授與之。童子得彼食已發歡喜心。隨智王苾芻。至無能勝幢如來之所。時彼童子。即詣佛前禮世尊足。智王苾芻。將所乞食授其童子。而告之言。汝以此食供養世尊及諸大眾。當令汝得無量福聚。是時童子如苾芻言。即捧其食添世尊缽食猶未盡。然後次第供諸大眾。是會菩薩聲聞。咸受其食悉皆飽滿食猶未盡。佛告舍利子。淨臂童子既供養已心大歡喜。即於佛前說伽陀曰<p class='lg'>　我以無盡食　　供佛及大眾<br>　我今供養已　　獲福聚無疑<br>　所施食無盡　　佛功德無盡<br>　今供養於佛　　必獲無盡福<br>　我以無盡食　　供養於世尊<br>　增長諸善根　　相續無窮盡　</p><p>如是以一缽食。於七日中。供養如來及聲聞菩薩之眾。以佛威力故食猶不盡。是時智王苾芻告彼童子言。汝供養已。當歸依佛歸依法歸依僧。受佛戒法盡形受持。是時童子受苾芻教。歸佛法僧。既歸依已即生隨喜。發阿耨多羅三藐三菩提心。是時淨臂父母求覓其子。到無能勝幢如來會中。到已禮世尊足住立一面。淨臂童子見其父母。心生歡喜問訊起居。於父母前說伽陀曰<p class='lg'>　父母今善來　　諸佛甚難值<br>　我求大菩提　　為一切眾生<br>　當觀佛相好　　身放妙光明<br>　諸有智慧者　　應求菩提果<br>　我今求出家　　願父母聽許<br>　不樂於富樂　　以佛難值故　</p><p>爾時父母。即為其子說伽陀曰<p class='lg'>　我聽汝出家　　趣無上菩提<br>　我以汝因緣　　亦當如是學　</p><p>佛告舍利子。是時淨臂童子。蒙其父母聽許出家。時彼父母。深生信樂亦復出家。歸佛法僧歡喜信受。是時復有五百人。同時發阿耨多羅三藐三菩提心。皆悉歸佛出家。佛皆攝受。佛告舍利子。汝今當知。爾時智王苾芻者。豈異人乎。即今妙吉祥菩薩是。淨臂童子者。今我身是。舍利子。我往昔時為長者子。因彼妙吉祥菩薩授我缽故。令我發大菩提心。又舍利子。我從初發大菩提心。乃至果滿十力無畏一切功德具無盡智。皆因妙吉祥菩薩起發開導。何以故。我所發心。猶如虛空無有邊際。又舍利子。所有十方無量無數。同名釋迦牟尼佛。皆如我於妙吉祥所。開發菩提心。又舍利子。過去底沙如來。弗沙如來。然燈如來。尸棄如來。如是諸佛。我於無量劫中。稱讚其名。是諸如來亦同我。於妙吉祥菩薩所發起道心。得成正覺轉妙法輪。又舍利子。所有諸修菩薩行者。初處兜率天。示降生相出現世間。初生王宮。然後修諸苦行。乃至坐於道場。皆因妙吉祥菩薩教化示導。舍利子。當知妙吉祥菩薩。為諸菩薩母。出生一切諸菩薩故。舍利子。如我所說皆是真實。如是往昔因緣應如是知。佛說是語時。十方一切佛剎。悉現種種寶蓋。而來供養妙吉祥菩薩。於一一蓋中。放大光明廣照娑婆世界。復於蓋中出妙音聲。作如是言。如釋迦牟尼佛所說。如是如是。往昔從彼妙吉祥菩薩發菩提心<p>爾時釋迦牟尼佛會中。先退菩提心者。二百天子。見佛世尊及妙吉祥菩薩。現如是種種不思議事。及聞佛說本起因緣。各作是念。一切諸佛無上大法不可得聞。何況得見諸佛如來功德如是。我今宜於世尊前捨下劣心。發起無上大菩提意。決趣無上大菩提果。作是念已。即發堅固阿耨多羅三藐三菩提心。不復退轉<p class='juan'>
佛說未曾有正法經卷第二</p>
</body></html>
