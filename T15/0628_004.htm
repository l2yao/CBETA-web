<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p class='juan'>
佛說未曾有正法經卷第四</p>
<p><span class='byline'>　　　　西天譯經三藏朝奉大夫試鴻臚卿傳教大師臣法天奉　詔譯</span><br><p>爾時妙吉祥菩薩於中夜分。復為諸菩薩宣說菩薩藏法門。告諸菩薩曰。諸大士。當須了知菩薩藏法門。未有一法非菩薩藏攝。所有世間出世間法。有為無為。若善不善。有相無相。有漏無漏等法。皆是菩薩藏故。善男子。譬如三千大千世界。其中有百億四大洲。百億日月百億須彌山。百億大海。皆不離三千大千世界所攝。菩薩藏法亦復如是。所有凡夫法。聲聞法緣覺法。乃至諸佛法。亦不離菩薩藏攝。所以者何。聲聞乘緣覺乘諸佛乘皆同一故。譬如大樹莖簳枝葉繁密茂盛皆一本故。菩薩藏為本出生三乘法無異無別。其量廣大不可度量。譬如大海浩無邊際。假使阿修羅王諸藥叉等。乃至諸大力士。欲酌其海終不可知。諸聲聞緣覺一切人天等眾。欲知菩薩藏法不可窮盡。諸有智者欲知菩薩戒定慧法尚不能知。唯入菩薩藏者自所知故。又善男子。譬如大海所居一切眾生。唯飲大海中水。不復知江河之味。修菩薩乘者唯知菩薩藏法。不復樂聲聞緣覺之道。善男子。菩薩藏中強名曰三。謂聲聞緣覺異故。但聞四諦理趣證涅盤。是名聲聞藏。但樂緣生理趣證涅盤。是名緣覺藏。菩薩藏者證佛一切智故。又善男子。當知聲聞藏緣覺藏菩薩藏平等無異。眾生心所樂欲有三乘學。所以學求聲聞者。智慧狹劣無所容受怖輪迴苦。於四諦法深所樂欲。趣證涅盤求安隱故。樂求緣覺者心有限礙。不能普為眾生。無大悲心行利他行。證彼涅盤以為究竟。菩薩摩訶薩學菩薩藏。其量廣大非聲聞緣覺之所測度。唯諸菩薩修學其法悉能了知。又善男子。聲聞緣覺唯樂自乘。修諸善根求二乘果。於菩薩法而不能知。諸菩薩觀聲聞法。於四諦道悉能證知。善能分別而不趣證彼果。觀緣覺法於十二因緣而悉證知。善能分別而不趣證彼果。菩薩圓滿諸行而盡通達。譬如清淨琉璃寶器內置諸物。咸同一色瑩淨無異。聲聞緣覺之法。入菩薩藏中本無差異。是故諸菩薩摩訶薩。入菩薩藏已。見法平等無有差別。無諸佛法相。無菩薩法相。無二乘法相。於一切法無所思念。離諸語言文字。無表無示。何以故。無相故不可觀。無義故不可思。如是學者攝一切智。善男子。是名菩薩藏。如是通達自在無礙<p>爾時妙吉祥菩薩。於後夜分。復為諸菩薩摩訶薩。宣說金剛句不退轉法輪。告諸菩薩曰。善男子。若菩薩摩訶薩。善說法者聽聞解了。說者聽者。一切皆得不退轉法。其無動轉無所散壞。善男子。不退轉法。若乘若乘境界。若佛若法若僧。皆是不退轉輪。何以故。不退輪者即法界故。不離法界之所生故。其輪無轉相。是名轉法輪。無別無二即法界自性故。善男子。是故修諸菩薩行者。應如是知。即得解脫不退轉輪。菩薩摩訶薩如是了知。如是解脫已。當得如來之果。普能利樂一切眾生。於解脫門無二法可得。如來解脫相。一切法解脫相。皆無異故。一切法無解脫相。亦無二相。何以故。身非解脫心亦非解脫。二法自性即解脫相故。一切法亦復如是。諸菩薩如是了知。是即不退轉輪。善男子當知。不退轉輪而無所轉。何以故。色與色自性本無所轉故。如是受想行識。識自性亦無所轉。諸法自性皆無所轉。是即不退轉輪。其輪本來無所斷壞。非相非無相。非有所得非無所得。非說非無說。無名無著<p>復次空無相無願解脫門相。不可得分別之法。從何所得。彼一切相猶如虛空無所依附。諸法自性無依而住。是名金剛句不退轉輪。善男子。諸法空性不可破壞。彼金剛句離一切見。當如是住空解脫門。彼金剛句離諸分別。當如是住無相解脫門。彼金剛句離諸疑惑。當如是住無願解脫門。彼金剛句離諸有著。當如是住法界。金剛句者離種種法。無我無作無貪無著。自性安住清淨涅盤。是名金剛句<p>爾時妙吉祥菩薩即於是夜初中後分。為諸菩薩說種種法已。是諸菩薩皆得此光明華三摩地法門。彼諸菩薩各各舉身。於毛孔中出百千光明。一一光中出百千諸佛。彼一一佛於十方世界。廣為眾生施作佛事<p>爾時摩伽陀國王嚴備種種飲食已。於其晨朝來詣妙吉祥菩薩所。白菩薩言。今正是時往受我供。菩薩受請王即還宮。是時尊者大迦葉。乃於食時著衣持缽。與五百苾芻欲入王舍大城次第乞食。於其中路心生思念。我今不入此城。當往妙吉祥菩薩所聽受正法。作是念已。即與苾芻眾。同詣妙吉祥菩薩所。到已歡喜禮敬問訊退住一面。爾時妙吉祥菩薩告尊者大迦葉言。迦葉何故食時持缽住此。迦葉白言。我欲入王舍大城乞食故先來此。妙吉祥菩薩言。我當施汝及同來苾芻飲食。迦葉答言。不也菩薩。我今來此為聽法故。非求飲食。妙吉祥言。尊者當知。諸求道者有二種攝養。一者飲食。二者妙法。迦葉白言。如是大士世間有情。若離段食非所和合。不能資養色身。何能聽受妙法。妙吉祥菩薩言。尊者當受飲食。我即施汝。其所施已不離輪迴。不證涅槃。非離異生法。非住聖道法。何以故。所施能施無增無減。無法可生無法可滅。無法可學亦無所得。是故我當施汝飲食。迦葉白妙吉祥菩薩言。善哉菩薩是大施主。如是施者是真布施<p>爾時妙吉祥菩薩作如是念。我今入王舍大城。為摩伽陀國王作大佛事。作是念已。即時入一切神通變化三摩地。於此三摩地中放大光明。遍照娑婆世界見三千大千世界如觀掌內。所有地獄傍生諸有情類。蒙光照者皆得離苦。無一眾生起三毒心。亦無憎嫉怨嫌之想。互相愛念如子如母。所有三千大千世界。皆作六種震動。是時欲色界諸天子等。皆來供養妙吉祥菩薩。奏百千種樂。雨天妙華散其道路而為莊嚴。妙吉祥菩薩以神通力。令其道路悉皆平坦猶如手掌。以無數珍寶而嚴飾之。散諸妙華大如車輪。謂優缽羅華。俱母陀華。奔拏利迦華等。復以寶網幔覆於上。布諸幢幡傘蓋遍滿虛空。復現七寶之臺及諸寶樹。其寶樹上皆吠琉璃寶而為華果。以諸寶繩而為交絡。一一寶樹出微妙香遍一由旬。其諸樹間復有寶池金沙布底。八功德水充滿其中出諸妙華。謂優缽羅華。缽訥摩華。俱母那華。奔拏利迦華等。復有鴛鴦鳧鴈之屬游止其中。諸寶樹寶臺皆有妙香聞者歡喜。一一樹下有二十五大女。持栴檀香而為供養。妙吉祥菩薩於其定中。現如是等殊特事已出三摩地。即告尊者大迦葉言。我今與汝同赴王舍大城摩伽陀王宮中受食供養。耆年大德宜當導前我必從後。迦葉白言。不也菩薩。大士具大智慧神通無量。多聞辯才善說諸法。我佛世尊常所稱歎。眾生見者發菩提心修菩薩行。我於聲聞眾中雖稱耆舊無所堪能。何敢居前而行。願從菩薩之後。何以故。一切眾生若發菩提心。一切聲聞緣覺己所不及。何況久行菩薩道者。譬如師子之子初生即有大力。勇健輕捷無所畏懼。其身香氣為風所吹。群獸聞者無不驚怖。乃至大象雖有大力。一切世間不能制伏。聞初生師子之香亦生驚怖。眾生若發菩提心勇猛堅固。一切魔眾生怖畏想。聲聞緣覺所不能及。諸菩薩摩訶薩聞佛說大乘法。其心不動生大歡喜。而能作師子吼降伏一切。是故妙吉祥菩薩。於真法中無有三乘。但以菩提心而為尊長。一切善法從菩提心生故。今菩薩前行。猶菩提心生無量善法。於是妙吉祥菩薩居前而行。諸大菩薩左右圍繞。聲聞之眾皆從其後。離本住處入王舍城。是時天雨眾華。於虛空中奏百千天樂。放大光明普照大眾。於光明中雨眾蓮華。王舍城中一切人民。見菩薩已皆生歡喜。持諸香華而伸供養<p>爾時摩伽陀國王聞妙吉祥菩薩與八萬大菩薩眾及五百聲聞而來赴會。即作是念。我所備辦飲食五百。今此菩薩等眾其數倍多。今此少食如何充足。又於何處可容其坐。作是念時。妙吉祥菩薩即敕多聞。天王及恭毘羅大夜叉主。於剎那頃化童子形。詣於王前而白王曰。大王勿生憂念。妙吉祥菩薩有大方便。福德智慧不可思議。能以一食普供三千大千世界一切眾生。悉皆飽滿食猶不盡。今此八萬菩薩五百聲聞。其數不多何所慮耶。何以故。妙吉祥菩薩。福德智慧本無盡故食亦無盡。是時摩伽陀國王。聞是語已心大歡喜適悅快樂。即於妙吉祥菩薩。起恭敬尊重希有之心。與諸宮屬持以香華末香塗香等。作諸伎樂出迎菩薩。見已拜跪問訊散其香華。前引菩薩入於王宮。是時妙吉祥菩薩至王宮已。即告普照菩薩曰。善男子。汝當莊嚴道場。今正是時。普照菩薩受其命已。以神通力其王宮殿忽然廣博嚴淨。種種莊嚴無所妨礙。懸諸華蓋幢幡瓔珞。嚴飾第一成大道場。復告法上菩薩曰。善男子。汝可為吾敷置上妙之座安諸大眾。於是法上菩薩。作彈指相而為召集。於剎那間有八萬三千妙好之座出現道場。種種珍寶而為莊嚴。其座周遍於道場中亦無迫迮。爾時妙吉祥菩薩即就於座。命諸菩薩聲聞之眾各就其座。於時摩伽陀國王即前白妙吉祥菩薩言。惟願菩薩大眾哀愍我故。從容小待飲食將至。爾時四大天王與諸眷屬來詣道場。禮敬供養妙吉祥菩薩及諸大眾。復有帝釋天主。與諸眷屬及彼阿修羅眷屬等。各各持栴檀末香。來詣道場供養大眾。復有娑婆界主大梵天王。變童子相。與諸梵眾左右侍者。各持寶拂來詣道場。禮敬妙吉祥菩薩已住立其側。諸來梵眾亦持寶拂。於諸菩薩及聲聞眾右側而住。復有無熱惱龍王。來詣道場住虛空中。不現其身垂諸瓔珞。於瓔珞中出八功德水。一切大眾用而無盡<p>爾時摩伽陀國王即作是念。此諸菩薩皆無缽器。當用何食。妙吉祥菩薩知王所念而告王言。勿作是念。此諸菩薩不持其缽。若須缽時。隨其佛剎所有應器自然而至。王大歡喜。即白妙吉祥菩薩言。此諸菩薩居何佛土從何所來。願聞諸菩薩所來國土及佛名字。妙吉祥答言。大王當知。東方有國其名常聲。佛號吉祥聲如來應供正等正覺。現在說法。此諸菩薩從彼而來受王供養。亦令大王得見希有之事。應時常聲世界。遣八萬三千寶缽。以彼佛威神力故。及諸菩薩行願力。其缽從空來此娑婆世界。至無熱惱池。即時有八萬三千龍女。以八功德水淨其缽已。各各持至諸菩薩前。是時摩伽陀國王見是事已。歎不可思議未曾有也。心大歡喜。是時妙吉祥菩薩即告王言。今諸菩薩應器已至。王當分布飲食普供大眾。時王即以所辦種種飲食。奉上菩薩及諸大眾。是時道場大眾咸悉滿足。無有一人乏少之者。觀其飲食猶尚不盡。王白妙吉祥菩薩言。希有大士。我以少食普供大眾食猶不盡。菩薩告言。大王真實之法而無窮盡。食所從生亦無窮盡。是時諸菩薩大眾。飯食已竟擲缽向空而住。無所動搖。王白菩薩言。此缽於何而住。菩薩告言。大王真實之法有所住不。王曰。真實之法應無所住。菩薩曰。大王當知。真法無所住。此缽亦無所住。缽若無所住諸法亦如是。大王當知。法性空故應如是住。爾時摩伽陀王供養妙吉祥菩薩及諸大眾已。住菩薩前生渴仰心欲聽其法。即白妙吉祥菩薩言。菩薩大慈可能為我說希有法。菩薩告言。大王。希有法者。假使殑伽沙數諸佛如來應正等覺。經百千劫說不能盡。彼王聞已心生驚懅迷悶不樂。是時尊者大迦葉謂其王曰。汝勿謂殑伽沙數諸佛。不能宣說希有之法。妙吉祥菩薩亦不能說耶。但以諸佛之法無所窮盡。非言說之所能及。汝但當隨所樂欲。問於妙吉祥菩薩。而此大士無量善巧方便之力。必能為王說希有法。聞是語已心遂醒寤。即白尊者言。我適聞菩薩所說心生疑惑。承尊者言微當醒寤。即前白妙吉祥菩薩言。菩薩如何殑伽沙數諸佛。亦不能宣說希有之法。我聞是語心無所措。惟願菩薩決我疑惑。妙吉祥菩薩告言。大王。殑伽沙數諸佛。非不能說希有之法。法無所說是希有法。大王。當於一切法但心無所住。其法不可說。諸佛如來亦不可說。大王於諸佛世尊。有所見相耶。王言不也。又問。心生可見耶。心滅可見耶。答曰不也。又問。有為法無為法。真實法虛妄法。皆可見不。王言。皆不可見。菩薩言。於一切法有所觀相。於一切法有所說耶。王言不也。妙吉祥言。大王。由是義故。我作是言。希有之法。殑伽沙數諸佛不能宣說<p>復次大王。虛空無相亦無動轉。煙雲塵霧所不能著。虛空本性清淨無法可染無法可淨。諸佛如來了一切法與虛空等。以是義故。殑伽沙數諸佛說不能盡<p>復次大王。諸佛如來於無住相中。凝然不動用而常寂。何以故。法無可遷。離處非處故。法不可得。離諸取相故。大王當知。諸法非生亦非無生。非大非小。非真實非不真實。非有想非無想。無所作非無作。無智無愚。無取相非不取相。非集非散。無來無去。非顛倒非離顛倒。非即煩惱非離煩惱。非自然生非由他生。大王。諸法如虛空無動轉故。諸法無比等離伴侶故。諸法無二相無差別故。諸法無有邊不可見故。諸法無有量非大小故。諸法無窮盡常所轉故。諸法廣大遍法界故。諸法無所住非內外中間故。諸法無分別離妄想故。諸法是常無遷變故。諸法是樂無苦惱故。諸法有主宰離妄執故。諸法是清淨非垢染故。諸法寂靜常湛然故。諸法無所得離我相故。諸法無可樂解脫相故。諸法無此彼離我取故。諸法無破壞離種種相故。諸法一味同解脫性故。諸法一相離諸異想故。諸法皆空離諸見故。諸法無相相清淨故。諸法無願離三世故。諸法非三世所攝。過去現在未來不可得故。生死涅槃本平等。諸法皆平等。大王。諸法既如是。煩惱疑惑可得生不。王言不也。諸法皆空。煩惱疑惑其何有也。妙吉祥菩薩言。煩惱無生法亦無說。煩惱性空諸法平等。生死涅盤本平等。煩惱菩提亦平等<p class='juan'>
佛說未曾有正法經卷第四</p>
</body></html>
