<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p class='juan'>
佛說未曾有正法經卷第五</p>
<p><span class='byline'>　　　　西天譯經三藏朝奉大夫試鴻臚卿傳教大師臣法天奉　詔譯</span><br><p>復次大王。希有之法甚深難解。即一切法寂滅之相。非取非捨非聚非散。從因緣生無有主宰。以緣生故非自非他。諸法無自性。自性空故即無所得。由無所得故一切法寂靜。寂靜相者是真實相。大王當起正信心。應如是修學如是觀察。如是學者離一切相。非有所學非無所學。無得無失。如是了知是正解脫。解脫相者即諸法也。諸法性空是真實義。即無所著無所限礙。是名最上希有之法<p>復次大王。當知眼根非染非淨。何以故。眼根自性本真實故。耳鼻舌身意根。亦非染非淨。而彼自性本真實故。大王。色非染非淨。受想行識亦非染非淨。何以故。蘊之自性本真實故。乃至一切法亦復如是。非染非淨。自性真實故。大王當知。心無形相。非眼所觀。心無所住。內外中間俱不可得。何以故。心之自性非染非淨。無所增減無所動轉。是故大王。當如實觀勿生疑惑住真實法。此心真實故。諸法亦如是。大王。譬如虛空離諸色相亦無動轉。若有人言。我能以彼煙雲塵霧染於虛空。斯為信不。王言不也。虛空無相非所染故。菩薩曰。心亦如是。本來清淨不受諸垢。乃至一切法自性無染。亦復如是<p>復次大王。一切法與法界非即非離。本性平等無有差別。若了是者即於諸法無所罣礙亦無增減。妙吉祥菩薩說是法時。摩伽陀王悟法性空生大歡喜。即時獲得無生法忍。發希有心合掌恭敬。白妙吉祥菩薩言。菩薩大慈善巧方便。如所說法甚為希有。微妙深遠昔所未聞。我於今日斷諸疑惑心得開曉。妙吉祥菩薩曰。大王。莫作是言。疑惑得除。作是言者未斷諸相。有相於心是大疑惑。大王當知。諸法寂滅無說無示無聞無得。豈有疑惑而可除耶。王言。菩薩若如是者。貪瞋癡等一切煩惱應不礙心耶。菩薩曰。大王。我先所說虛空本淨非所染故。其義如是。大王。心本清淨煩惱性空。二俱無得何所礙耶。是故不應以罪垢相而生於心。大王當知。過去心不可得。未來心不可得。現在心不可得。乃至一切法亦復如是。於三世中無來無去無住無著。無所入無所歸。離諸妄想非知見所及。離知見法者佛所說也。是故智者應如是觀如是解了。是時大王白妙吉祥菩薩言。如菩薩所說。我今解了心之自性。諸法自性本來清淨。非障所染。亦非有相可得。是故我今於菩薩前得不壞信。菩薩言。大王。若如是者是即解脫離諸過失<p>爾時摩伽陀王。聞妙吉祥菩薩宣說妙法。心大歡喜即從座起。持上妙細[<a href='javascript:showpic("../fontimg/057087.gif")'>疊*毛</a>]價直百千。詣妙吉祥菩薩所而奉上之。欲以其[<a href='javascript:showpic("../fontimg/057087.gif")'>疊*毛</a>]被菩薩身。是時菩薩於剎那間隱身不現。但聞空中聲曰。大王。有所見相非我所受。如我受者不見自身不見他身。無能施無所施。乃至一切法亦復如是。無所見相離取著心。大王。其所施[<a href='javascript:showpic("../fontimg/057087.gif")'>疊*毛</a>]若有能見身者當可施之。時有菩薩名曰智幢。其王即時復持其[<a href='javascript:showpic("../fontimg/057087.gif")'>疊*毛</a>]而以奉施。彼菩薩曰。大王。有所見相非我所受。如我受者不著異生及異生法。不住有學及有學法。不證無學及無學法。不趣緣覺及緣覺法。亦不求諸佛如來解脫涅盤而為果證。如是於一切法無所著相。能施所施二種清淨無利無得。如是施者而可受之。是時大王欲以其[<a href='javascript:showpic("../fontimg/057087.gif")'>疊*毛</a>]被菩薩身。菩薩即時隱身不現。但聞空中聲曰。若有能見身者當可施之。是時復有菩薩名善寂解脫。其王即時持[<a href='javascript:showpic("../fontimg/057087.gif")'>疊*毛</a>]奉施。彼菩薩曰。大王。有所見相非我所受。如我受者不起我見及我所見。非即煩惱非離煩惱。非住定心非起散亂。非智非愚離諸取捨。如是施者而可受之。是時大王欲以其[<a href='javascript:showpic("../fontimg/057087.gif")'>疊*毛</a>]被菩薩身。菩薩即時隱身不現。但聞空中聲曰。若有能見身者當可施之。復有菩薩名最勝作意。其王即時持[<a href='javascript:showpic("../fontimg/057087.gif")'>疊*毛</a>]奉施。彼菩薩曰。大王。有所見相非我所受。如我受者不起諸相不行身業。不發語業不起意業。不著蘊處界法。了一切法皆不可得。非智所知非言所及。無所依止湛若虛空。如是施者而可受之。是時大王。欲以其[<a href='javascript:showpic("../fontimg/057087.gif")'>疊*毛</a>]被菩薩身。菩薩即時隱身不現。但聞聲曰。若有能見身者當可施之。復有菩薩名曰上意。其王即時持[<a href='javascript:showpic("../fontimg/057087.gif")'>疊*毛</a>]奉施。彼菩薩曰。大王。有所見相非我所受。如我受者不起取相希求之心。若言發於阿耨多羅三藐三菩提心者。是為取相有所希求。何以故。離有相心即菩薩摩訶薩心。此心平等故菩提心亦平等。此菩提心即一切如來心。由是平等故諸法皆平等。無二無差別。無取亦無捨。離取捨故我相不生。我相滅已無所希求。如是施者而可受之。是時大王欲以其[<a href='javascript:showpic("../fontimg/057087.gif")'>疊*毛</a>]被菩薩身。菩薩即時隱身不現。但聞聲曰。若有能見身者當可施之。復有菩薩名三昧開華。其王即時持[<a href='javascript:showpic("../fontimg/057087.gif")'>疊*毛</a>]奉施。彼菩薩曰。大王。有所見相非我所受。如我受者於一切三摩地門。證而無相無所分別。了一切法自性無動即三摩地。如是施者當可受之。是時大王欲以其[<a href='javascript:showpic("../fontimg/057087.gif")'>疊*毛</a>]被菩薩身。菩薩即時隱身不現。但聞聲曰。若有能見身者當可施之。復有菩薩名成就意。其王即時持[<a href='javascript:showpic("../fontimg/057087.gif")'>疊*毛</a>]奉施。彼菩薩曰。大王。有所見相非我所受。如我受者了一切語言文字。自性本空無所著相。夫欲起心求諸法者。墮有相中不名成就。若於一切法解無所得。即一切義成就。一切皆如意。如是施者而可受之。是時大王欲以其[<a href='javascript:showpic("../fontimg/057087.gif")'>疊*毛</a>]被菩薩身。菩薩即時隱身不現。但聞聲曰。若有能見身者當可施之。復有菩薩名三輪清淨。其王即時持[<a href='javascript:showpic("../fontimg/057087.gif")'>疊*毛</a>]奉施。彼菩薩曰。大王。有所見相非我所受。如我受者無彼能施無此能受。受者無所得。施者無果報。我尚非有我所亦空。如是施者而可受之。王即持[<a href='javascript:showpic("../fontimg/057087.gif")'>疊*毛</a>]欲被其身。時彼菩薩隱身不現。但聞聲曰。若有能見身者當可施之。復有菩薩名曰法化。其王即時持[<a href='javascript:showpic("../fontimg/057087.gif")'>疊*毛</a>]奉施。彼菩薩曰。大王。有所見相非我所受。如我受者不以聲聞緣覺涅盤而為果證。亦不以大般涅盤而為果證。不離輪迴法不求涅盤法。何以故。生死涅盤二俱平等。如是施者當可受之。王即持[<a href='javascript:showpic("../fontimg/057087.gif")'>疊*毛</a>]欲被其身。時彼菩薩隱身不現。但聞聲曰。若有能見身者當可施之。是時大王以所施[<a href='javascript:showpic("../fontimg/057087.gif")'>疊*毛</a>]。奉如是等諸大菩薩。各各隱身皆不納受<p>爾時大王即持其[<a href='javascript:showpic("../fontimg/057087.gif")'>疊*毛</a>]。詣於尊者大迦葉所。作如是言。尊者迦葉。於聲聞中耆年有德。佛所稱讚頭陀第一。願受我此上妙細[<a href='javascript:showpic("../fontimg/057087.gif")'>疊*毛</a>]滿我施心。迦葉答曰。大王。有所見相非我所受。如我受者不斷貪瞋癡無所染著。乃至無明有愛而悉不斷。亦不與俱無。見苦斷集證滅修道。不見佛不聞法不入眾數。非盡智無生智可得可證。無施者無受者。無大果無小果。無輪迴可厭無涅盤可證。諸法清淨離一切相。如是施者而可受之。王即持[<a href='javascript:showpic("../fontimg/057087.gif")'>疊*毛</a>]欲被其身。迦葉亦復隱身不現。但聞聲曰。若有能見身者當可施之。如是大王。於五百大聲聞所持[<a href='javascript:showpic("../fontimg/057087.gif")'>疊*毛</a>]奉施。亦各不受隱身不現<p>爾時大王即作是念。今此菩薩聲聞。皆不受我所施之[<a href='javascript:showpic("../fontimg/057087.gif")'>疊*毛</a>]。我今持往後宮。施其夫人及諸眷屬彼應當受。作是念已持[<a href='javascript:showpic("../fontimg/057087.gif")'>疊*毛</a>]入宮而欲施之。是時大王不見夫人。復思施彼宮嬪眷屬亦復不見。如是漸次觀察所有宮城殿宇。皆悉不現同彼虛空。是時大王復作是念。今此上妙細[<a href='javascript:showpic("../fontimg/057087.gif")'>疊*毛</a>]無復所施。作是念已欲持此[<a href='javascript:showpic("../fontimg/057087.gif")'>疊*毛</a>]自被於身。其王即時亦自不見其身。但聞空中聲曰。若有能見身者當可施之。大王。當自觀身色相今何所在。如自觀身不見其相觀他亦然。自他之相俱不可得。若如是見者即見真實法。真實法者離一切見。以離諸見故即住平等法。是時大王聞空中聲已。離有相心斷疑惑想。如從睡覺而得醒寤。即時宮城殿宇后妃眷屬。見其色相還復如故。即詣菩薩大眾之所。悉得瞻睹菩薩之相如本無異。是時大王。前白妙吉祥菩薩言。菩薩大眾適當何往我所不見。妙吉祥言。大王。勿生疑惑。今此大眾本相無來其何所往。大王。於今見此眾不。王曰。唯然已見。菩薩曰。何所見耶。答言。如見真實法。觀此眾亦然。又問曰。即此真實亦云何見。答曰真實法者離一切相非眼所觀。不在內不在外。不在中間。名相二法不可得故<p>爾時妙吉祥菩薩復謂王曰。大王當知汝先造惡。我聞佛記於當來世墮惡道中。王白菩薩言。不也大士。如佛世尊未曾有說墮惡道者證涅盤者。何以故。於真法中無二差別。菩薩復言。不也大王。如佛所說善惡因果報應昭然。作是說者其義云何。大王答曰。菩薩大士如我意者。諸佛如來隨順方便。巧說生死涅盤。令諸眾生厭生死苦趣涅盤樂。如實說者生死涅盤二俱平等何以故。諸法皆空無有自性。彼諸法性即法界性。法界性中無二差別。由是義故。諸法無所生無所往。無樂欲無厭捨。我今起正信心不生怖畏。妙吉祥菩薩言。善哉大王。善說此語離諸有相。王言。菩薩我性自空誰為說者。法本無相當何所離。如佛所說。真實法中我相本無離情非情。諸行無作亦無受者。菩薩告言。大王。汝於真實法中。雖復解了猶生執著。王復白言。云何離著。菩薩曰。不壞惡趣相是為無所著。王言。菩薩。如是如是。如我意者惡趣之相無所動轉。不壞不著無所畏懼。我今得離諸執。永不復生有相之見。譬如得忍菩薩。不復生於三毒之想。是時智幢菩薩謂其王曰。大王。於智慧道已得清淨。離諸塵染忍具足。王白菩薩言。諸法甚清淨廣大無有量。煩惱不能染涅盤不可得。唯佛世尊自所證知<p>爾時妙吉祥菩薩及諸大士。於王宮中說正法時。摩伽陀王獲得無生法忍。其王宮中有三十二女人。見妙吉祥菩薩神通變化事已。皆發阿耨多羅三藐三菩提心。會中復有五百人。得法眼淨。所有王舍城中一切人民。皆悉持諸名華妙香。集王宮門。遙伸供養妙吉祥菩薩及諸大眾<p>爾時妙吉祥菩薩哀愍城中一切人民。為利樂故以足指按地。即時大地皆作吠琉璃色。清淨光潔內外映徹。是時城中若男若女一切人民。皆悉得見妙吉祥菩薩及諸大眾無所障礙。譬如清淨圓鏡照其面像。一切人民瞻菩薩相亦復如是。時妙吉祥菩薩。各各為其如應說法時。城中八萬四千人得法眼淨。五百人發阿耨多羅三藐三菩提心<p>爾時妙吉祥菩薩。受摩伽陀王飯食供養。及為廣說法已。王之宮屬乃至一切人民。皆獲利樂發希有心生大歡喜。妙吉祥菩薩即從座起。與諸菩薩大眾。而共圍繞出於王宮。是時摩伽陀王。與諸臣從及其眷屬禮敬勞謝。隨從菩薩來于佛會。是時菩薩既離王宮漸次而行。於其中路見有一人在於樹下。涕淚悲泣發如是言。我造殺業甚可怖畏。當來決定墮於地獄。我今如何得其救度。是時菩薩見此人已觀其根緣。而已成熟堪受化度。菩薩即化一人與其無異。往彼人所既相附近。亦復啼泣謂前人曰。我造殺業甚可怖畏。當來決定墮於地獄。前人聞已而即謂言。我亦如是造於殺業。偶會今時誰生方便能為救度。是時化人即告之言。今我等輩造極重罪。雖甚怖畏無能救者。唯佛世尊有大方便而能救度。我等今宜共詣佛所。化人言已便即前行。其人見已亦復隨從詣於佛所。時彼化人到佛會已。頭面禮足前白佛言。世尊。我造殺業怖墮地獄。願佛慈悲救度於我<p>爾時世尊即讚是言。善哉善哉。善男子。今於佛前發誠實語。如其所作稱實而言。如汝所說。造殺業者。汝從何心而起罪相。為過去耶未來耶現在耶。若起過去心者。過去已滅心不可得。若起未來心者。未來未至心不可得。若起現在心者。現在不住心亦不可得。三世俱不可得故。即無起作。無起作故。於其罪相何所見耶。善男子。心無所住。不在內外中間。心無色相。非青黃赤白。心無造作無作者故。心非幻化本真實故。心無邊際非限量故。心無取捨非善惡故。心無動轉非生滅故。心等虛空無障礙故。心非染淨離一切數故。善男子。諸有智者應如是觀。作是觀者即於一切法中求心不可得。何以故。心之自性即諸法性。諸法性空即真實性。由是義故。汝今不應妄生怖畏。是時化人聞佛宣說真實之法。心大歡喜即白佛言。希有世尊。善說法界自性清淨。我今得悟罪業性空不生怖畏。我今樂欲於佛法中出家修道持於梵行。唯願世尊攝受於我。佛言善哉。善男子。今正是時為汝攝受。是時化人於剎那間鬚髮自落。袈裟被身成苾芻相。即白佛言。世尊。我今入般涅盤。願佛聽許佛言隨意。時化苾芻承佛威神力故。即踊身虛空高一多羅樹。化火自焚滅盡無餘同彼虛空<p>爾時實造業者。見是化人出家。及聞佛說法已。心生思念。此人與我同造罪業彼先解脫。我今亦宜求佛化度。作是念已即時頭面禮世尊足。而白佛言。世尊。我造殺業怖於當來墮大地獄。願佛慈悲而垂救度。佛言善哉。善男子。今於佛前發誠實語。汝所造業於何起心。罪業之相其復云何。是時此人以善根成熟故。聞佛言已。身諸毛孔出大火焰旋繞其身。即作是言。我今歸佛願垂救度<p>爾時世尊。舒金色右手於其頂上。此人即時身火得滅。離其苦惱得大快樂起淨信心。向佛合掌而白佛言。希有世尊。我先聞佛廣說清淨法界離相之法。我今得悟罪業性空。而不復生怖畏之想。我今亦於佛法中。樂欲出家修持梵行願佛攝受。佛言善哉。今正是時為汝攝受。即時此人鬚髮自落袈裟被身。成苾芻相如百臘者。諸根調適威儀庠序所願圓滿<p>爾時世尊。為其宣說四諦之法。彼聞法已。即時遠塵離垢得法眼淨。而復審觀諦理。即於會中證阿羅漢果。而白佛言。世尊。我今欲入涅盤願佛聽許。佛言隨意。是時苾芻。踊身虛空高七多羅樹。化火焚身滅盡無餘。即時會中有百千天人。發希有心各伸敬禮<p class='juan'>
佛說未曾有正法經卷第五</p>
</body></html>
