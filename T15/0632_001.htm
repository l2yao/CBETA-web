<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p><p></li><p><b>　　<A NAME="n301"></A>No. 632 [Nos. 633, 631]</b><p class='juan'>
佛說慧印三昧經一卷</p>
<p><span class='byline'>　　　　吳月氏優婆塞支謙譯</span><br><p>聞如是。一時佛在羅閱祇耆闍崛山中。與摩訶比丘僧千二百五十比丘俱。菩薩有四十億人。皆逮得陀鄰尼。悉得諸三昧。皆逮得空法。皆得寂無想法。悉逮得不動搖願。悉得無所著陀鄰尼行。得無央數陀鄰尼門。佛爾時便三昧三摩越。[<a href='javascript:showpic("../fontimg/067056.gif")'>火*霍</a>]然無色。不可見不可得。如虛空不可知。無所住不可得。無吾無作。亦無來亦無去。亦非住亦非止。亦非偶亦非不偶。亦非身。亦非憂亦非喜。亦非心亦非不隨心。亦非行所語。亦不有是語空。亦非著。佛爾時作是三昧三摩越。便不見佛身。亦不可得想。佛身佛心意。亦不可得想。亦不見中衣外衣及與坐。亦不見經行時。亦非聲。爾時三昧咸神照三千大千日月。於是三千大千佛剎諸日月光明皆為覆蔽不見。諸摩尼寶諸踰填寶。諸天及天坐。諸釋梵所有名香。悉為其歇。是皆三昧威神力之所蔽隱。三千大千剎土。但聞是三昧香。照於諸佛剎。其中人民眼不為遮迦和摩訶遮迦和。及須彌山諸黑山之所覆蔽。爾時便有七寶交露。覆蓋三千大千剎土。一切諸佛剎及與竹園。耆闍崛山。若干種華悉遍布滿其中。其地悉平等。地為生蓮華。其華大如車輪。一華者有十萬葉。其花上悉有七寶蓋。摩竭提國界地。悉為柔軟如天綩綖。有東方矞鋮F佛等。遣無央數一生補處菩薩。令到沙訶樓陀剎土。有多陀竭阿羅訶三耶三佛。名為釋迦文。今現在一切諸佛境界。深入多陀竭慧印三昧三摩越。若有菩薩積累功德。奉行六波羅蜜。百劫除漚和拘舍羅。不如一時聞是三昧。諸菩薩即受其佛教。持神足飛到竹園中。前為佛作禮。皆卻坐蓮花上。如是南方矞鋮F佛等。亦復遣無央數菩薩。西方北方東南方西南方西北方東北方上方下方。如是矞鋮F諸佛等。各復遣無央數一生補處菩薩。令到沙呵樓陀剎土。有陀竭阿羅訶三耶三佛。名為釋迦文。今現在一切諸佛境界。深入陀竭慧印三昧三摩越。若有菩薩積累功德。奉行六波羅蜜。百劫除漚和拘舍羅。不如一時聞是三昧。諸菩薩即受其佛教。持神足飛到竹園中。前為佛作禮。皆卻坐蓮華上。爾時於是三千大千剎土。諸比丘僧及諸菩薩。所在遠方皆來會於竹園在於佛前。爾時無央數菩薩。及四十億比丘菩薩。皆來會於竹園。用是三昧威神故。於是三千大千剎土。諸釋諸梵諸摩夷[<a href='javascript:showpic("../fontimg/000262.gif")'>一/旦</a>]天。諸遍淨天。一切諸龍王。諸鬼神王。諸犍陀羅王。諸阿須輪王。諸迦留羅王。諸真陀羅王。諸摩[<a href='javascript:showpic("../fontimg/023523.gif")'>目*侯</a>]勒王。是諸王皆各從無央數官屬來到佛所。前為佛作禮卻住一面。爾時於是三千大千剎土。諸天及人非人。從下上至二十八天。中無空缺皆悉遍滿。尊弟子舍利弗羅。摩訶目迦蘭。拘提迦栴延。邠耨文陀尼弗羅等。即到文殊師利前。問文殊師利言。佛向者三昧三摩越。今皆不見不知所至到處。願為吾等說之。文殊師利答舍利弗羅言。仁者智慧而具足。何以不各各自三昧共推索無央數佛剎。知佛身何如行。即時舍利弗羅等。各各自三昧共推索無央數佛剎。了不見佛身。亦不知所至到處。舍利弗羅等。即從三昧起。復前問文殊師利言。吾等以各各三昧。推索無央數佛剎。亦不見佛身。亦不知所湊。願欲聞知惟為說之。文殊師利言。賢者舍利弗羅等。不知佛所至到處者。悉且安坐。佛須臾頃自當來還。爾時佛從慧印三昧起。便動三千大千佛剎。舍利弗羅等。便前白佛言。佛住何三昧。吾等以智慧眼推索佛。了無有能知其處者。佛語舍利弗羅言。佛所至到處。非若阿羅漢辟支佛等所可知。獨佛自知之耳。所以者何。無念不動不搖故<p>舍利弗羅。佛身有百六十二事。難可得知。何等百六十二事。非身。無作。無起。無減。未常有。無有比。亦無所比。亦無行。亦無所至不可知。亦無習一切淨。無所有。亦不有。亦不行。亦不住。亦非生。亦非受。亦非聞。亦非見。亦非香。亦非味。亦非細滑。亦無往啟。亦無還答。亦非啟答。亦非心。亦非念。亦非心。心念離於心心等。心無所等。無所與。無來。無去。亦非潤。亦非澤淨。不復有。亦非恐。亦非懼。亦非動。亦非搖。亦無造。亦無成。亦非滿。亦非不滿。亦非見。亦非明。亦非不明。亦非冥。亦非不冥。亦非滅。已離滅。於滅中淨。復淨清淨。於色無所有。無愛欲。一切非我。離於非我。住無所住。亦無處。亦無從。亦非無從。亦非法。亦非不法。亦非福田。亦非不福田。亦非盡。亦不可盡。無所有。離於無所有。遠離於字。遠離於嚮。遠離於教。遠離於行。遠離於念。亦非禍。亦非不禍。亦非量。亦非不量。亦非來。亦非去。亦非雙。亦非不雙。亦非猗。亦非不猗。亦非相。亦非不相。無有相能現相。無諸入。亦非著。離諸著。一切人令得信。不受入住。於諦諦復諦。一切非我度。無所度。淨無所淨。度厄難為無所度。所說不說二無所等。於等無所等。無量等。與空等。無處等。無生等。不可得等。所安無所安。寂復寂。寂明中復明。於行無轉能轉行。一切斷諸所著。諸法諦無有二。從本來無所有。所覺者已諦覺。已度於一切行。行所度無所度。亦非是。亦非不是。亦非長。亦非短。亦非圓。亦非方。亦非身。亦非體。亦非入。亦無所入。亦非世。亦非世所有。亦未曾有見者。亦未曾有知者。亦非去。亦非不去。亦非世因緣。亦非不世因緣。如是身不可獲。亦非有。亦非無。亦無有去。亦無有來。亦非心念。亦非憂。亦非作。亦非不作。亦非諍。亦非不諍。亦非泥洹。亦非不泥洹。亦非行。亦非不行。是為百六十二事<p>佛告舍利弗羅言。佛身如是。欲想視佛身無有能見者。所以者何。佛身不可以想見知。佛爾時欲曠大慧印三昧。於十方便說偈言<p class='lg'>　是身亦非身　　於身已度脫<br>　亦無作無有　　壞亦無所得<br>　一切諸法相　　雙亦非不雙<br>　欲見諸佛身　　所處皆如是<br>　不是非不是　　非憂非不憂<br>　不取亦不放　　不等亦不長<br>　不樂亦不住　　一切無從生<br>　佛身已如是　　便能致安隱<br>　亦非作不可　　獲空無有想<br>　亦非色心無　　有我亦非一<br>　於受無所受　　於有無所有<br>　一切諸正覺　　其身諦如是<br>　不剛亦不弱　　無瑕亦不穢<br>　不斷亦不連　　不有亦不壞<br>　亦無所得於　　多少無所亡<br>　欲見諸佛身　　一切無塵垢<br>　不見亦不聞　　非香無細滑<br>　不知亦不動　　譬之若如影<br>　住形於一切　　曉諸著人心<br>　佛已成其身　　一切各如是<br>　非身亦非體　　非等亦非諦<br>　非淨非不淨　　諸根無所有<br>　不藏非不藏　　譬如水中月<br>　欲見諸佛身　　一切悉如是<br>　身復與身從　　因緣本自然<br>　不生亦不滅　　無來亦無往<br>　不見於三界　　然現若如幻<br>　欲見諸佛身　　不動亦不搖<br>　非聲亦非諍　　非默亦非寂<br>　非獲未常有　　不有亦無彼<br>　譬如虛空本　　自然無所有<br>　見佛已如是　　晝夜當供養<br>　一切及十方　　億千諸佛剎<br>　上至廿八天　　滿中諸珍寶<br>　悉以供養所　　乃至無數劫<br>　不如書是經　　其福出彼上<br>　譬如矞鋮F　　復倍無數劫<br>　展轉於其中　　常等行慈心<br>　不如曉了惠　　解是印三昧<br>　如是無數載　　其德過彼上<br>　若在五道中　　展轉無數劫<br>　如是若干劫　　一切能悉忍<br>　不如一時慧　　解是印三昧<br>　其福如芥子　　在於須彌邊<br>　若人在三界　　生已便長大<br>　一切悉戴之　　能忍無數劫<br>　其身不以勞　　不用作勤劇<br>　如是悉能忍　　不如解三昧<br>　譬人生悉遍　　復多於劫數<br>　其百劫中沙　　一切以為數<br>　不如晝夜力　　行是印三昧<br>　其福欲譬之　　不可以比慧<br>　其如是智者　　常與行相隨<br>　於無數劫中　　譬之如一塵<br>　能諦曉了是　　慧印三昧者<br>　其福欲譬之　　若海取一滴<br>　莫持色相好　　想視欲見佛<br>　莫如著有者　　欲見多陀竭<br>　如須菩提所　　見者為見佛<br>　見佛已如是　　一切無三千　</p><p>如是舍利弗羅。多陀竭慧印三昧。諸菩薩摩訶薩。於十方無所罣礙。悉使願欲見諸佛。當內至意晝夜行是三昧。便見一切十方諸菩薩無央數行三昧門。住於無所罣礙法。是為陀鄰尼所猗門。從是中成其相。從是中成其好。如是行者諸罪蓋悉得除。諸魔事悉已過。佛所說皆審諦。佛所住及所語。無空缺悉具足。身所行無瑕穢。意念所行淨無垢。若欲曉佛所行。欲解了一切人意。令各得其所。欲起願成佛剎者。當行是三昧。欲得佛頂中光明者。欲起比丘僧者。欲莊嚴其剎土者自在所欲作所欲行。當奉行是三昧。所以者何。譬如一切藥樹在所。求索悉具足。是三昧亦如是。菩薩於是三昧中。所求索亦悉具足。佛爾時便說偈言<p class='lg'>　無上慧為慧王　　慧能散諸欲著<br>　是尊慧入慧門　　是印經無量慧<br>　知根行住智地　　智無礙智去冥<br>　智消著智說法　　經如日照三界<br>　常等行於三昧　　一切著諦所斷<br>　諸三昧慧印將　　諸佛者等是種<br>　欲得寶度無極　　願福相福神足<br>　志所願從是得　　是三昧諸佛樂<br>　王樂國及臣下　　寶無上寶如來<br>　婬怒垢悉消除　　寶三昧說是經<br>　從我學恭敬意　　持淨清除吾我<br>　勇猛者壞生死　　持諦法得三昧<br>　慧能說所當說　　持是慧智能多<br>　慧能放光明遍　　是經者慧之門<br>　等能降盡吾我　　六十二諸所疑<br>　到佛門無恐懼　　便從是相好具<br>　三尊中佛為尊　　獨能說七覺意<br>　為懈怠示現法　　是三昧不可盡<br>　一切法當廣說　　入無低陀鄰尼<br>　持是法入十方　　陀鄰尼譬如海<br>　於是中成施與　　戒忍辱及精進<br>　禪智慧不可盡　　住是經成無極<br>　莫恐懼施罪地　　及諸魔與惡道<br>　行三昧無能害　　如所願得為佛<br>　菩薩住於是法　　以十方為明證<br>　其來者索法器　　持是經得法住<br>　過去佛經是母　　當來者亦從是<br>　現在佛從是出　　行是者為佛子<br>　罪垢除行不轉　　過第七住法去<br>　其有住是經者　　便具足諸佛寶　</p><p>說是法時。三十矞鋮F等諸菩薩。皆得是三昧。六十八那術他菩薩。諸罪蓋皆除悉住阿惟越致地。皆得不可盡陀鄰尼所入聲。六十億天與人。從本已來未曾起菩薩意。今皆發阿耨多羅三耶三菩提心。聞是三昧皆悉願樂。願樂已後。便住阿惟越致地。當為阿耨多羅三耶三菩提。佛爾時便授其決。卻後三十億百千劫。皆當為佛。號名離於恐怖。諸菩薩各自起願。便得無所從生法忍。然後於其剎土。悉得為佛。皆同一字。佛爾時三昧遍視眾會。告文殊師利言。以是故。文殊師利。菩薩欲護我法者。當作無所著住。當悔當持當說之。常當清淨獨處。不當有所猗。文殊師利。便從坐起整衣服。以頭面著地。為佛作禮。白佛言。我能忍護是無所著法。於菩薩道無吾無我。不有亦未曾有。不見亦不聞。不得亦不亡。爾時眾會中。三十億菩薩。皆叉手起住。白佛言。我等能忍是無數阿僧祇劫。擁護菩薩行。諸菩薩。各以身上衣供養佛。便即起願。佛語彌勒菩薩言。念若本所願行。於後當持是法。於是三十億菩薩中。八千菩薩能持是法耳。其餘菩薩者。皆剛強不能持法。於後皆當亂我法。亦不悔亦不持。彌勒有七事起菩薩意。何等為七事。一者起菩薩意。二者法欲盡時護法使不盡。起菩薩意。三者為十方人非人起哀。起菩薩意。四者見菩薩便起菩薩意。五者施與起菩薩意。六者見他人起菩薩意。便效起菩薩意。七者聞佛身有三十二相端正人向讚歎。便起菩薩意。彌勒。是為七事。其可起怛薩阿竭菩薩意。其護法使不盡。其哀十方人非人起菩薩意。是三昧輩能護菩薩意。疾得阿惟越致。其四輩起菩薩意者皆為剛強菩薩。佛語彌勒菩薩言。有五法住。疾得阿惟越致。何等為五法。一者等心於十方人非人。二者無所適莫於他人財寶。三者其有說經法者。沒命從後終不說其惡。四者其有供養衣被。若床臥具病瘦醫藥。所當得者適無所慕。五者深入微妙法中。是為五法。菩薩住知是阿惟越致菩薩相。復有五法。菩薩住為剛強。何等為五法。一者面目無好色。二者所作皆怯弱。三者慳貪。四者諭諂。五者口但道空。是為五法住菩薩剛強相也。復有五法。菩薩住知是阿惟越致法。何等為五法。一者無我。二者無人。三者不處法有二。四者不著於菩薩。五者不持想視佛。是為菩薩五法住。疾得阿惟越致。佛爾時便說偈言<p class='lg'>　不當貢高　　及與嫉妒　　妄造非說<br>　索人長短　　亦非口語　　及與怯弱<br>　如是曹人　　不能護法　　若有行者<br>　在於空閑　　能忍微妙　　不但口言<br>　譬若如犀　　常樂獨處　　如是曹輩<br>　能護後法　　常喜獨處　　樂於清淨<br>　譬如怖禽　　樂在深山　　不樂供養<br>　譬如虛空　　如是人者　　能護尊法<br>　朽棄軀體　　及與壽命　　何況世間<br>　所有珍寶　　力行精進　　於無所著<br>　如是法器　　能護後法　　於後來世<br>　當有是人　　當自說言　　我菩薩行<br>　志意迷亂　　著於世間　　不能奉行<br>　護於明法　　我念宿命　　提和竭佛<br>　過於爾時　　八十億劫　　爾時有佛<br>　號為光明　　為一切人　　說是三昧<br>　第一大會　　八十那術　　第二會六<br>　七十那術　　第三會七　　十三那術<br>　皆悉逮得　　阿惟越致　　其佛壽命<br>　住世一億　　項中光明　　七十踰旬<br>　比丘僧數　　九十九億　　逮得自在<br>　皆阿羅漢　　爾時有王　　典主人民<br>　名為慧上　　是遮迦越　　爾時縱廣<br>　閻浮利地　　其里數計　　二萬踰旬<br>　四天其數　　皆悉如是　　王有采女<br>　六十億人　　其子千人　　皆悉具足<br>　其國土名　　極樂無厭　　王治諸國<br>　二萬郡縣　　國中人民　　各有戲園<br>　常樂安隱　　五穀自然　　譬如天上<br>　無所不有　　爾時尊王　　於夢中聞<br>　有佛於世　　名為光明　　從夢悟起<br>　便到佛所　　從諸臣下　　六十億乘<br>　爾時從佛　　聞是尊經　　微妙三昧<br>　諸佛奧藏　　便以諸國　　奉上與佛<br>　所當供養　　無所乏少　　一切諸國<br>　為佛供養　　立起講堂　　用栴檀香<br>　一切講堂　　具人供養　　所可經行<br>　金薄布地　　具足於八　　萬四千歲<br>　不起王事　　但供於佛　　不樂睡臥<br>　勤力事尊　　亦不起俗　　無愛於國<br>　設使有人　　說王功德　　日日說之<br>　不能究竟　　所可供佛　　不可稱數<br>　所以者何　　悕望三昧　　便即獨處<br>　內自思惟　　今是三昧　　甚深微妙<br>　今我不可　　在於飲食　　欲得悕望<br>　成是三昧　　便即棄國　　剃去鬚髮<br>　因入深山　　受行正戒　　於三千歲<br>　無有休息　　行是三昧　　未嘗睡臥<br>　佛天中天　　中間所道　　所可說法<br>　皆悉啟受　　其光明佛　　般泥曰後<br>　國縣起塔　　六十四億　　諸塔供養<br>　各五百蓋　　七寶交露　　及與香華<br>　諸天繒綵　　及與帳幔　　挂樹燈火<br>　各有八千　　約省飲食　　以為節度<br>　積累其數　　八十萬歲　　為一切人<br>　說印三昧　　未常從人　　有所悕望<br>　若人讚歎　　不用為喜　　何況於世<br>　當有愛欲　　若有請者　　意常遠離<br>　至心內行　　常護後法　　七十那術<br>　與八十億　　於是數中　　世世逢佛<br>　如是計數　　供養無極　　常遇明法<br>　得是三昧　　若有起意　　護菩薩行<br>　其欲學者　　當如我學　　不蓄財寶<br>　欲解微妙　　內行至意　　無有虛飾<br>　後來世人　　當自說言　　我所作業<br>　是菩薩行　　欲得供養　　非求法者<br>　住在有中　　言一切空　　亦不曉空<br>　何所是空　　內意不除　　所行非法<br>　口但說空　　住在有中　　說菩薩行<br>　我無所疑　　時王慧上　　阿彌陀是<br>　爾時千子　　是劫得佛　　今大眾會<br>　於我前者　　時皆棄家　　悉為比丘<br>　我念宿命　　無數佛時　　住於名字<br>　常作沙門　　佛所說經　　皆悉諷誦<br>　奉行空事　　猗在有中　　如是作行<br>　不可稱數　　持想猗住　　供養諸佛<br>　供養如是　　不得慧行　　轉意作行<br>　便向慧門　　卻後與提　　和竭佛會<br>　斷吾狐疑　　便見平等　　爾時封拜<br>　得諦要決　　當於後世　　人中為佛　</p><p>爾時瓶沙王第一夫人。名為拔陀斯利。阿闍世之母也。[<a href='javascript:showpic("../fontimg/000262.gif")'>一/旦</a>]那臘者拘鄰之女也。瓶沙王第一夫人拔陀斯利。便從坐起。前到佛所為佛作禮。以雜綵珠衣及五百七寶華蓋供養於佛。便自說言。我於後來世當解是三昧。當持是三昧。其有持是法者。比丘比丘尼優婆塞優婆夷。我當擁護之。衣被飲食床臥具病瘦醫藥。教一切人發菩薩意。不誹謗於空法。不但口說空。朽身不惜壽命。何況世間所有。爾時瓶沙王宮中八千采女。及摩竭提國中六萬優婆夷。聞是三昧。皆發菩薩意。皆悉願樂是三昧。然其後世皆當持是法。佛爾時便笑。若干種色光。色色各異從口中出。青黃赤白遍照無央數佛剎。皆覆蔽日月之明。還繞身三匝。便從頂上忽然不現。爾時拔陀斯利。便於佛前讚歎佛。而說偈言<p class='lg'>　在人中無有上　　於行中無所等<br>　今三界無有比　　佛威神如盛華<br>　如飛鳥在虛空　　若欲笑一切可<br>　所可說皆柔軟　　悉飽滿於十方<br>　口所說如蓮華　　人中上悉與眼<br>　今所說無不可　　聲軟好如梵天<br>　今佛笑當何感　</p><p>佛爾時。為瓶沙王夫人拔陀斯利[<a href='javascript:showpic("../fontimg/000262.gif")'>一/旦</a>]那臘。說偈言<p class='lg'>　我自念無央　　數矞鋮F劫<br>　爾時於世有　　佛名為福明<br>　教授世間住　　壽六十七劫<br>　爾時法王眾　　僧復無央數<br>　時有遮迦越　　王名為慧剛<br>　王有兩夫人　　一名為月明<br>　於欲無所索　　諸法無所著<br>　棄家行學道　　一億歲護法<br>　如是不可計　　於無數諸佛<br>　法欲盡時生　　彼護於後法<br>　然後來世世　　矞鋮F佛等<br>　當復於彼處　　生護於後法<br>　遮迦越慧剛　　王於阿[<a href='javascript:showpic("../fontimg/041309.gif")'>門@(人/(人*人))</a>]佛<br>　與諸夫人數　　皆生於彼國<br>　悉已護法壽　　終後為男子<br>　生須摩訶提　　見阿彌陀佛<br>　八千婇女及　　摩竭優婆夷<br>　若法欲盡時　　常當護佛法<br>　壽終後皆得　　卅二相如佛<br>　坐於蓮華到　　阿彌陀佛前<br>　是諸婇女供　　養當如慧王<br>　然於後來劫　　一切無愛欲<br>　便於後來劫　　一切當為佛<br>　教授諸天人　　為其說正法<br>　是時佛剎中　　亦無有魔事<br>　其剎無愛欲　　亦無三惡道<br>　常以無央數　　諸菩薩為僧<br>　亦不聞道有　　阿羅漢之名<br>　若有人欲護　　於諸佛法者<br>　不求欲得名　　聞及與壽命<br>　如是行住者　　疾近為菩薩<br>　自在其意願　　欲起何剎土<br>　若等諸菩薩　　當起恭敬意<br>　我起恭敬意　　無所猗護法<br>　作是行者便　　得去離生死<br>　莫於世間作　　習貪著於欲<br>　我所以於無　　數劫以妻子<br>　捨國及頭目　　用索佛法故<br>　無行者用供　　養故壞佛法<br>　便展轉起諍　　欲得供養故<br>　時坐八十億　　人垂淚而言<br>　若法盡時吾　　等當護後法<br>　說經動三千　　剎諸天散華<br>　快善哉世間　　人乃聞是經<br>　一切矞鋮F　　無數諸佛剎<br>　滿中諸珍寶　　悉以供養佛<br>　不如一時信　　解是印三昧<br>　其福欲譬之　　不可以比慧<br>　不用力及強　　可得菩薩行<br>　聞佛尊正法　　便起菩薩意<br>　其有起恭敬　　於是尊經者<br>　作行如是者　　便疾得為佛　</p><p>爾時彌勒菩薩白佛言。後當有幾人能受持是三昧者。佛語彌勒菩薩言。彌勒。若有後來世人。持想起功德者。設使我說若便不樂。彌勒菩薩白佛言。願佛愍傷一切人故。唯為說之。若有諸菩薩諦欲學者。菩薩當護其行令無缺減。於阿耨多羅三藐三菩提心。佛語彌勒菩薩言。若有菩薩。於百佛已起菩薩意。然後壞敗菩薩行。若有菩薩。於千佛已起菩薩意。然後復起菩薩意。誹謗方等經亦不解。若於十萬佛已起菩薩意。然後亦復起菩薩意。不誹謗方等經。亦不諷誦讀之。若於百萬佛已起菩薩意。然後亦復起菩薩意。不誹謗方等經。亦不諷誦讀之。若於一億佛已起菩薩意。然後亦復起菩薩意。聞方等經書之。於其中不曉了。若於十億佛已起菩薩意。然後亦復起菩薩意。得方等經。書之諷誦讀之亦不能得法忍。亦不能得是三昧。亦不樂是三昧。若於八十億佛聞是三昧。持之諷誦讀之。已於八十億佛前。皆起菩薩心。得方等經。持之書之諷誦讀之。得是三昧。堅持無瑕穢奉行之。終不為魔所得。不為罪所蓋。若於阿僧祇劫中。所作諸罪。若頭痛便除其罪。若亂意。若見誹謗。若見輕易。若少得供養。於一世皆畢其宿命罪。若供養阿僧祇佛。然後終不怯弱心堅住內曉了。若菩薩有惡道罪。然後所生不端正。便除其罪。若多病瘦。若不為人所敬。生於卑賤家。生於見輕易家。生於貧窮家。生於邊遠家。生於慳貪家。生於外道家。生與怨憎不可共會。與不解意共會。心多憂念。在國國相攻伐處生。在郡郡相攻伐處生。在縣縣相攻伐處生。在聚聚相攻伐處生。於種姓諸家相攻伐處生。所可處相攻伐處生。不見善知識。不數聞法。不能得衣被飯食床臥具病瘦醫藥。既得少少耳。所說可於凡人不可長者。亦不能解了其意。於功德不能致得增益。數在於譴過中。數為他人所亂。不能得所便供養。若得聞法不解。若見惡夢於夢中除其宿罪。為罪垢所可摧。魔所可作不覺魔事。常與不可共會。若有好衣被食飲。一切諸可持與他人。若於百佛手。自作功德心無瑕穢。爾時皆壞敗。以是故諦復諦內起好心。可當忍者一切僧那僧涅。於深微妙法堅住於行行。於後來世人。當持是法。爾時可意王菩薩與文殊師利菩薩。及六十賢者。留於後世令護後法。佛爾時便說偈言<p class='lg'>　莫行諛諂　　猗有所著　　當正其意<br>　持慧行住　　深行微妙　　住不動忍<br>　當作是行　　疾求三昧　　莫作諂猗<br>　遠離著垢　　莫貪諸有　　樂於所諍<br>　當行平等　　譬如虛空　　如是行者<br>　十種力寶　　常當堅意　　住於菩薩<br>　當學微妙　　佛之奧藏　　一切諸受<br>　慧意無欲　　已有是行　　得寶三昧<br>　常當等心　　於諸憎愛　　視善知識<br>　如見諸佛　　樂於施與　　內行平等<br>　有是行者　　疾曉三昧　　慧經光明<br>　不可盡寶　　住是三昧　　不可勝數<br>　是經之明　　過於日光　　故說是經<br>　當入尊慧　　譬如日月　　諸寶燈明<br>　若如冬月　　高山上雪　　譬如釋梵<br>　及與四天　　是經光明　　出於彼上<br>　是經除結　　及與意罪　　降伏眾魔<br>　便得安隱　　神足徹視　　得知宿命<br>　曉知一切　　人意所欲　　我念宿命<br>　無數劫時　　愛欲悉盡　　一切無餘<br>　時佛讚歎　　說是印經　　當如我學<br>　疾得不久　　若有行者　　諦知空虛<br>　內意曉空　　其本自然　　作是行者<br>　為著於空　　持法行者　　遠離於空<br>　我泥曰後　　人當說言　　一切諸法<br>　視之若夢　　若持諸法　　欲有所譬<br>　其意所起　　故為是著　　空無有生<br>　亦無作者　　亦無來者　　不見有住<br>　不行是法　　著於有中　　便自說言<br>　我已知空　　得善知識　　從其聞法<br>　衣毛豎起　　淚出如言　　今師實尊<br>　是賢者人　　轉後便說　　百惡之言<br>　多有卑賤　　貧窮之人　　望供養故<br>　便自稱譽　　求安名聞　　因作沙門<br>　污亂正教　　持法弟子　　猗於佛道<br>　便作沙門　　作菩薩行　　不住菩薩<br>　譬如海邊　　遙視彼岸　　行不具者<br>　非是菩薩　　若在空閑　　言我行淨<br>　於其內行　　不住清淨　　常望供養<br>　親近厚善　　便自說言　　我是沙門<br>　若於我道　　作沙門者　　住於佛法<br>　如水蓮華　　於是經中　　行之如法<br>　有是行者　　能護佛法　　今可意王<br>　當受我教　　莫作著行　　如世間人<br>　遠離世俗　　可得佛好　　以故囑若<br>　可護後法　　譬如那術　　剎土中人<br>　取矞鋮F　　皆悉種之　　一一諸沙<br>　皆或為實　　是一實者　　成一琩F<br>　如是計數　　千反種之　　如是轉計<br>　諸矞鋮F　　計數如是　　過若干剎<br>　舉一沙者　　以為計數　　以是計數<br>　東方如是　　是沙計數　　皆令使盡<br>　十方一切　　皆悉如是　　如是剎數<br>　諸佛滿中　　一一諸佛　　各數如是<br>　一切諸佛　　有萬種聲　　於無央數<br>　矞鋮F劫　　說經功德　　無有盡時<br>　若人有行　　於是經義　　常當內意<br>　住是經法　　當諦奉行　　如上所說<br>　是經道慧　　無有邊幅　　譬如芥子<br>　在須彌邊　　若人從海　　取水一滴<br>　說經功德　　其譬如是　　見經尊故<br>　作無著行　</p><p>爾時可意王菩薩。與文殊師利及六十賢者。白佛言。法名為法。何等為法。寧可得知法貌不。佛語可意王菩薩。與文殊師利及六十賢者。法法名善男子無作之貌也。無作者為何等貌也。不可得之貌也。不可得者為何等貌。不可盡之貌也。不可盡者為何等貌。無所起之貌也。無所起者為何等貌也。無所滅之貌也。無所滅者為何等貌。無所獲之貌也。無所獲者為何等貌。無所猗之貌也。無所猗者為何等貌。無所處之貌也。無所處者為何等貌。無所出之貌也。無所出者為何等貌。不動搖之貌也。不動搖者為何等貌。離於動搖之貌也。離於動搖者為何等貌。無心之貌也。無心者為何等貌。無念之貌也。無念者為何等貌。無二之貌也。無二者為何等貌。平等之貌也。平等者為何等貌。非有之貌也。非有者為何等貌。無所住之貌也。無所住者為何等貌。無所行之貌也。無所行者為何等貌。無懈怠之貌也。無懈怠者為何等貌。法無處所之貌也。法無處所者為何等貌。泥洹之貌也。文殊師利白佛言。設使是法展轉不相知。何所法當盡者。令吾等護後法。佛語文殊師利菩薩言。起法法想者欲得度。欲得度者住於法。住於法者便處二法。處二法者為滅法之行也。法亦不滅亦非不滅。我今若等護是後法。佛爾時便說偈言<p class='lg'>　已住吾我　　便言有世　　持想作行<br>　欲脫於世　　起是念者　　為住二法<br>　是為惑事　　非正法行　　法無作者<br>　亦無壞者　　不可見知　　亦無人所<br>　著於有者　　因起想行　　便自說言<br>　我已忍空　　起想念空　　是為非法<br>　法無所有　　便行有法　　一切所起<br>　為無所有　　於行寂然　　是為法印<br>　於想有動　　便即自縛　　法本清淨<br>　便起有法　　一切諸法　　譬若如響<br>　著於有者　　便處二法　　清淨慧法<br>　慧不得慧　　於慧慧中　　無有逮者<br>　一切不見　　可起習者　　癡慧皆空<br>　俱無所有　　若使自然　　當有所有<br>　便可滅壞　　就於泥洹　　設使諸法<br>　有所住處　　人與非人　　皆為泥洹<br>　若人於世　　自取自放　　是想非想<br>　而求泥洹　　自起吾我　　一切皆爾<br>　所起諸法　　亦無識念　　愚癡與智<br>　於是二事　　語從口出　　為無所有<br>　起想行者　　便惑其中　　壞滅生死<br>　欲求泥洹　　心不知心　　其本自然<br>　於本自然　　亦不知心　　一切諸法<br>　自然如夢　　能欲起行　　持有作諦<br>　起有法者　　非是諦行　　滅行法者<br>　非是諦法　　假令滅行　　為是諦者<br>　諸起有法　　皆當為佛　　佛所覺者<br>　為無所覺　　所可說法　　為無所說<br>　所可度人　　為無所度　　佛為諦見<br>　無所起法　　設使泥洹　　當為是色<br>　佛諸弟子　　悉當在中　　假令泥洹<br>　為常住法　　大哀四等　　皆成蠕動<br>　一切人人　　不能相見　　於世自號<br>　持我作人　　諦視世間　　無我無人<br>　空無所著　　是為泥洹　　偶皆言者<br>　自呼為諦　　壞敗滅受　　欲得為道<br>　已不起法　　便為一法　　持有行法<br>　處是四諦　　諸佛所處　　皆處一法<br>　坐於佛樹　　何有四諦　　如是行者<br>　不曉菩薩　　作行如是　　壞敗佛法<br>　作沙門者　　當如其法　　所可愛欲<br>　不當蓄積　　欲成三昧　　諦其行者<br>　譬若如犀　　常樂獨處　　八十億佛<br>　人中之王　　行是三昧　　諸佛悉知<br>　若有尊天　　已見諦者　　晝夜擁護<br>　持法之人　　經不可盡　　照明一切<br>　入是法藏　　無端底門　　其有信行<br>　是三昧者　　常於夢中　　與諸佛會　</p><p>佛爾時告文殊師利菩薩言。若有人欲得菩薩道者。菩薩當奉行是三昧。若欲成相若欲成好。十種力四無所畏十八法不共。若大哀無所著。欲得自然慧眼。若欲成比丘僧。若欲成菩薩。若欲成佛剎。若欲得慧陀鄰尼一切人所可說聲。欲離於世。欲知一切人所可道。欲得力。欲得曉了三昧。當奉行如上所教。即為如佛。如將如大將。如將中將。為一切上。為一切大哀。為怛薩阿竭。所可說。皆平等。無量等。與空等。無處等。所說等。人中上。所以者何。我住於是三昧。提和竭佛時。我已得佛道。文殊師利白佛言。設使提和竭佛時得佛道。何復為世間。佛告文殊師利菩薩言。用三事故在於世間。何等為三。一者作佛事。二者度十方人非人。三者不違本願。我爾時已得佛道為泥洹已。佛爾時便說偈言<p class='lg'>　行是三昧　　於無底念　　疾得為佛<br>　一切十方　　無央數佛　　護持法者<br>　便悉得聞　　無量無底　　諸經正教<br>　持是經者　　便得無極　　陀鄰尼門<br>　欲知人聲　　諸慧三昧　　當於是經<br>　四諦度脫　　無所著慧　　能伏諸有<br>　無起無滅　　無有處所　　能致清淨<br>　便逮相好　　一切功德　　及十種力<br>　欲解微妙　　諸深慧法　　當行是經<br>　欲得解了　　一切世人　　墮於冥者<br>　欲諦教人　　除其婬怒　　清淨行者<br>　當於是經　　晝夜勤力　　作無上行<br>　當樂精進　　於廿一日　　奉行印經<br>　莫持懈怠　　及與安隱　　欲求是法<br>　常持柔軟　　無嫉妒意　　在於空閑<br>　以法施與　　持戒供養　　便得其願<br>　等意自守　　示一切人　　以三昧經<br>　莫樂愛欲　　譬如蓮華　　不著於水<br>　堅住精進　　譬如飛鳥　　在於虛空<br>　行是已後　　便得無極　　陀鄰尼門　</p><p>說是經時三千剎土六反震動。諸天億百華香伎樂。及與幢幡繒蓋交露。七寶瓔珞金敷色華。及摩尼寶水精琉璃。以供養佛。一切尊天諸天玉女。及龍鬼神阿須倫迦留羅比丘僧優婆塞諸優婆夷。皆大歡喜。悉棄捐家。放捨所有妻子諸寶起菩薩意。於一那術說行菩薩不能究竟。其起菩薩意者。皆得阿惟越致。無央數矞鋮F人皆得阿羅漢。十方諸飛來菩薩。皆得歡喜去。佛說是經法時。阿僧祇人皆發菩薩意。八十那術人皆得阿惟越致。三億六萬菩薩得是三昧。無央數人皆得阿羅漢道。可從十方諸來菩薩。皆得是三昧。佛爾時說經已竟。可意王菩薩。文殊師利。及六十賢者。瓶沙王夫人跋陀斯利[<a href='javascript:showpic("../fontimg/000262.gif")'>一/旦</a>]那臘。諸天人民。龍鬼神阿須倫。聞經皆大歡喜。前為佛作禮而去佛說慧印三昧經<p class='juan'>
</p>
</body></html>
