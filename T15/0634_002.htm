<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p class='juan'>
佛說大乘智印經卷第二</p>
<p><span class='byline'>　　　　西天三藏寶法大師賜紫沙門智吉祥等奉　詔譯</span><br><p>爾時佛告舍利弗。諸佛如來若身若心所獲功德。難修難證亦難悟入。何以故。舍利弗諸佛如來眼觀諸色。是識不以色境而動。耳聽諸聲。是識不以聲境而動。鼻嗅諸香。是識不以香境而動。舌嘗諸味。是識不以味境而動。身取諸觸。是識不以觸境而動。所以者何。識智自在。不於外境妄計好醜起愛憎故。舍利弗。諸佛如來意緣諸法。勝智相應了知所觀。無生非無生。是得最上無生。寂靜非寂靜。是得最上寂靜。禪定非禪定。是得最上禪定。律儀非律儀。是得最上律儀。戲論非戲論。是離最上戲論。分別非分別。是離最上分別。斷滅非斷滅。是得最上斷滅。舍利弗。諸佛如來凡有所說。離諸虛妄無不真實。義味充饒止息諍論。心相平等離諸異相不平等法。能令聞者除去惡欲。不生邪見離邪思惟。舍利弗。諸佛如來若於所證無去無來。不常不斷。非空非有。離見離聞。無大小形。無方圓相。舍利弗。諸佛如來於能證道相性圓滿智慧光明。遠離異相及非異相。無諸揀擇及非揀擇。體若金剛無破壞故。用如虛空無取捨故。於勝善法無所愛著。於廣大行亦無怖畏。心相空寂離論聞見。舍利弗。諸佛如來於所安住邊際勝定。清淨圓滿。不厭闠鬧不樂空寂。於一切時而常遊戲。於法非法情器差別悉能了悟。無不如境定力堅固。縱遇惡緣不可破壞。舍利弗。諸佛如來。於諸世間尊貴富饒一切樂境。如夢如幻。如棄遺跡。不依輔相宰官大婆羅門而有所求。是故不為名聞利養之所繫縛。舍利弗。諸佛如來或有所聞情非情聲。不緣此故而生差別。無差別心亦復遠離。舍利弗。諸佛如來於諸所緣決定境相不生勝解。非勝解心亦復遠離。舍利弗。諸佛如來於諸時分。不計延促有盡無盡成壞差別。非差別心亦復遠離。了知諸法無言無說離去來今。於心心所無有相應無不相應。思惟計念悉皆不生。無有此岸無有彼岸。於諸情器無上中下。深心堅固不可破壞。舍利弗。諸佛如來所有身相。無所動作離諸事業。怨憎違戾信向親厚。以平等慈隱顯不二。由昔因中離無邊障修無邊行。於諸眾生施大悲智真實觀察隨其所宜具能饒益。令諸有情應自所求歡喜滿足。故於所得身相智慧。唯自證知餘無所解。於自身色無有齊限與虛空等。無有隱顯周遍一切。勝功德力之所莊嚴。相好圓滿無有缺減。於蘊處界中無在無不在。於諸有情所習事業。悉能棄捨。除方便智示現修作。內心清淨外色清淨。舍利弗。如上所說。皆是如來若身若心。勝善功德莊嚴之相。周遍平等。若以汝等分別之心。欲見如來勝定任持所有身相。是如來身不可得見。爾時舍利弗重白佛言。世尊。云何如來色身圓滿得名無相。云何智印三摩地周遍平等。爾時世尊欲重宣此義。而說偈言<p class='lg'>　如來身心相　　由定智所生<br>　不假外境牽　　識相分別動<br>　意緣一切法　　與身無有異<br>　離是非差別　　所得為最上<br>　若以小智力　　欲見善逝身<br>　如月印晴空　　妄謂水中現<br>　身相本微妙　　復由勝定持<br>　離長短方圓　　無去來住立<br>　內心寂不動　　澄靜若虛空<br>　息泯身心相　　自然無所有<br>　以無所有心　　不著香味觸<br>　離諸蘊處界　　以此觀如來<br>　如見水中月　　雖不得真實<br>　既離分別心　　是亦名為見<br>　如來智印門　　非我獨能證<br>　若大心眾生　　希求無厭倦<br>　得最上等持　　依此勝定力<br>　於佛智印門　　亦當無所得<br>　此經所生福　　無盡如虛空<br>　我以方便智　　少略而讚說<br>　十方諸佛土　　百千酤胝剎<br>　滿中諸珍寶　　若人持供養<br>　時經無量劫　　不如聞是經<br>　書寫或受持　　是人所得福<br>　比前行施者　　復倍河沙數<br>　若人行慈心　　饒益諸有情<br>　不如依此經　　悟佛三摩地<br>　若於眾生界　　心常行忍辱<br>　不如彈指頃　　修習殊勝定<br>　其所生功德　　猶如須彌山<br>　將以對微塵　　大小莫為比<br>　若人行精進　　勇猛為諸善<br>　不如聞此經　　依教悟其理<br>　所獲諸功德　　百千萬億分<br>　若以共較量　　比況不及一<br>　若人修禪定　　安住無量劫<br>　坐臥若經行　　周遍諸佛剎<br>　不如一時中　　聞此經功德<br>　若於塵沙劫　　能修習智慧<br>　斷除煩惱纏　　名聞普周遍<br>　不如剎那時　　讚佛智印海<br>　如以大海水　　比較於一滴<br>　若欲觀佛者　　須離諸名相<br>　了知諸法性　　非空亦非有<br>　若但了知空　　設如蘇部底<br>　於佛智印門　　亦無所悟入　</p><p>爾時世尊說是偈已。告舍利弗。如我所說。如來智印三摩地法。若諸菩薩能於十方諸佛世界。為欲圓滿無礙智慧。應當修學是三昧地。晝夜精進身心安住。而不散亂亦不懈廢。舍利弗。如是菩薩摩訶薩。若欲願見十方世界諸佛國土。一切如來悉皆能見。舍利弗。此三摩地。是菩薩摩訶薩。無量無邊最勝法門甚深法眼。而於諸法得無障礙通達了知。無所忘失。是名如來最勝總持陀羅尼門。若諸菩薩心欲圓滿一切說相。為欲成就無上菩提微妙體性。應當志心精勤修學。是三摩地智印法門。若諸菩薩隨欲遠離諸惡業行無諸障礙。成就最上清淨之法。以智慧力摧伏怨魔。遠離不善諸相平等。如如來智無諸染穢。諸業障盡清淨無垢。安住如來究竟智地。能使諸惡一切魔怨。咸皆止息無所退動。覺智明了知彼一切諸眾生等。種種分別愛樂境相。善不善業因果差別。了知一切諸眾生等。意地微細煩惱結縛。善能知彼解諸有情一切縛法。應當修學如來所說方便最上勝三摩地智印法門。若諸菩薩欲令眾生志樂堅固。心欲思惟求無上法。應當精勤修習如是三摩地門。自然成就無上勝法。若諸菩薩意欲宣說諸佛如來應諸有情種種根病對治等法。應當精勤修習如是三摩地門。自然於法分別演說無有障礙。若諸菩薩心欲於彼三乘聖法。分別曉悟真俗諦相甚深法義。應當精勤修習如是三摩地門。自然於法智慧明了不生闇鈍。若諸菩薩欲於酤胝百千劫數。了悟生滅幻化不堅。能證諸法真實自性清淨解脫。應當精勤修習如是勝三摩地。若諸菩薩欲於生滅十二因緣。無明為始發生業行招集苦報。貪染執著愛欲增盛。假有聚成生死病相。變易無常流轉諸趣。於生滅因而自覺悟。應當精勤修習如是勝三摩地。若諸菩薩欲了一切雜類有情。起見造業報相差別。心識明昧正念顛倒異分有情。如實了知根性利鈍。方便教示漸令悟入。真實正法住信行地。應當精勤修習如是勝三摩地。若諸菩薩意樂成就諸佛國土。清淨業因純善境界。身心寂靜眷屬調順。遠離嫉妒憍慢過失親近恭敬。平等愛樂無怨憎想。應當精勤修習如是勝三摩地。若諸菩薩意欲發萌自身智慧勝妙光明。照曜自他生死黑暗愚癡重障。斷三界惑滅諸苦報自在解脫。應當精勤修習如是勝三摩地。若諸菩薩欲知十方所有世界一切有情死此生彼壽命延促。所經長劫及以剎那生滅分限定由先業。招引勢力所感如是。自類果報如實了知。前後決定壽命根本。應當精勤修習如是勝三摩地。若諸菩薩欲知聲聞及辟支迦菩薩如來。從自因地所行妙行。於四聖諦斷滅修證。十二因緣逆順觀察。寂然自覺微妙甚深。十到彼岸清淨因行。各各獲得究竟果報。應當精勤修習如是勝三摩地。若諸菩薩欲於一切語言音聲角論辯捷應時詶對不疏不謬。方便善巧於諸世俗及以勝義。顯示明了令人易解。不生疑惑印證決定。應當精勤修習如是勝三摩地。若諸菩薩意欲了知佛法正因。三乘善行方便隨順。根本差別有上中下。稱性悟入菩薩因地。漸以熏修植諸善本得如來智。應當精勤修習如是勝三摩地。若諸菩薩意欲成就諸佛如來圓滿覺智。不起分別現種種身。以平等慈任運攝受一切有情。令各生起歡喜愛樂。修學菩薩心地行願。應當精勤修習如是勝三摩地。舍利弗。如我所說三摩地法。是為最勝。如摩尼珠。一切有情凡所樂欲。悉得如意無不滿足。舍利弗。若諸菩薩摩訶薩等。得此如來三摩地法。一切所須諸法聖財及微妙行。悉得如意行願圓滿。是故應當精勤修學。爾時世尊欲重宣此義。而說偈言<p class='lg'>　如來所有智　　最上更無等<br>　隨性相差別　　一切皆能證<br>　平等智光明　　普照諸縛著<br>　能入智慧門　　得無量自在<br>　智相及智性　　能印證諸法<br>　分別諸善惡　　及世俗勝義<br>　曉了如是法　　智慧無有盡<br>　譬如大明日　　光照於三界<br>　普於諸幽暗　　一切皆破壞<br>　成就平等法　　是真實聖智<br>　一切三摩地　　皆從智印出<br>　名為諸佛種　　亦名大摩尼<br>　利益諸有情　　亦如世間人<br>　有最勝珍寶　　財富無有盡<br>　濟諸貧乏者　　皆令得充足<br>　法財施眾生　　亦復無有盡<br>　神通及智慧　　最勝妙法門<br>　皆從三摩地　　智印寶所生<br>　譬如諸國土　　有大摩尼珠<br>　諸王皆愛樂　　臣佐普護持<br>　如是摩尼寶　　諸寶無有上<br>　我說智印寶　　殊勝最第一<br>　總持智光明　　破壞於諸見<br>　境界悉明了　　遠離諸冥暗<br>　安住寂靜心　　不分別好醜<br>　修清淨智慧　　財法無窮盡<br>　貪染無所著　　無六十二見<br>　正念悉平等　　入甘露法門<br>　速得如來智　　成就相好身<br>　具足三十二　　得最勝菩提<br>　等一切佛覺　　妙智已圓明<br>　到菩提彼岸　　證涅槃自性<br>　具自他圓滿　　功德悉成就<br>　無量無邊際　　甚深微妙法<br>　總持陀羅尼　　解脫常寂靜<br>　能具足十力　　又以大願海<br>　布施波羅蜜　　持戒及忍辱<br>　精進與禪定　　智慧常堅固<br>　安住六度中　　長時無間斷<br>　無有諸怖畏　　離煩惱苦業<br>　魔羅與眷屬　　不能得其便<br>　能引導眾生　　不捨於正法<br>　漸入如來家　　得遊智印門<br>　能於賢劫中　　及十方世界<br>　一切諸佛會　　親近皆隨喜<br>　是名真佛子　　無有能破壞<br>　若有信解人　　能書寫此經<br>　或讀誦受持　　愛樂廣流布<br>　長時無懈倦　　於義味明了<br>　當知如是經　　三世諸佛母<br>　出生智印寶　　如來功德藏　</p><p class='juan'>
佛說大乘智印經卷第二</p>
</body></html>
