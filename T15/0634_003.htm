<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p class='juan'>
佛說大乘智印經卷第三</p>
<p><span class='byline'>　　　　西天三藏寶法大師賜紫沙門智吉祥等奉　詔譯</span><br><p>爾時會中復有殑伽沙那庾多數一切菩薩。聞佛如來說是三摩地。離諸障礙心得解脫。於陀羅尼祕密深法。隨意悟入印證明了決定住持。復有六十八那庾多菩薩。於百千劫已修習禪定解脫。離諸妄想生死怖畏。常樂熏修微妙勝行。聞此最上三摩地法心懷踴躍。於阿耨多羅三藐三菩提得不退轉。證陀羅尼音聲辯才得無礙解。復有六十億諸天及人。聞佛所說智印法門。歡喜無量恭敬讚歎禮拜供養。而於阿耨多羅三藐三菩提。心生愛樂。於三摩地甚深勝法。無有疑惑咸生信解。於菩提心堅固不捨。於智印門勇猛精進。由大願力修諸善本。根性成熟便得住於阿惟越致。信受如來所行行願。心意決定無諸退屈。于時世尊。知彼善根因緣純熟欲授其記。告諸菩薩言。善哉善哉。汝等從此過三十億劫。各各於諸佛國土。具足修習六波羅蜜。所有難行最勝行願。一切皆能圓滿成就。種習俱盡得大菩提。皆當作佛。悉同一號。名無畏如來。汝天人眾諸善男子。已於過去無量佛所。植眾善本信樂大乘。今於此會得聞如是微妙甚深希有之法欣樂受持。諸善男子。汝等從此過億千劫。同得作佛。皆同智印如來。爾時世尊為此菩薩及天人眾授佛記已。普觀眾會以柔軟音。語妙吉祥童真菩薩言。我觀此會菩薩天人。雖各於彼最上菩提發堅固心勇猛不退。未能於彼末世邪見道中建立正法。唯汝能於三千世界五濁惡時。利益安樂一切眾生。方便守護分別演說。於一切處廣令流布。使離虛妄及諸愛染。不為名譽之所縛著。爾時妙吉祥童真菩薩。從座而起端容整服。右膝著地胡跪合掌頂禮世尊。持種種華以為供養。瞻仰讚歎得未曾有。而白佛言。善哉世尊。如我觀察一切諸法。皆不可得。而我願樂守護無上正等菩提。及願樂心亦不可取。世尊。此菩提道性離分別。非在內外中間。無見無聞非取非捨。圓滿寂靜不可相求。離戲論故。是時會中。復有三百酤胝菩薩。從座而起頭面作禮恭敬讚歎。而白佛言。我等亦當守護世尊無量阿僧祇那庾多酤胝數劫所得阿耨多羅三藐三菩提祕密甚深難解之法。於未來世方便為人。受持讀誦敷繹妙義。書寫恭敬供養。于時一切菩薩作是語已。各各脫身所著上衣而用供養。發是願竟退坐一面。爾時世尊告彌勒菩薩摩訶薩言。汝能具足廣大慈悲。於後末世若諸眾生不樂正法。於如是時護持此法。令諸眾生不生邪見。爾時彌勒菩薩摩訶薩。於世尊前頭面作禮。而白佛言。我當願於五濁惡世。方便守護是三摩地令不斷絕。使諸邪見散亂眾生。漸次悟入摩訶衍曩最勝妙法。世尊復告彌勒菩薩言。今此會中三百八千酤胝菩薩。安住是法信解受持心生願樂。精進修學誓不退捨。復有菩薩心未堅固。而於是法不能受持亦不愛樂。於後末世五濁劫中。不能護持如來無量阿僧祇劫庾多酤胝劫數。所修阿耨多羅三藐三菩提法。於是法中轉生諍訟及諸煩惱。不能任持愛樂修學。彌勒菩薩復白佛言。世尊。云何菩薩而不愛樂最上勝法。若有菩薩意欲修習如是法行。發幾種心而能成就。爾時世尊告彌勒菩薩言。諦聽諦聽。善男子。由諸菩薩俱生我法。愚癡闇鈍以為障礙。雖有智慧而不明了。故於菩提無決定心。數數退捨多不愛樂。若有菩薩欲於如是勝三摩地智印上乘堅固趣求意樂證入。應於菩提發七種心。云何七種。一者如佛世尊往昔因地。訪善知識不惜身命。為求佛道發菩提心。二者於諸微妙一切勝法。愛樂修學專心守護。為如是等發菩提心。三者現諸有情有種種苦。晝夜憂惱無解脫時。起大悲心普欲救拔。為如是等發菩提心。四者普欲利益一切眾生無怨親想。皆得快樂自在解脫。為如是等發菩提心。五者普於一切諸眾生等。歡喜布施方便攝受。令離怖畏於如來法不生怯弱。為如是等發菩提心。六者見諸菩薩發菩提心。而生欣樂親近修學。同諸菩薩發菩提心。七者為聞如來身相殊勝功德圓滿第一清淨。為求出世無垢聖果發菩提心。善男子。如是菩薩。發此七種最勝妙心。能於無上正等正覺漸次成就。不捨眾生守護正法。是名七種發菩提心。善男子。若諸菩薩。善能修習四無量心。學佛如來甚深法藏。復能成就五種勝法。是諸菩薩具足名曰阿惟越致。彌勒菩薩復白佛言。世尊。云何五法得不退轉。善男子。一者於諸眾生起平等心。於自眷屬不生親昵。於他有情亦不厭捨。二者見諸有情而得利養。深生歡喜善言讚美。不生憎嫉煩惱之心。三者於佛如來微妙勝法。意願聽聞及欲宣說。為欲護持如是法藏不惜身命。廣布流通相續不斷。四者所有資生種種財寶無有慳吝。悉能惠施一切有情。及以上妙飲食湯藥。平等普濟皆令充足。五者於諸如來所得最上勝功德法廣大智慧祕密總持。歡喜愛樂精勤修學。是為菩薩五種勝法。應當於此決定趣求心不退轉。佛告彌勒菩薩摩訶薩。復有五法其性剛強。能障菩提不得解脫。云何五法。一者於三乘法不能解了。二者貪求利養而無厭足。三者常懷慳惜不能惠捨。四者諂曲不實無時間斷。五者口但談空不了諸相。彌勒菩薩。如是五法。慣習剛強覆障菩提。不能成就無上聖果。復有五法。若諸菩薩而能具足。即於如來所說勝法。開導演說堅固修習入聖性地。如是菩薩名為阿惟越致。云何五法。一者無我遠離相縛不執自他。二者無法遠離封著世俗勝義軌持自性。三者智性智相平等不二。無諸憎愛。寂靜湛然。四者不著菩提及與眾生不愚善惡因果漸次。五者了知如來功德色身神通變化成道入滅差別之相。善男子。如是五法具足了知名阿惟越致。能成無上正等正覺。爾時世尊。而說偈言<p class='lg'>　無智眾生類　　妄說法非法<br>　論世俗語言　　研求於好醜<br>　自身口意業　　而不能守護<br>　專意修習者　　愛樂於寂靜<br>　行持戒忍辱　　言語常柔軟<br>　能護持菩提　　如犀樂獨處<br>　捨離於闠鬧　　常樂居空寂<br>　如鹿在深山　　悉無諸怖畏<br>　如是修行者　　如風無所著<br>　為護持深法　　能捨於身命<br>　其心無所欲　　動靜與施為<br>　咸皆為饒益　　智慧常明敏<br>　不愚諸境相　　後五濁惡世<br>　無信諸有情　　不能受是法<br>　觸處生疑惑　　無所能覺了<br>　妄行於邪行　　狂亂心顛倒<br>　如是愚癡人　　於此菩提法<br>　而不能守護　　亦不樂修習<br>　我念過去世　　於燈明佛所<br>　聞是三摩地　　而發意修習<br>　復過於百千　　酤胝劫數已<br>　復有佛出世　　號名曰髻幢<br>　為無量眾生　　說此三摩地<br>　第一會說法　　而有八十億<br>　那庾多菩薩　　心得不退轉<br>　第二會眾數　　七十那庾多<br>　第三會說法　　復有七十三<br>　那庾多菩薩　　皆住不退地<br>　其佛壽長遠　　身所出光明<br>　廣六十由旬　　復有比丘僧<br>　九百千酤胝　　遠離諸苦縛<br>　皆得阿羅漢　　時有轉輪王<br>　號名曰福上　　統領閻浮提<br>　地里計其數　　七百千由旬<br>　王者四天下　　嬪妃及婇女<br>　其數六酤胝　　而有千王子<br>　諸相悉具足　　其土號光慧<br>　人民皆快樂　　有八百酤胝<br>　諸城及園苑　　上妙眾華果<br>　種種皆嚴好　　摩尼寶莊嚴<br>　如諸天境相　　爾時轉輪王<br>　而於睡夢中　　間有佛出世<br>　其名曰髻幢　　於是夢覺已<br>　尋將所領眾　　臣佐及人民<br>　百六十酤胝　　而來至佛所<br>　為聞三摩地　　時王聞是經<br>　甚深真實法　　心生大歡喜<br>　即以諸國土　　咸皆施於佛<br>　而以為供養　　於一切國土<br>　用上妙栴檀　　各起諸精舍<br>　園林皆具足　　金銀諸珍寶<br>　種種而嚴飾　　如是供養佛<br>　經於八萬歲　　安住佛法中<br>　能遠離諸惡　　於情及非情<br>　常興修勝善　　棄捨諸愛樂<br>　深心無所欲　　唯以真實語<br>　化利諸眷屬　　而於一日中<br>　所伸諸供養　　其數無有邊<br>　如是供養佛　　為求三摩地<br>　得名生佛家　　是最上真實<br>　甚深微妙法　　非住相能求<br>　非妄心所得　　而此三摩地<br>　名如來智印　　時王聞是法<br>　棄國而出家　　經於八萬歲<br>　常習三摩地　　而於晝夜中<br>　未曾有懈廢　　佛於長時中<br>　說法廣開悟　　是髻幢如來<br>　後入般涅槃　　王造窣睹波<br>　六十四酟胝　　一一窣睹波<br>　各五百傘蓋　　七寶以莊嚴<br>　及諸眾妓樂　　然百千香燈<br>　光明普照曜　　種種供養具<br>　皆悉廣嚴備　　積累計其數<br>　七萬三千歲　　復為諸眾生<br>　說是三摩地　　無相殊勝法<br>　其心無所住　　若為人恭敬<br>　供養讚歎者　　心亦不生喜<br>　遠離諸有相　　及以諸咒術<br>　常護持正法　　經八千酤胝<br>　七十那庾多　　安住如來法<br>　寂然常快樂　　於一切學處<br>　而無不具足　　成就菩提法<br>　三業悉清淨　　於諸已受學<br>　繫心無間斷　　於所未學法<br>　精進勤修習　　以大智慧力<br>　及勝解印持　　思惟常憶念<br>　而無有忘失　　遠離諸戲論<br>　及以諸異想　　非如惡世中<br>　妄行菩提行　　雖教化有情<br>　貪求於名譽　　為利養說法<br>　安住諸有相　　言一切皆空<br>　實不了空性　　是即名為著<br>　悟心與說異　　邪命不清淨<br>　及行於非法　　口但能談空<br>　心為相所縛　　若修如是行<br>　究竟無所得　　時福上輪王<br>　即今安樂國　　無量壽佛是<br>　爾時王千子　　今此賢劫中<br>　千佛世尊是　　今此大會中<br>　我前聽法者　　時同王出家<br>　為比丘者是　　憶念於往昔<br>　酤胝那庾多　　一切佛法中<br>　出家聞正法　　聞悉能解了<br>　由是無量劫　　行種種方便<br>　供養於諸法　　不著菩提相<br>　安住實際中　　得見燈明佛<br>　福智皆平等　　如為我授記<br>　未來世成佛　　號名曰釋迦　</p><p class='juan'>
佛說大乘智印經卷第三</p>
</body></html>
