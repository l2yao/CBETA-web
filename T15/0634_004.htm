<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p class='juan'>
佛說大乘智印經卷第四(第五同卷)</p>
<p><span class='byline'>　　　　西天三藏寶法大師賜紫沙門智吉祥等奉　詔譯</span><br><p>爾時會中有頻婆娑王。其王夫人名賢吉祥。亦名酤胝金光。阿闍世王是彼所生。從座而起五體投地禮如來足。如是禮已。雙膝踞地長跪合掌色相怡悅。以妙音聲讚歎佛德。復以百千無價眾寶微妙衣服奉上世尊以為供養。復以五百七寶之華散虛空中。成華雲蓋遍覆眾會。時賢吉祥作是種種諸供養已。而白佛言。世尊。我念未來濁惡世中。諸有情類信根薄劣煩惱增多。我願於彼信解受持此三摩地最勝法門。若見有人書寫受持。聽聞讀誦。為人演說開示導化。展轉流通使不斷絕。普令見聞而生信解精進修習。如是之人名為法器。我當於彼受持之者。歡喜讚歎親近承事。供給所須飲食衣服臥具醫藥。諸供養具令無歉乏。復以大乘甚深之法更令悟入。令彼所住大乘種性。速得成熟於阿耨多羅三藐三菩提法。不妄分別是空不空了知諸法離言執故。隨悟隨學不生戲論。為護正法於諸身命無所吝惜。況復世間資生之物。增益煩惱生死之具。唯當修學如是殊勝三摩地法。作是語已退坐一面。時頻婆娑王後宮八千婇女。聞如是說。各各發起阿耨多羅三藐三菩提心。而皆願樂無上大乘。欲學安住如是殊勝三摩地門。各從座起合掌恭敬頭面作禮而白佛言。世尊。我等咸當於後未來末世之中。受持如是甚深圓滿微妙之法。及願守護供養受持之者。時摩竭國烏波索迦烏波斯迦。六十萬眾。見是事已咸皆歡喜。亦各發起阿耨多羅三藐三菩提心。於此智印三摩地法深心隨喜。作是願言。我等亦願於後未來濁惡世中。於是妙法圓滿護持。爾時世尊知彼摩竭陀國烏波索迦烏波斯迦。并賢吉祥酤胝金光夫人。與後宮婇女八千人等。心口所願信解受持如是妙法。長時修習無間無斷。知諸佛果從此法生示現歡喜忻然微笑。緣是笑故。有百千種微妙色光從佛口出。所謂青黃赤白及頗胝迦。種種色相普遍世界。其中眾生睹此光明離諸驚怖。摧伏一切煩惱魔怨。其光上照至有頂天。日月光明所不照處悉皆通徹。下至一切諸大地獄。及諸惡趣苦惱休息穢惡悉除皆得清淨。其光迴旋還至佛所右繞千匝。覆世尊頂隱而不現。爾時賢吉祥酤胝金光夫人。見是光已。不知如來放光義利。復從座起整肅衣容。恭敬合掌雙膝長跪。頂禮世尊精勤三業。讚歎佛德而說偈言<p class='lg'>　佛德差別無邊際　　三界最勝無與等<br>　如華開敷正芬芳　　似月印空已圓滿<br>　佛心平等離憂喜　　云何今者現微笑<br>　我今仰測笑因緣　　應當演說微妙法<br>　具足安樂十力尊　　處眾猶如星中月<br>　所說言辭義味豐　　為諸世界眾生眼<br>　法如一雨無差別　　隨諸根性令生解<br>　梵音清徹福無邊　　凡在聽聞皆歡喜<br>　由是聞法勝因緣　　得未曾有諸快樂<br>　願佛為作師子吼　　蠲除種種諸報業<br>　眾生聞法皆悅可　　隨喜平等諸義味<br>　自他見聞及受持　　應根應時能解了<br>　由茲開發菩提心　　悉於所聞生尊重<br>　八種圓滿無漏音　　普應無邊諸性欲<br>　一切說法功德中　　相應諸數無違背<br>　令諸受化諸有情　　悟入聞持心堅固<br>　不為煩惱嬈其心　　使於所得無退轉<br>　受持禁戒眾律儀　　縱遇違緣悉能忍<br>　遠離塵勞無眾苦　　身心安住寂滅樂<br>　於此菩提勝行中　　思惟修作常精進<br>　佛身猶如妙金山　　亦如寶塔光明聚<br>　蓮華出水正開敷　　凡是見聞悉瞻仰<br>　如師子王遊戲時　　吼大音聲伏眾獸<br>　惟願演是笑因緣　　令我眾會除疑惑<br>　佛於諸法得自在　　契合無相真實理<br>　令差別性諸有情　　各各三業淨無垢<br>　不捨眾生常護持　　令轉善因獲勝果<br>　十方世界諸眾生　　聞已思惟正修作<br>　摧伏一切煩惱熱　　如飲甘露心清涼<br>　如來所有說法聲　　世間眾音莫能比<br>　琵琶笙笛及角貝　　箜篌鼓瑟妙歌唱<br>　桴擊犍椎及鐃鈸　　如是諸樂共振作<br>　命命頻伽及鸚鵡　　如是眾鳥皆和鳴<br>　佛發微妙柔軟音　　眾音相共莫能比<br>　此十方眾來集會　　毀持好惡心差別<br>　惟願方便隨宜說　　調伏彼中[<a href='javascript:showpic("../fontimg/011460.gif")'>怡-台+龍</a>]悷者<br>　咸使悛革不善心　　普圓無邊勝善願<br>　彼從酤胝剎土來　　為聞世尊說法故<br>　願今領悟正法音　　離諸怖畏獲安樂<br>　惟願世尊雨法雨　　慈悲演說無上法<br>　冀能圓滿無漏音　　究竟得成菩提果　</p><p>爾時世尊聞是賢吉祥酤胝金光夫人說是偈已。復於眾會而說偈言<p class='lg'>　我於無量世　　殑伽沙劫中<br>　時有大法王　　名無相福光<br>　佛壽極長遠　　七十六酤胝<br>　化諸四天下　　彼土聲聞眾<br>　其數無有量　　以智印法門<br>　引導眾生類　　時有轉輪王<br>　號名曰勝慧　　王有二夫人<br>　一名曰帝幢　　其次號日光<br>　聞是智印門　　晝夜常精進<br>　勤修諸善業　　於一酤胝年<br>　護持正法眼　　經六十酤胝<br>　為師導眾類　　已於三十億<br>　無量諸佛所　　積集諸功德<br>　無量世界中　　法眼常救護<br>　三十殑伽沙　　未來世諸佛<br>　於彼彼世間　　平等普護持<br>　如是正法眼　　皆令不斷絕<br>　時彼勝慧王　　今阿[<a href='javascript:showpic("../fontimg/041309.gif")'>門@(人/(人*人))</a>]佛是<br>　彼會清淨眾　　夫人與眷屬<br>　各各同俱生　　如是佛國土<br>　護法心不怠　　復於後後時<br>　轉彼女人身　　得成於男子<br>　即生於無量　　安樂佛世界<br>　如今末世中　　唯汝賢吉祥<br>　能護如來法　　任持不破壞<br>　應以菩提心　　普遍諸佛剎<br>　正法欲盡時　　一切皆救護<br>　使彼覺法人　　同生安樂國<br>　坐千葉蓮華　　得諸佛相好<br>　莊嚴皆具足　　既生彼土已<br>　復供養諸佛　　末後當次第<br>　於彼莊嚴劫　　得成無上道<br>　以阿耨菩提　　轉授諸人天<br>　令發無上心　　同守護正法<br>　彼土離魔怨　　及以三毒業<br>　不生諸罪戾　　諸惡悉無有<br>　不處於胎臟　　清淨而化生<br>　與無數菩薩　　皆集於此會<br>　無有諸聲聞　　亦不聞名字<br>　遠離諸惡緣　　常修菩提行<br>　捨名聞利養　　不戀著親昵<br>　捐棄身命財　　饒益有情類<br>　方便為說法　　普令生信解<br>　若有能修習　　佛無上菩提<br>　安住此法中　　不求世間樂<br>　如說而修行　　普遍諸佛土<br>　常生恭敬心　　護持諸佛法<br>　有懷嫉妒者　　應當密護持<br>　以大憐憫心　　教誡諸有情<br>　令如是修學　　咸離諸苦厄<br>　如我往昔時　　為求菩提故<br>　於酤胝劫中　　捨頭目髓腦<br>　珍寶及妻兒　　一切無愛戀<br>　若於我法中　　不能生諦信<br>　雖剃髮染衣　　愚忘真實相<br>　貪求名譽財　　為利養說法<br>　親近不律儀　　廢受持讀誦<br>　雖欲學沙門　　有失沙門行<br>　佛說是語時　　是會人天眾<br>　有八十酤胝　　咸生悲憫心<br>　念彼如是人　　當沈淪惡趣<br>　同作如是言　　我願於未來<br>　以菩提心力　　平等普護持<br>　作如是語已　　三千大千界<br>　悉皆大震動　　諸天雨眾華<br>　於是國土中　　荊棘及便穢<br>　以此勝因緣　　一切皆除滅<br>　無異於諸天　　周遍悉清淨<br>　於未來世中　　有人聞如是<br>　摩訶衍曩者　　得最勝慧命<br>　十方天人眾　　歡喜咸恭敬<br>　讚歎大乘經　　種種諸妙義<br>　一切諸龍王　　夜叉羅剎眾<br>　捨除毒惡心　　皆恭敬供養<br>　若末世有情　　得聞此最上<br>　甚深智印經　　而能信解者<br>　其人所得福　　今略為譬喻<br>　如似殑伽沙　　為佛國土數<br>　滿中盛珍寶　　悉施供養佛<br>　修如是勝行　　過殑伽沙劫<br>　其所得功德　　不如聞於此<br>　無上智印門　　開導復演說<br>　所獲過於彼　　無量無邊數<br>　是福無形相　　非有為心知<br>　若因聞佛說　　微妙智印法<br>　發生菩提心　　與諸法相應<br>　依佛所宣說　　如說而修行<br>　又於末世中　　勤觀察護念<br>　樂於空寂處　　一心求解脫<br>　積集無數量　　勝善諸功德<br>　常以三種戒　　教授諸有情<br>　愛護憐憫心　　如母念其子<br>　歡喜柔軟音　　教令離怨賊<br>　於佛正法中　　不生顛倒想<br>　自他皆饒益　　速令至正覺<br>　若於三摩地　　廣大智印門<br>　能書寫受持　　讀誦正開演<br>　展轉授眾生　　自他得開解<br>　亦令俱獲得　　勝善諸果報<br>　言議與思惟　　皆悉不能及<br>　是人咸得生　　諸佛安樂國<br>　世尊見彼已　　而生親善想<br>　憐憫心護持　　歡喜而攝受　</p><p>爾時彌勒菩薩摩訶薩白佛言。世尊。有幾乘性人。而能受持此三摩地智印法門。於彼未來世之中護持正法。於是正法而生愛樂。能於如來祕密甚深智印法門。而生信解好樂修行。于時世尊。語彌勒菩薩摩訶薩言彼五濁時惡世眾生。諸苦逼惱不可稱數。唯有菩薩。於此惡世荷負正法而生信解。如是之人甚為希有。而彼末世諸眾生等。常聞鬥諍妄言綺語。或壞善根。於此智印最勝法門所有言說不能解了。唯有菩薩。於是五濁惡世之中法欲滅時。於苦眾生慈念憐憫。以諸方便饒益攝受。如是諸人苦惱所逼。若無菩薩接化引導。即於深法不能信解受持讀誦。於是彌勒菩薩摩訶薩白佛言。善哉世尊。意為憐憫安樂有情。宣說如是甘露妙法。令彼未來一切眾生。得是義利。生悲感心愛樂修習。若彼菩薩得是法門。隨順如來最上勝行堅固趣求。無有破壞無上道心。速能證得阿耨多羅三藐三菩提。契佛道中相應勝行而不退捨。爾時世尊復語彌勒菩薩摩訶薩言。若有菩薩。已於往昔百世尊所。親近恭敬承事供養發菩提心。種種善根植眾德本。於彼未來濁惡世中。於此廣大無上菩提甚深妙義未能信解。於此廣大智印法門不能悟入。復次彌勒。若有菩薩於往昔中千世尊所。發菩提心親近恭敬。種種善根植種德本。如是菩薩。於彼未來五濁世中。雖遇善友發菩提心。而於廣大智印法門微妙義理未能悟解。數起疑惑不生愛樂。不能受持讀誦書寫流通。亦復不能為人演說令生信解。復次彌勒。復有菩薩於往昔中經百千佛。發菩提心。種諸善根植眾德本。於彼未來濁惡世中。雖遇善友發菩提心。於此廣大甚深最上智印法門信解微劣。於深遠義未能悟入。亦復不能受持讀誦。為人稱讚及與講說。如是無上廣大菩提甚深義利。復次彌勒。若有菩薩乃至往昔於一酤胝佛所發菩提心。種諸善根植眾德本。彼於未來末世之中。雖遇善友發菩提心。於此廣大微妙最勝智印法門。雖復聽聞書寫讀誦好樂受持。於甚深義未能解了。不能為人分別解說。於第一義大菩提心未能印定。於此智印三摩地門無所了悟。復次彌勒。若有菩薩於彼往昔三十酤胝諸世尊所發菩提心。種諸善根植眾德本。彼於未來末世之中。雖遇善友發菩提心。聞此廣大智印法門。亦能聽聞讀誦受持書寫流通為人演說。然於智印三摩地法。無決定心任持印可。不能成就真實義利。復次彌勒。若有菩薩於八十酤胝諸世尊所。聞此最上三摩地法如說修行復能化利諸有情類悉令信受。於是佛所發菩提心。種諸善根植眾德本。於彼未來末世之中。菩提心力聞是廣大甚深智印無上法門而能解了。受持讀誦書寫流通為人解說。深心愛樂堪任護持令速圓滿。於是微妙三摩地門正解了已。於一切法悉皆通達。復於無上菩提廣大法中離諸分別。摧伏一切諸惡魔怨。破壞一切不善業障。無量劫中隨有所造諸苦因行。於未來世當受報者皆得解脫。又於往昔造不善因。至後惡世法欲滅時。善心微劣破壞正法。樂著外道世俗言教。增長戲論行非法行。出無義言不擇高下。多所貪求諸惡有情。見不恭敬輕慢凌辱。於自所須一切乏少。如是苦因由此一生。證悟勝法大功德力皆得除滅。復由往昔親近供養。如上所說一切諸佛所集善根。於彼未來末世之中。發菩提心而能任持。是三摩地最勝法門。離諸苦縛得不退轉。三業堅固不生散亂。精進趣求菩提聖果。復次彌勒。若諸菩薩於往昔中。造不善業應墮惡道。於彼未來末世之中法欲滅時。聞是法門好樂受持。以是因緣。或以病苦怖畏交煎。先世罪業即得除滅。諸根不具受諸苦惱。生邪見家顓愚聚會生下賤家為人所使。生貧窮家衣食歉乏。生慳貪家不能拯濟。若有所說人不信受。王法所加怨敵會遇。親知厭棄心多憂惱。慈悲法會而多障阻。縱欲說法人不樂聞。所欲資生飲食衣服臥具醫藥。及看視人不逢惠施。貧窮親附豪富棄捐。或被惡人來相嬈亂憎嫉殘害。所修善法不能增長。或於夢中見諸惡相。以是輕微諸苦逼迫。先世罪業即得消滅。業障滅已。設遇苦緣及諸怨賊不能為害。與魔相隨雖不遠離。而能了知諸魔境界。於諸名聞及與利養心不愛樂。為人親近及以恭敬尊重讚歎不以為喜。修諸善行惠施有情。不生慳吝而求解脫。守護尸羅無所毀壞。修忍辱行饒益有情拔苦與樂。修精進行策勵三業。勤求眾善離諸惡欲。修習禪定散亂不生。以大智慧悟諸法性。方便願力利樂有情。聞無量法心無忘失。修種種善為利有情。於世樂果不生希望。令諸眾生速登彼岸。復次彌勒。彼諸菩薩曾於往昔百世尊所。發菩提心。真實平等種種善根。植眾德本離諸苦縛。由為末世諸惡眾生而來惱害。不能於此信解修習。何況末世諸惡眾生。不種善根迷惑散亂而能覺悟。是故末世諸不善人。於此最勝甚深之法。不能信受如理修學。復次彌勒。若諸菩薩能於是法深生信解。志意堅固被忍辱鎧。降伏諸魔長時修行。保護任持不生退屈。廣大智慧無量善法從此法生。一心希求無上菩提。念念相應堅固不捨。復於未來。敷演妙義精進不倦。究竟護持是三摩地最上法門。了達一切善惡事業。安住法中勤修眾行<p class='juan'>
佛說大乘智印經卷第四</p>
</body></html>
