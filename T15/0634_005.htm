<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p class='juan'>
佛說大乘智印經卷第五</p>
<p><span class='byline'>　　　　西天寶輪大師賜紫沙門金總持等奉　詔譯</span><br><p>爾時歡喜王菩薩彌勒菩薩妙吉祥菩薩。并六十不可思議菩薩摩訶薩等。在大眾中而為上首。合掌恭敬咸白佛言大悲世尊。我等今者得聞如是微妙勝法。於彼未來堅固守護。教諸眾生發無上慧。於此勝法如說而行。遠離諸惡不生憍慢亦不貢高。無有諂曲愛憎之心。於彼自他怨親之境悉皆平等。於諸如來無數酤胝百千萬億那庾多劫。所得無上大法總持智印法要。愛樂受持書寫讀誦。乃至展轉相續流通而無間斷。于時世尊。聞是歡喜王菩薩。彌勒菩薩。妙吉祥菩薩。并六十不可思議菩薩摩訶薩等。發生無上護正法心。安樂眾生利益語已。於大眾中以清淨音而說偈言<p class='lg'>　種諸善根離諂慢　　寂靜安住無諸惡<br>　深忍堅固不動搖　　常正憶念於勝慧<br>　如是安住具大力　　而能守護法財聚<br>　離諸惡行無過患　　不為名聞與利養<br>　無有諍訟離染著　　普皆平等如虛空<br>　如是之人能守護　　漸次得成此三昧<br>　深忍堅固樂菩提　　晝夜精進無懈廢<br>　守護威儀離諸惡　　於甚深法而增長<br>　世間一切諸財寶　　眷屬親姻無所愛<br>　悉皆厭捨離諸著　　無怨親想心平等<br>　如是之人得成就　　無上大寶三摩地<br>　於晝夜中勤精進　　能於是法生覺悟<br>　尊重恭敬於善友　　歡喜稱讚是三昧<br>　能解世間無盡法　　故於染境無所著<br>　印忍諸法心清淨　　如百酤胝日光照<br>　智慧光明破諸暗　　能入如是深法義<br>　是人智解離諸著　　猶如日月處虛空<br>　與大雪山等堅厚　　鎮壓大地能莊嚴<br>　亦如釋梵轉輪王　　有大威儀人恭敬<br>　亦名無上大醫王　　能除種種諸病苦<br>　盡諸業障心清淨　　摧破魔羅諸眷屬<br>　漸次成就他心智　　了別種種差別心<br>　憶念過去那庾劫　　滅除煩惱熾盛火<br>　此人善逝所稱讚　　證悟菩提真空理<br>　能入如來智印門　　獲諸無邊諸寶藏<br>　了達名相無自性　　不著空有處中道<br>　觀察五蘊如塵幻　　印證四大體非真<br>　一切有為皆生滅　　妄心造作成輪迴<br>　勝智三昧性寂靜　　離諸分別難思議<br>　湛然三世本自如　　無去無來無所動<br>　若見末世邪見人　　於佛正法著空有<br>　又復於此無所證　　自言我得法性空<br>　是各增長眾生見　　世世遠離菩提心<br>　復見有人隨順學　　涕淚悲泣身毛舉<br>　又復末世諸釋種　　具諸衰損無威儀<br>　為求菩提而出家　　於彼菩提不安住<br>　破戒破見毀威儀　　晝夜親近不善人<br>　為貪利養及資生　　所得還將利親族<br>　如渡大海失浮囊　　是必遙觀彼岸遠<br>　其有上乘真釋子　　棄捨如是諸世間<br>　猶如蓮華出淤泥　　本性清淨無所染<br>　我今教汝歡喜王　　應當正念常守護<br>　摧伏妄想生真智　　於此希求具眾德<br>　精進修學無懈怠　　是即名為諸佛子<br>　譬如世間穀麥種　　數如河沙那庾多<br>　以此種子致良田　　展轉相生無量劫<br>　所得子實莫可量　　算數譬喻尚不及<br>　如是展轉盡東方　　河沙數種亦如是<br>　乃至十方佛國土　　所種子實無差別<br>　如是一種為一佛　　一佛設復有百頭<br>　一頭而現於百舌　　共讚如來三摩地<br>　於彼殑伽沙劫中　　亦復宣說不能盡<br>　如將芥子等須彌　　又如纖草敵空界<br>　或以毛頭一滴水　　用對無涯四大海<br>　如是功德共較量　　譬如算數不能及<br>　應當於此甚深經　　長時精進而修學　</p><p>爾時歡喜王菩薩。彌勒菩薩。妙吉祥菩薩。并六十不可思議菩薩摩訶薩等。聞佛世尊說是偈已。發起堅固大菩提心。踊躍精進。復白佛言。大悲世尊。所有第一義諦。最勝涅槃甚深法義。我等眾會雖生信心未能深解。惟願世尊。為我等輩分別解說。于時世尊以一圓音。語歡喜王菩薩。彌勒菩薩。妙吉祥菩薩。并六十不可思議菩薩摩訶薩等言。善男子。如是勝法本來寂靜。離諸分別絕諸戲論。假有名言顯示宣說。諸菩薩言。大悲世尊。云何此法離諸分別絕諸戲論。假有言說方便顯示。佛告善男子。如是勝法雖有言說。體不可得故無分別。云何此法體不可得。以是勝法無修無作。故不可得。云何此法無修無作。以是勝法本無生滅。故非修作。云何此法無有生滅。以是勝法性離所取亦非能取。故無生滅。云何此法無能所取。以是勝法無住無處。云何此法而無住處。以是勝法無變易相。故無住處。云何此法無變易相。以是勝法無彼無此。故無變易。云何此法無彼無此。以是勝法非有為亦非無為故。云何此法非有為亦非無為。以是勝法非虛非實故。云何此法非虛非實。以是勝法非心亦非非心故。云何此法非心亦非非心。以是勝法不可了別故。云何此法不可了別。以是勝法無有識變故。云何此法無有識變。以是勝法非相應非不相應故。云何此法非相應非不相應。以是勝法自性平等故。云何此法自性平等。以是勝法不可相求故。云何此法不可相求。以是勝法無安住相故。云何此法無安住相。以是勝法無有自相故。云何此法無有自相。以是勝法本性空寂故。云何此法本性空寂。以是勝法無染著故。云何此法無染著。以是勝法離彼言說清淨故。善男子。由是勝法離諸分別無修無作。乃至離彼言說性清淨故。名為涅槃。爾時歡喜王菩薩。彌勒菩薩。妙吉祥菩薩。并六十不可思議菩薩摩訶薩等。而白佛言。世尊。如是勝法人所難解。世尊。一切諸法入法界性了無所得。如是法性。令我等輩云何守護。佛告歡喜王菩薩。妙吉祥菩薩。并六十不可思議菩薩摩訶薩言。善男子等。如是勝法不可思議。離諸分別及以戲論。若於是法起分別想。及以戲論則法有二。若法有二則墮生滅。何以故。此無上法第一義諦。亦無有生亦無有滅。如是了知是名守護。爾時世尊。為諸菩薩復說偈言<p class='lg'>　無作勝法非空有　　離諸言說及分別<br>　若有得法著二邊　　是名分別諸戲論<br>　而於是法不相應　　但能增長於染慧<br>　此法無相無憎愛　　離諸推求無所得<br>　若自說言我忍空　　自生分別諸戲論<br>　彼諸空性不可得　　以分別心難思量<br>　若於諸法無疑謗　　是即名為不退轉<br>　離煩惱縛得解脫　　於此勝法心印忍<br>　若人妄了生分別　　尋求推度失正解<br>　籌量諸法著有空　　以性以相本無二<br>　用智求智不可得　　智外更無餘智慧<br>　演說輪迴有為相　　是智非智迷真空<br>　若言少分是實有　　虛妄想故成生滅<br>　若證真實即能知　　一切諸法本常住<br>　愚人妄想成流轉　　厭生死故求涅槃<br>　增長我見有差別　　智者了知法無二<br>　明與無明本同體　　由不信故懷驚怖<br>　是人堅固執邊見　　增長言說諸戲論<br>　說有為法名涅槃　　是於正法生破壞<br>　心與非心無自性　　而彼自性亦非心<br>　一切諸法本無相　　無言無說湛然空<br>　法從緣起非真實　　諸法滅盡亦非諦<br>　八諦四諦明真俗　　亦名如來方便智<br>　如來實智不可得　　所說諸法亦復然<br>　譬如醫師治諸病　　隨病處方無執著<br>　若能如是生覺悟　　是則名為善逝子<br>　涅槃本性皆平等　　廓如太虛無邊際<br>　三乘聖智同涅槃　　無滅無增無戲論<br>　法界實無一眾生　　亦無一字可言說<br>　有情執自分別心　　謂是涅槃無所住<br>　無明妄念結輪迴　　惑業生苦常相續<br>　一真實諦離開見　　或言四種亦隨宜<br>　有苦報故說集因　　由滅理故明道諦<br>　末世眾生多妄想　　不為淨行而出家<br>　以名利故破威儀　　積煩惱故興鬥訟<br>　修習功德諸比丘　　於此勝法能成就<br>　遠離名聞及資生　　樂居蘭若無求取<br>　譬如麟角獨居山　　思惟如是三摩地<br>　八十酤胝兩足尊　　慈心加被修習者<br>　諸天見已咸歡喜　　潛形晝夜常守護<br>　智慧破暗如日光　　出生勝法同甘露<br>　其有受者智印門　　夢中常與諸佛會<br>　汝等皆懷勇猛心　　堅固修習無退捨　</p><p>爾時世尊復告妙吉祥童真菩薩言。妙吉祥。若諸菩薩及末世眾生。為欲成就無上菩提。於是三摩地智印深法。相應修學。為欲成就如來八十種好。於是三摩地智印深法。相應修學。為欲成就如來十八不共勝法。於是三摩地智印深法。相應修學。為欲成就如來十力。四無所畏。四無量心。大慈大悲大喜大捨。於是三摩地智印深法。相應修學。為欲成就諸佛五眼。於是三摩地智印深法。相應修學。欲得諸佛廣大壽命。種種莊嚴勝妙國土威德自在。於此三摩地智印深法相應修學。為欲成就諸大菩薩利根聲聞。欲得如來智慧色身。廣大總持勝妙法門。及解一切眾生言音差別心行根性。具足神通辯才無礙曉了諸法。於是三摩地相應修學。所以者何。菩薩摩訶薩若於是三摩地而得相應。所獲如是種種功德普遍具足。成就菩提無上大法。諸法所依名無上道。智出世間號正遍知。自性寂靜名為如來。如說修行而無有等。非等等故無起無滅。出世究竟離諸言說。名第一諦真實義諦。無所破壞堅固調伏。是名如來不可思議最勝之法。妙吉祥。我由往昔修習安住是三摩地智印深法。見然燈佛。得無生忍授菩提記。時妙吉祥菩薩而白佛言。世尊。如來於然燈佛所。悟無生忍得菩提記。於無量劫在生死中。云何修諸難行苦行得成菩提。佛告妙吉祥菩薩摩訶薩言。我於往昔為求佛道。成熟一切諸眾生等清淨善根。以大願力經無量時。勤修苦行化利有情。隨其根性有上中下。各令悟入三乘法義。漸次修行而有所證。妙吉祥。我於爾時因是願行。而得菩提及與涅槃。爾時世尊而說偈言<p class='lg'>　若欲是法而相應　　獲得如來無量慧<br>　十方百億諸世尊　　皆悉來護修習者<br>　若於甘露甚深法　　能解一切諸妙義<br>　是名總持陀羅尼　　修習之者皆獲得<br>　解了言音滅諸罪　　能破執著解諸縛<br>　涅槃無生亦無滅　　無去無來無住處<br>　莊嚴十力諸相好　　成就一切佛功德<br>　圓滿清淨解脫音　　普應無量諸含識<br>　所出音聲能解了　　一切聞者皆歡喜<br>　遠離邪見無分別　　最勝清淨盡無垢<br>　能於是經相應學　　究竟能得菩提道<br>　若人於彼三七日　　一心思惟如是法<br>　不生懈怠捨親緣　　晝夜修習得增長<br>　慈悲遠離於嫉妒　　守護尸羅絕諍訟<br>　獲得平等正遍知　　深心歡喜常解脫<br>　遠離造作諸緣起　　譬如蓮華不染著<br>　堅固不起諸貪愛　　亦如飛禽離繫縛<br>　得此最勝法門時　　三千世界皆震動<br>　諸天競奏妙音樂　　散施末香及沈水<br>　百千幢幡及天衣　　清淨華鬘及瓔珞<br>　摩尼珠冠及寶蓋　　金鈴間錯悉莊嚴<br>　一切諸天作歌舞　　諸龍金翅修羅王<br>　比丘僧與優婆塞　　比丘尼及烏婆夷<br>　各各脫身上妙衣　　以用散佛為供養<br>　恭敬讚歎意思惟　　誓求於此無上道<br>　我說如是甚深法　　發生菩提心不退<br>　此會河沙信解人　　究竟皆得無生忍<br>　諸餘剎土未來眾　　展轉聞法心歡喜　</p><p>爾時世尊說是偈已。阿僧祇數諸眾生等。各踊躍發菩提心。復有八十那庾多數諸大菩薩。得聞是法。於無上道得不退轉。復有六萬三酤胝菩薩摩訶薩。得無生法忍。復有六十三酤胝菩薩摩訶薩。而得三摩地。無數眾生而得聖果。十方所來諸大菩薩。得悟如是智印三昧。佛說此經已。六十不可思議菩薩。歡喜王菩薩。彌勒菩薩。妙吉祥菩薩摩訶薩等。而為上首。與賢劫中諸大菩薩。并賢吉祥金光夫人諸大聲聞。一切世間天人四眾。乾闥婆王阿修羅等。聞佛所說皆大歡喜信受奉行<p class='juan'>
佛說大乘智印經卷第五</p>
</body></html>
