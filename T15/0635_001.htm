<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p><p></li><p><b>　　<A NAME="n311"></A>No. 635</b><p class='juan'>
佛說弘道廣顯三昧經卷第一(一名入金剛問定意經)</p>
<p><span class='byline'>　　　　西晉月氏三藏竺法護譯</span><br><p><b>　　<A NAME="n313"></A>得普智心品第一</b><p>聞如是。一時佛遊王舍國鷲山之頂。與大比丘眾千二百五十人諸菩薩八千人俱。于時世尊。廣為無數百千諸眾。而所圍繞敷演說法<p>爾時有龍王名阿耨達(晉言無熱)。宿造德本遵修菩薩。堅住大乘行六度無極。以具滿相勤救眾生化道無極。曾事九十六億諸佛。積累功德不可稱數。執權方便普現五道拔諸愚冥。使修菩薩無欲之行。懷慈四等濟度一切。傷愍罪類故現為龍。化龍億數使免殃行自處于池。率諸眷屬八千萬眾。又將婇女十四萬人。周匝導從調作倡伎。其音和雅乘龍感動。協懷威德神變自由。齎眾雜花奉最妙香。擎持幡蓋而詣世尊。至輒稽首敬問如來。尋以所持香華雜寶繒綵幡蓋。重調音樂欣心敬意。與眾眷屬及諸婇女俱進詣佛。則前長跪肅然叉手。而白佛言。欲問如來無著平等最正覺。菩薩所應行道當云何。唯蒙聽許乃能敢問爾時世尊告龍王曰。恣汝所問勿疑勿難所欲。如來至真等正覺當隨敷散解釋汝心<p>時阿耨達。得為神尊所聽質疑。心益欣悅。而白佛言。天師最尊人中聖導。猛如師子感變無量。吾問如來普及眾生。亦為菩薩大士之故。為世師者拔過俗法。志行清淨明盡因緣。濟度群生作無請友。心普安救誘育立之。執持無畏十種力。進伏眾魔降諸外道心無穢行。被堅金剛大德之鎧志不有惓。積德因緣不可計量。施戒忍進定智已備。心等一切蠲除雜相棄捐二見。以越智度解因緣法。已入深奧難極之要。去離聲聞緣一覺念。不捨大乘一切智心。意行堅強常得自在。身淨無垢暉曜明徹。志若虛空。無數諸劫意不惓者逮獲總持。降除貪穢自大貢高。等如逝者空無相願。以過如住夢幻影響野馬水月。於斯諸法等解不動。重三寶教奉而敬之。轉其法輪而無所礙。欣悅信樂皆自得之。如優曇花億世希出。志靜安獨普有具相。宿樹恭恪明賢大士。尊修上義法住若此。為彼正士故問如來<p>唯願如來至真等正覺。解說菩薩大士所行。得遊法門入金剛德果達深妙。使其修應獲總持場。以四諦行順化聲聞使解要真。導眾緣覺靜起因緣。獎以一心使等正覺。欲達諸法當入大乘。曉入大乘能伏魔場。散棄疑結過度罪惱。普知眾生意志所行。積最辯達布演諸法。隨一切願化示所欲。善哉世尊。如來無著平等正覺。廣為賢明大士之故普弘演說。使諸菩薩得致智力。降己自大得法上力。曉解央行不有所造使得施力。所有無惜惠不望報使得戒力。等除眾罪而過諸願使得忍力。於諸苦法受生之處。身命無惜得精進力。積眾德本志常無惓使得定力。善寂居靜解定要行使得慧力。而過邪見疑冥昧昧。曉權方便濟度眾生。明了勸助具達五通。天眼無限徹聽知心神足明宿。以此遊樂果大辯才。辯才句義無盡不斷。便得總持志無恍忽。令逮海印三昧正定。進隨普智果同一味。得佛志定習樂通行。永常奉尊而無障蔽。逮法志定勉進定意。長久聞法都無限礙崇眾志定。普令一切奉不退眾。得施志定俗貨法施。不有遺惜具足於戒。行念靜定使速得佛。心而無忘昇天志定。常念兜述一生補處。志樂菩薩清高之行。爾時龍王。質疑畢訖悅心怡懌。重以讚頌啟問世尊<p class='lg'>　大仁願說現世義　　菩薩德行所當入<br>　內性志操所應修　　興發何道行云何<br>　順導以慈行入悲　　意以度眾護濟念<br>　弘化定智使清淨　　願垂哀傷而普說<br>　誘眾止意及意斷　　根力神足行如是<br>　演道七覺散示眾　　願說彼德所應奉<br>　施調撿戒德具足　　忍力普行及精進<br>　慧志因緣轉無量　　云何度彼蒙說之<br>　辯才通達勉愚冥　　志行詳審常清淨<br>　諸起生者即覺知　　唯願為諸菩薩說<br>　欣悅之德有歡豫　　聖種七財是行最<br>　樂遊閑居及修靜　　唯蒙慈尊廣度說<br>　辯才行具云何得　　深致總持永安住<br>　弘法要說常無斷　　聞輒奉行終不忘<br>　寂滅清淨而行觀　　覺意深邃智廣博<br>　其慧難究德無邊　　解行云何應菩薩<br>　制持魔力與怒意　　毀壞外道眾邪類<br>　勇德難動若大山　　月明至遊弘說之<br>　曉空無想性所在　　解了野馬及幻法<br>　夢想體像計皆無　　唯願世尊指示說　</p><p>於是世尊告龍王曰。善哉善哉快甚無比。乃自發心啟疑如來。今汝所問承宿功德。已顯大悲為眾志友。不勞生死弗斷三寶。王之質疑用是故也。聞以諦聽受而思惟。吾當廣說菩薩大士。應所修行彼此無限。果最要法時龍王言。大善世尊。願樂思聽聞輒受行。宣布十方勸進無惓<p>於是世尊答龍王曰。有一法行。菩薩應者相好備具得諸佛法。何謂為一。造起道意不捨眾生。是謂一行致諸佛法。又有三十二事得普智心。當勤樂行專意守習。何謂三十二。御修內性。執上最志。昇行大慈。堅固大悲。志慕無厭。發於精進。仂具猛勵。而德強力。又踰踴勢。安靜無煩。為眾忍任。習近善友。專行法事。執御權化。施備忍行。樂於撿戒。諂想已無。滅斷偽佞。言行相應。志存反復。常有愧色。內自慚恥。已調怡悅。根行至信。意而制御。得持功德。志遠小道。樂弘大乘行。觀一切三寶之事使其不斷。是謂龍王三十二法。菩薩應此逮普智心<p>又復龍王。有十六事。進增普智顯力弘軏。何謂十六進普智耶。施行眾濟。具戒無缺。忍應調忍。果上精進。致定諸行。已具智慧。信行悉足。供事如來。遊靜樂閑。備六堅法。有最十善。飾身口意。德具操行。知足樂靜。身三勸彼。修勝定觀諸德得備。是謂十六行法之事。應相祥福演大智心。顯持佛世流化自由<p>又復龍王。其普智心。以二十二事而除邪徑。以其大乘志修普智。何謂二十二事。行過聲聞緣一覺意已。下貢高無我自大。消去諂事。抑俗雜言。遠棄非戒。拔恚怒根。免卻魔事。除去蔽礙。不章師訓耗滅罪除。省己切惻。不論彼非。習離惡友。遠逆良善。去非六度。又逝貪惜。戒無不消。已棄諍訟。而離懈怠。於迷自正。捨諸無知。斷去無便。卻去惡行。是謂菩薩普智釋除二十二邪軌。速應權慧永無懈退<p>又復龍王。二十二踊事。進順隨行得普智心而不可當。諸魔波旬及魔官屬。并與外道降而卻之。何謂二十二踊。過戒事踊過於定。亦踊過智而過慧行。踊過權化。亦過大慈。踊過大悲。以要言之。過空相願我人壽命。過離眾見及發因緣。過心自淨承覺神聖。過於識念應不應見。過大金剛堅固之行。是謂龍王菩薩所行二十二踊法致普智心。一切眾魔及諸魔身。并邪外道不得自在。無敢當者悉降卻之。又復龍王。其普智心。依二行處致普智心。何謂為二。如其所言修應行處。諸功德本觀道行處。是謂二事普智行處。復有二事。其普智心而不可毀。何謂二事。在於眾生無增異心。於諸殃行濟以大悲。是謂二事普智無毀。又復龍王。其普智心有二重法而無過者。生死之黨及眾聲聞。并諸緣覺無能勝踰。何謂為二。執權方便深行智慧。是為二事普智重法<p>又有二事休普智心。何謂為二。處毀無疑滯結之心。在在不安樂俗諸樂。是謂二事休普智心<p>復有二事護普智心。何謂為二。不志聲聞緣覺行地。觀睹大乘至美之德。是謂二事護普智心<p>復有二事妨普智心。何謂為二。志常多佞內性懷諂。是即二事妨普智心<p>復有二事不妨普智。何謂為二。專修直信行于無諂。是謂二事不妨普智。又有四事蓋普智心。何謂為四。數亂正法。於諸菩薩賢明達士亦不奉敬。常無恭恪。不覺魔事。是為四事蓋普智心<p>復有四事。於普智心而無其蓋。何謂為四。護持正法。謙恭受聽。尊重菩薩視若世尊。常覺魔事。是為四事普智無蓋<p>又有五事致普智心。何謂為五。所行無望於生死漏用戒德故。不捨一切以大悲故。憎愛無二身命施故。財利周惠供事法故。是為五事得致普智<p>復有五事進普智心。何謂為五。習善知識。不患生死。志遠無益。去非時心。求諸佛智。是為五事進普智心<p>復有五事在普智心。過諸聲聞緣覺一覺念。何謂為五。過聲聞脫。過緣覺脫。過眾智心。過諸吾我。又過習結。是為五事過諸行法<p>復有五事於普智心而有其悅。何謂為五。悅過惡道。悅審普智。悅具覺慧。悅戒無厭。悅解眾行。是為五事普智之悅<p>復有五事發普智心。得五力助不溺生死。何謂為五。無其怒恨用忍力故。能滿諸願用德力故。降己自大以智力故。勤勢廣聞用慧力故。過眾恐怯無畏力故。是為五事致諸助力<p>復有五事在普智心得五清淨。何謂為五。體眾穢行淨。諸墮者因緣諸根無惑淨之。隨順諸時以觀淨之。行治於等權道淨之。一切諸法化轉淨之。是為五事普智清淨<p>復有五事得普智明。何謂為五。明解無欲。明己彼心。明於五句。明達慧行。明眼無礙。是為五事致普智明<p>復有五事廣普智心。何謂為五。以其五種五根五莖五枝五葉五花五果。何謂為五種日修志修。而淨內性。等觀人物。求習脫行。弘於權變。是為五種。何謂五根。以大慈悲。德本無厭。勸進眾生。使免小乘。不志餘道。是為五根。何謂五莖。曉權方便。慧度無極。示導人民。護持正法。等觀喜怒。是為五莖。何謂五枝。施度無極。戒度無極。忍度無極。進度無極。定度無極。是為五枝。何謂五葉。樂進聞戒。求處空靜。常志出家。心安佛種。所遊無礙。是為五葉。何謂五花。得文相具積滿德故。眾好繡備種種施故。七覺財具心無雜故。致有顯辯不蔽法故。深達總持聞無忘故。是為五花。何謂五果。昇致戒果。已得度果。達緣覺果。又得菩薩不退轉果。獲佛法果。是曰五果。斯謂龍王菩薩七五三十五事廣普智樹道寶行也。修應之者得佛不難<p>佛告龍王。其有菩薩。欲受持此普智心樹深妙明顯要行句者。當勤加習普智寶樹。如是龍王。吾視一切諸法功德。莫不由斯寶樹奧義。諸發無上正真道意。悉皆因是普智寶樹至要句也。譬如龍王選植樹種。知此已致樹之根莖枝葉花果而甚盛茂也。如是龍王。其有能受普智心種。斯已得致諸佛賢聖最上慧法三十七品。是故龍王。欲入普智所行功德。欲轉法輪。當受持此精修誦讀專心習行。廣為一切宣傳布演。如是龍王勤受學此。當佛說斯普智心品法語之時。諸龍眾中七萬二千。皆發無上正真道意。龍王太子及諸婇女萬四千人。悉皆逮得柔順法忍。五千菩薩承宿德本悉得法忍。時阿耨達并餘龍王及諸眷屬。自乘神力踊昇虛空。興香之雲忽便普布。調和美香及末栴檀。微雨如來及眾會上。又化琦妙珠交露蓋。遍覆王舍一國境界。而悉歡悅於上歌詠。至真如來積祚巍巍聖德無量。列住雲日各現半身光文虛空。一切眾會莫不見者也<p><b>　　<A NAME="n314"></A>清淨道品第二</b><p>於是龍王復白佛言。甚未曾有。唯然世尊。乃若如來博為眾生。說道俗及心普智心行德所應。又唯世尊。如來無著平等正覺。願演散說菩薩之行。修應清純明賢所由。得道清淨使其終已。長久無垢不中有懈。無惓弗退。至得十力四無所畏。而得具足諸佛之法。爾時世尊告阿耨達。善哉龍王。勤思念行。吾當廣說菩薩大士清淨道品。阿耨達曰。甚善世尊。幸蒙授教唯願說之。於時聖尊告龍王曰。菩薩行有八直正道。當勤受持。何謂為八。六度無極道。恩行之道。得五通道。行四等道。及八正道。等眾生道。三脫門道。入法忍道。如此龍王。是為菩薩八正行道。何謂菩薩度無極道。度無極道者。諸所布施勸彼普智。何則然者。不以無勸施成普智。其行勸助於德本者。斯得施度無極名目。又及行戒忍進定智。亦以勸助彼普智心。乃得慧度無極名目。是曰菩薩度無極道。恩行道者含受眾生。何則然者。以彼菩薩演示法度。菩薩行恩含受一切。覆以四恩廣為說法。而使眾生順受戒化。是四恩道。神足道者。睹諸佛土天眼徹視。見眾一切生者終者。又見十方諸佛世尊弟子圍遶。悉見如是。於諸佛土以其天眼。應當所採而採受之。又其天耳聽諸佛言聞輒受行。在於眾生及諸類人。而皆明曉悉了知盡。為隨說法得識宿命。不忘前世所作功德。又具神足遊過無數諸佛國土。應以神足當得度者。輒弘神足而度脫之。是神足應道。又何謂為四等行道。其隨修淨梵志中者。并及諸餘色像天子。知彼意行隨順化日。斯則慈悲是為喜護。建立以道使彼應度。此謂菩薩四等行道。其八正道普悉行之。聲聞所由。緣覺依因。大乘亦然。是謂賢聖八直正道。何謂心等諸眾生道。當為此興不為是興。為斯可說為此不應。是有賢德此非福人。斯為盡應此復不應。行等菩薩盡除此意。是謂心等諸眾生道。何謂菩薩三脫門道。得致以空斷諸妄見。以其無相除眾念想應與不應。以其無願永離三界。是謂菩薩三脫門道。何謂得致法忍之道。受拜菩薩菩薩自覺行應於忍。得為諸佛世尊所決授者無上正真道意。是謂菩薩不起忍道。菩薩致此八直正道。弘化流布權導無礙。時佛說是八正道已。二萬四千天龍及人。悉逮應此八道行也<p>若是龍王。菩薩以此八直正道等塗一歸。用無等故。莫有能與菩薩比者。亦無其侶獨步三界。靜一心時修致慧行。應當所得已自果之。明達諸法而如本無。斯謂如來。是曰龍王八正之道。為彼一切凡諸若干眾生所行。興種種說而此要說。等同一向以無望說。歸未至說也。云何於此道清淨耶。曰道無垢。用無塵故。是道無瑕本無念故。是道無冥。慧照明故。是道無著。本清淨故。道常無生。無所滅故。道如永無本。無有故。道無漏穢。三界淨故。是道寂然。過凡行故。道無可至。無有去故。道無所來。無從來故。道痤L住。過諸欲故。道無所處。過眾見故。道無勝者。過諸魔故。道大弘覆。外道不及故。道永離妄。自大者故。道無所容。不修入故。是道極遠。用希望故。道為永離。過愚夫行故。道可果致。修行者故。是道夷易。樂勤行故。道極平坦。住正見故。是道無妨。修無毀故。是道無礙。等正行故。是道無垢。三毒淨故。是道清淨。終無著故。是謂菩薩道之清淨。若是菩薩於清淨道務進勤修。又應行者。彼於法性已悉清淨。得淨我性。亦以而過。法性淨故則數性淨。數性淨故無數性淨。無數淨故得三界淨。三界淨故眼識性淨。眼識淨故意識性淨。意識淨故得空性淨。空性淨故諸法性淨。用是淨故則諸法等等淨如空。空等淨故得眾生淨。以諸淨故便無其二亦不著二。無二淨故則道清淨。以斯言之清淨道也。彼無眾念亦不念道。諸念悉淨若如泥洹。於彼永無是謂無念。應無所念無念道者亦無識念。其道都無心意識行。以此言之清淨道也。說是清淨道品法時。二萬天人皆得法忍<p>時阿耨達復白佛言。云何世尊。菩薩大士修是清淨而應向道。聖尊告曰。如是龍王。菩薩大士欲行斯清淨道意者當曉淨行。亦使其身口意清淨。何謂身淨。己身已空解諸身空。身之寂靜解諸身寂。身之已脫解諸身脫。身之怠慢解諸身怠。身之如影解諸身影。是謂菩薩清淨道也。又云身淨身行無生。其有生死觀於無生。彼以無生而等生死。則其知身亦曉身行。何謂身行。去來生法來無盡法。見在景法終無盡法。其無盡者是謂身行<p>又復身法因緣合會。其因緣者。則空無想淡然無念。若此龍王。是像法觀斯謂身淨。又若如來身之無漏不墮三界。觀身無漏如如本無。以無漏身不墮三界。彼無漏身能入生死。其無漏際無惓捨退。以無漏身示現色身。如此現已。亦不念滅身之法本。如如來身淨眾生身淨。己身亦淨等如本無。是謂菩薩行應清淨。何謂口言為應清淨。一切賢愚言皆清淨。所以者何。用等相故。凡夫劣勢著於音聲。若信不諦憂喜無常。樂於顛倒觀察眾生。無本都無婬怒癡欲。何則然者。以諸字說聲出皆淨。無欲恚愚亦無其著。以此謂之一切言淨。以言言之。何者為言。以欲恚癡而為言耶。諸垢為言乎。言者無著。不著眼耳鼻口身心。所言風像風動聲出。因緣合會使有聲耳。所言如響。賢愚所言皆同如響。所可言者。不住於內亦不出外。於其中間而不可得。住本所念及其所行。出於言者并所念想無住無想。是謂龍王如來所言及其眾生一切音聲。皆空非真損斯法耳。曰唯世尊如來所言斯不諦耶。曰是龍王如來審諦。所以者何。如來諦故。解知諸法非真非諦。又復龍王。如來所言隨字音聲。皆答眾生一切音聲。爾故眾生亦轉法輪。而亦不知法之義順。以此報應使其行之。隨如等滅眾苦之事曉解諸法。行了如是眾生音聲已無所住。在諸煩惱而常閑靜。現出欲言於著無著。聲出所言講論談語。其如法者不有違錯。是謂菩薩口言清淨<p>何謂菩薩心為清淨。其心本者不可染污。所以者何。心本淨故。其所可謂客欲垢蔽。菩薩於斯不有所著。了解以權於本自淨。又其心行不撰德本。彼德本者了識心本。以此心行慈及眾生。識了知彼空無我人。其心德本助觀於道知等彼道。觀如是者斯謂心淨。以此淨心。與諸婬恚愚行者俱。而永不受欲怒癡垢。與操行俱不著諸穢。是謂菩薩身三清淨。說斯清淨道品法時。三萬菩薩逮補生處<p><b>　　<A NAME="n315"></A>道無習品第三</b><p>又復龍王。其菩薩者乘是淨心。生於欲界而在形界。與諸天俱處眾梵中詳安靜然。在中進止無勝動者。又斯菩薩能降諸天化道以權。或生形界而在欲界。現如有家與諸眾生周旋坐起。不與有勞弗慢眾生。亦無自輕。彼以斯淨諸定正受。盡自為定不隨正定而有所生。何則然者。以彼菩薩執權方便心應淨故。若此龍王。菩薩曉解清淨行者。當修清淨已而習道。如是龍王。菩薩不習以求道習。不習無習以想道習。亦不習於望道之習。亦不求習。了解道習不習所生。冀向道習不習行滅而為道習。亦不求習以為道習。不習無習為道之習。不習執捨以習道習不我人壽。不身無常。不身性苦。不身有我。不身夢幻野馬影響。亦不身空無相無願。不身無欲法身習道。以要言旨身性諸情。亦不興有十二因緣。乃至老死無欲之法。不數無數道無二習。不俗無俗不漏無漏不犯無犯。不二之習以求道習。又復諸法無習之習是道無習。斯謂道習不習之習。如空無習亦不無習。當如此習是道無習無相無願。彼不作習亦非無習。當作是習無[<a href='javascript:showpic("../fontimg/079036.gif")'>禾*禺</a>]不[<a href='javascript:showpic("../fontimg/079036.gif")'>禾*禺</a>]諸法無住。勤習如此乃應道習。當佛世尊說是清淨行無所習道品法時。三萬二千天及世人。悉皆逮得無所從生法樂之忍。五萬天人宿不發心於菩薩者。皆發無上正真道意。七萬菩薩逮得法忍。爾時一切同聲而言。世尊。其有族姓之子及族姓女。逮聞說是清淨道品無習法者。其值聞已心無驚恐不捨退者。是皆受習如來無上正真道意。得轉諸佛所轉法輪。又唯世尊。是輩菩薩悉獲無上正真道意。為無量人分布斯法。亦復當坐師子之座。當於天上天下人中極師子吼。猶若如今如來之吼。悉降魔眾伏摧外道。顯樹法幡熾法煇明。震雷法鼓已鳴能降法雨。爾時世尊見諸天龍神之眾人與非人又及四輩。聞其至說莫不悅懌於是如來為阿耨達。重復弘演。而說頌云<p class='lg'>　道非習可得　　無乃興習想<br>　其道行加此　　棄離習念行<br>　不望求習道　　蕩除眾異想<br>　其道都無習　　清淨像明月<br>　若有起習想　　無處亦不習<br>　已過無習處　　得致最上道<br>　道為無我念　　亦不與空習<br>　是道無有二　　安快而無上<br>　命壽亦如此　　無人及與言<br>　其道不有人　　無命亦無住<br>　諸有習道者　　而欲住於空<br>　斯去聖路遠　　是不應道習<br>　道亦無有空　　以捨於有習<br>　如本同一相　　永空空於空<br>　道為無起相　　亦不有滅相<br>　不起亦無滅　　彼悉為道習<br>　吾音譬如幻　　解想當如此<br>　持想行所習　　道當何從生<br>　道為都過俗　　彼不有身習<br>　亦無滅身行　　可得致於習<br>　是身根之家　　本無所演廣<br>　彼不有餘求　　本無不可得<br>　其習是道者　　當如如本無<br>　如本知本無　　是謂應道習<br>　諸法之本無　　所覺若如幻<br>　解行而致此　　乃應道之習<br>　若其不至道　　所作如不住<br>　無能止其行　　佛法不由道<br>　若如所習道　　并及與無習<br>　所演為如此　　以住於本無<br>　有限餘道者　　劣乘之所依<br>　是者無上道　　本乘所因由<br>　諸興此道者　　以致而無住<br>　斯則顯行德　　可致應道習<br>　道正而無嶮　　端直且平坦<br>　勤親行此道　　永離眾邪跡<br>　若如卿龍王　　自住其宮室<br>　不動於所處　　降雨充大海<br>　大士亦如是　　習道如所行<br>　法身而不動　　能滿於智海<br>　又如仁龍王　　在於大地上<br>　以雨遍充足　　其不有身著<br>　菩薩德如斯　　行此之所習<br>　用法滿眾生　　其內無所著<br>　若如阿耨達　　龍王大神變<br>　勝道德如是　　感動普十方<br>　眾生墮邪徑　　諸墮受著見<br>　其住是道者　　將順度無為<br>　已住於斯道　　菩薩果大稱<br>　能降魔波旬　　并及邪外行<br>　得道如其如　　如道無能動<br>　踊過諸俗法　　其行譬蓮花<br>　道心無有愚　　是行為住止<br>　千數諸眾生　　化度立以道<br>　以常住斯道　　得致於五旬<br>　神足諸感動　　為眾廣說法<br>　諸事悉清淨　　身口及與意<br>　當願賢聖道　　人性不可識<br>　忍行為無著　　其往所可至<br>　斯得如來處　　示道諸眾生<br>　生死於至歸　　斯處則如來<br>　其往似若至　　此為無所至<br>　眾生所可至　　當念彼上處<br>　學最佛之道　　遊樂以幻法<br>　其作是習道　　弘道之所習<br>　彼眾德儀行　　諸佛所稱歎<br>　其德無有邊　　終不可極盡<br>　如此習道者　　不習亦無住<br>　彼處不咎魔　　眾都不著行<br>　其順此道者　　不起亦無滅<br>　已得意志行　　總持弘大辯<br>　施惠及戒忍　　遂增進若海<br>　身口穢以無　　心潔乃清淨<br>　垢消永無瑕　　修應此道者<br>　得昇於知達　　所行習深妙<br>　難動惠無即　　守習是道者<br>　其諸最正覺　　過去與當來<br>　現在亦如是　　致道世所歸<br>　彼已離眾難　　值世遭難遇<br>　永為諸佛子　　其聞此法者<br>　快哉諸眾生　　至善聞斯法<br>　真應奉如來　　其樂是經者<br>　有曉此道者　　能斷諸情態<br>　紹德具眾相　　得應三界將　</p><p class='juan'>
佛說弘道廣顯三昧經卷第一</p>
</body></html>
