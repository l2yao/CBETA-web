<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p class='juan'>
佛說弘道廣顯三昧經卷第二</p>
<p><span class='byline'>　　　　西晉月氏三藏竺法護譯</span><br><p><b>　　<A NAME="n317"></A>請如來品第四</b><p>時阿耨達。自與其眾諸眷屬俱。稽首世尊跪膝叉手。而白佛言。願請天尊迴屈神光。往詣無熱之大池中。盡其三月。吾等志樂供養聖尊。并諸神通果辦菩薩及上弟子。蒙愍納許願受其請。所以然者。吾等供事至真正覺。豈能應於如來儀耶。冀蒙逮聞寂靜上化。唯以此法應供養也。思願重聞如是像法令常歡悅。此乃應奉於三寶耳。爾時世尊不受其請。重啟二月如來不然。垂聽一月世尊不可。願納半月。世尊默然而已受之。於是龍王。自與其眾諸將從俱。見尊受請忻喜悅懌善心遂生。遶佛三匝。興震雲電而降微雨普遍天下。忽然之頃還昇宮中。時阿耨達到坐正殿。輒召諸五百長子。其名善牙善施善意善明。能滅寂相。感動大威甘威甘權甘德。普稱威勇持蜜忍力行祥。如是比等五百長子。宿樹無上正真道已。王告之曰。又諸子等。吾今以請如來無著平等正覺。及眾菩薩諸弟子俱。盡其半月。世尊正覺垂大慈哀。興有弘愍而尋受請。汝等當共同一其心廣相勉勵。加敬世尊至真如來。勤念無常當各寂靜。謙恪恭肅住待如來。儀應棄捐淫心欲意及龍戲樂。除貪怒害離欲色聲香味細滑。所以者何。世尊無欲而且詳安。仁雅審諦順調寂靜。顯備諸德侍從圍衛。儀容無量皆承諸佛真正要戒。以是之故。汝等半月無得入宮。當除婬恚愚癡之念。又復如來宣講法故。必有他方神通菩薩釋梵持世宿淨天子當普來會。汝等勤念廣施姝妙。光顯嚴飾慎勿中懈。令諸會眾觀變踊躍。此乃真應供養如來。時阿耨達都約敕訖。輒為如來於雪山下無熱池中。為世尊故。化其無瑕淨琉璃座。而使縱廣七百由旬乃殊異妙周匝列。置八萬四千雜寶琦樹。挍以眾珍諸寶鮮飾。蔚有光華精耀百色中出美香。諸樹間化八萬四千七寶之堂。眾珍光彩極好無雙。施置十萬交露綺帳。乃垂異妙赤真珠貫。在諸堂上有師子座。八萬四千皆大高廣。而布無價妙好雜[<a href='javascript:showpic("../fontimg/057087.gif")'>疊*毛</a>]床座寶分。施諸交露挍以眾寶。所在堂上有龍婇女各二千人。其色姝妙姿美無量。顏像蔍華口出熏香。擎持雜花末香塗香。調作諸妓以詠佛德。興悅眾會於上虛空化大寶蓋。周千由旬遍覆會上琦珍綵鏤。其寶蓋中眾色無數。懸好繒幡於幡綵間垂諸寶鈴。景風和降音踰諸樂。施饌百味備辦都訖。為此變已。與其眷屬恭撿叉手。向佛跪膝而遙啟尊。以其請意歎詠頌曰<p class='lg'>　慧藏知富積辯德　　慧達無著明導眾<br>　慧弘普至不有礙　　慧上最力降神光<br>　慧解心行唯大仁　　當觀十方眾生類<br>　最上神尊受吾請　　念啟慈愍唯時屈<br>　知足無貪而易養　　祥福審諦聖道師<br>　善行質信知眾意　　時節以至可屈尊<br>　其德普稱行等王　　造無請友興普念<br>　至仁清淨踰若空　　所設辦訖枉神尊<br>　威御十方猛持世　　佛事十八而等有<br>　度眾最首悲踊行　　願與其眾時蒙至<br>　色妙端正相綵身　　琦好種種花繡文<br>　志樂歡悅惠法施　　大仁上導願察時<br>　梵聲清淨若雷震　　鸞鳳哀鳴師子步<br>　妙音具足悅諸士　　眾心忻望願時顧<br>　佛土三千無等倫　　弗有能知如來心<br>　聖尊明睹眾生行　　所修常應時降此<br>　知時普應懷權化　　了達眾生有聖誓<br>　詳審之行目明好　　神威撿足願迴光<br>　眾生甚多普渴仰　　十力持勢威無慢<br>　大仁德峻勇而果　　聖性爾枉昇遊此<br>　慚祥備足德最上　　寧救濟育遍無極<br>　師友無雙協懷眾　　化龍億百興有悲<br>　於世威猛普慈救　　達知眾行應如意<br>　開布散示唯天尊　　輕舉神足願時至　</p><p>爾時世尊知阿耨達請時已到。告諸比丘。著衣持器差應留守。無熱龍王遙跪啟時。應受半月宜便即就。於時八萬四千菩薩。皆大神通德具果辦。弟子二千亦上神足。侍遶世尊周匝而導。至真如來從鷲山頂。忽昇虛空神力而進。如其色像身放無數百千之光。遍照三千大千境界普悉晃明。諸欲色天皆見世尊。揚光無數飛過虛空。自相謂言。神尊致彼無熱王所。將興法化演奧無極。及使如來為眾圍遶。即彼半月中。多諸天數百千眾。得見世尊又聞法說。緣復觀睹無熱所設莊嚴感變。而令世尊故遊到彼。時諸天子各各發念供養如來。或願散花。或雨名香。或施天樂以歌佛德。或復懸幢幡蓋繒綵率隨如來。世尊身光炤耀煒煒。明踰日月宿淨色淨及諸天光。佛之聖威神耀無量。根定寂靜行遊詳安。釋梵四天威變種種。奉敬追侍隨從如來。於時聖尊到雪山下住止右面。便告賢者大目連言。汝到無熱王所處宮。當宣告之。如來已至時可應入。於是賢者大目犍連承佛神旨。忽遷無熱大池之中。現於虛空去地七丈。化身像者若金翅鳥王。住阿耨達龍王宮上。便告王言。如來至也。彼諸龍眾及婇女等。無不愕然驚恐怖悸。衣毛為豎四之藏竄。展轉相謂。此池自初無金翅鳥斯從何來。時阿耨達。告諸宮人太子眷屬而慰之曰。且各安心勿恐勿怖。此為賢者大目連耳。承如來使興神足變。賢者目連到彼告訖。還詣世尊。時阿耨達。便與其眾諸子臣民夫人婇女。舉宮大小俱而圍遶。各奉名花及美末香。并眾塗香幢蓋繒幡。倡伎種種調作相應進迎正覺。于時世尊。為諸菩薩及眾弟子天龍尊神所共圍遶。俱而前至無熱所設廣博座場。如來到已。尋就高顯師子之座。菩薩相次。然後弟子諸眾坐訖。爾時龍王。觀視世尊及諸菩薩弟子眾會坐悉而定。興心無量內懷怡悅。輒與其眾手執斟酌。所設饌具踰世甘肥。延有天味餚膳百種。以用供佛菩薩弟子并諸眾會。使皆充足。世尊菩薩及諸弟子飯畢。輒各洗蕩應器察眾都訖。時阿耨達。即啟如來願聞法說。於是世尊日昃時後。便從定起端坐說法。諸來會眾滿千由旬。從他至上中無空缺。天龍鬼神及人非人。周匝衛遶至真正覺。一切會者各懷踊躍<p><b>　　<A NAME="n318"></A>無欲行品第五</b><p>爾時龍王。悅顏進前跪重白佛。唯願世尊。為斯眾會如應說法。令諸一切免離生死。精除相著五陰諸苦。穢垢昧昧勞塵之行。使其永無三毒意結蒙。及龍眾得棄邪冥伏其心意。弘致至善使有悅豫。深行菩薩。後若如來現有存亡。當使吾等所在國邑護持正法。於是世尊讚龍王曰。善哉善哉。阿耨達王。諦聽其義勤思念之以宣布示。吾當廣說令此會眾。多免罪痛根拔雜想意識志疑。使解普智昇遊三界。時龍王言。善哉世尊。願樂廣說當頂受行<p>是時聖尊告龍王曰。有一法行菩薩應者。為天世人甚所敬重。何謂為一。志修深法以行無欲。何曰深法法行無欲乎。如是龍王。菩薩依順因緣之無離二見際。知有無者斯見諸法。依著因緣不見有法不由緣生。彼作此念。其依因緣斯無依緣彼不依魔。其依緣者彼不言吾。亦不言我。又其依緣中無我我。依緣無主亦無執守。其依順緣了解起生。速易得致四依之念。何謂為四。依於至義而不文飾。依於慧行不為識念。依順義經不依攀緣。依念於法而不為人。彼何謂義何等為慧。云何順義何謂念法。義謂空義。不受妄見無相之義。不著念識無願之義。不著三界無數之義。不著於數。又復義者。於法非法而無其二。音聲無得。念想無念。法處無住。用無人故命壽言聲偽無所有。又復為義。其法義者為無欲義。何謂菩薩為法義。其無眼色耳聲鼻香舌味身更心法之義。不生色義。不滅色義。不為痛想行識之義。亦不生滅識行之義。亦不欲色無色之義。亦不生滅欲色無色義。亦不我義。亦無我見著人之義。不有人義。亦不著人見入之義。亦不著入有佛身義。亦不法字著入之義。不數計會有著入義。亦復不有施戒忍進定智著義。曉入一切諸法之義。是謂菩薩為法義也。其從是義而不有退。是謂為義<p>彼何謂慧。日苦無生慧。習無念慧。盡都盡慧。道無志慧。於陰幻法諸性法性而無毀慧。在於諸情空取為慧。解入諸法明了眾生。根滿具慧志念無忘。於諸止意不意無念。於諸斷意等善不善。於其神足身心建慧。又於諸根了輕重慧。於諸覺意覺諸法慧。而於諸力已降調慧。道為無數於滅寂慧。觀別法慧。始不生慧。來不至慧。中無住慧。於身像慧。言以響慧。心法幻慧。是謂菩薩明達智慧。又何謂為順導義經。從是因緣而起。然者滅於愚癡。滅於老死無我。而然於無我人及與命壽深解諸物。若如來我皆非真法。而然於三脫之門也。等於三世求三無著。所謂諸法見都無生。視了知者而得等滅離俗情態。菩薩來智慧度無極。於諸意念而無疑惑。應入是行。斯謂順義。無所去至亦無從來。泥洹無為不有去至。是謂順義。何謂如法。若諸如來興與不興法身常住。是謂如來。如如本無而無增減。不二無二真際法性。謂之如法。不毀行報無行報法。斯謂如法。大乘者由六度無極。緣一覺乘從因緣脫。聲聞之乘依音聲脫。是謂如法。施致大福戒得生天。博聞多智定念致脫。斯謂如法。從行不修興有生死。行之純至而立無為。如法之謂。愚以欲力智則慧力。斯謂如法。其一切法悉依法性。如此龍王。其依因緣而起生者。斯則應得四依之念。其依因緣彼則不依斷著有無。是謂其見因緣起者。斯見諸法。其見法者斯見如來。所以者何因緣乎。龍王。等起無起法於非法。等而無著。又如來者。亦為無著因緣之起。亦無有起法不可得。覺其法者斯則如來。於因緣起慧眼見之。慧眼見者斯則諸法。見諸法者。斯則如來。是謂其見因緣起者。斯則見法。其見法者斯見如來。又如來者以法見法。如是龍王。若以此法行應脫者。斯謂菩薩而無欲行。又呼龍王。無欲菩薩不作欲習。悅樂賢聖捨非賢聖。勤慕興護於賢聖種。廣合諸慧為法作護。修於博聞志樹無忘。不捨戒身。智身無傾。定身不動。於其慧身得善堅住。脫慧見身強固難轉。脫慧見故。又復龍王。無欲菩薩。得無數佛正法度義。亦具無數諸佛要慧。又果無盡諸佛之辯。得通無量諸佛神足。因致無數諸佛權解。普入無量眾生之行。遊過無數諸佛國土。因見無數百千如來。緣得聽聞無數諸法。得無數義達無數慧。曉無數行度無數眾<p>若是龍王。無欲菩薩常應清淨。消盡眾穢德不可量。三界自由不有所著。何則然者。以其無欲自從心生。有三事從心出生。何謂為三。從其欲生。又從愛生。亦由起生。復有三生。觀於起生。又觀起生。又觀所行觀心無處。又復三生。滅寂專一。曉解於觀。如法隨行。又復三生。德備仁調。以為寂靜。從行勤生。又復三事。從於行直。而無有諂。仁慈調忍。復有三事。無沈吟疑。順善不麤。志足易養。又復三事。從其空生。又復無想。亦由無願。又復三事。心之所生諸法無常從其心生。諸法皆苦亦由心生。諸法無我亦從心生。復有三事而從心生。諸法無常。諸法無我。滅盡無為。皆從心生。如其龍王菩薩等滅。亦由心生。謂其不捨普智心。行等一切。以大慈故。不捨眾生。大悲心故。不厭生死。用大喜故。等離喜怒。以大護故。所有慧施不望報故。眾戒學行德義備故。內免己過不論彼短。能忍眾生諸不善行。欲令彼人心固金剛。合集眾善諸德之本。身命無惜得致一切。諸定正受心無勞惓。不以正受而有所生。曉智以權順隨眾生。以其諦慧度諸志脫。欲達聲聞緣覺乘者。顯念佛法求諸佛法。心能忍苦廣宣法故。眾利敬養蔑而棄之。志具諸相德行無厭。充滿智慧博勤多聞。習善友故值善知識。用謙敬故得應謙行。降自大故以降自大。志行備故具滿意行。用無諂故以離諂者。言行應故以其無欺。修誠信故以住信言。離眾欺故滅除妄語。生誠信故降心於信。如是龍王。其有菩薩而生是心。斯謂無欲。又復龍王。無欲菩薩。魔不能得其限便也。所以者何。以彼菩薩應無限故。而亦不行有限之法。彼何謂為是限法乎。欲婬恚癡斯皆有限。菩薩於是不有所著。以此謂之為無限也。聲聞緣覺其乘有限。菩薩住於普智心者。魔終不能得其限便。有念無念念想有限。菩薩以離眾念之應。如此菩薩。魔不能得其限便也。如是龍王。有二魔事。而是菩薩當深覺之。亦當遠離。何謂二事。於其師友無恪敬心。而自處大貢高蔑人。是謂為二。又二魔事。捨菩薩六度無極藏。心返喜樂親行聲聞及緣覺法。復有二事。何等為二。無其智慧而欲行權。與諸墮著望見眾生樂相狎習。復有二事。寡聞少智自以慧達。雖有通博於中自大。又復二事。於德甚少妄生尊貴。若修德行而樂小乘。復有二事。正法不護。不度眾生。復有二事。志不樂習於諸菩薩。及眾通達明智者俱。專行誹謗清高菩薩。主為法師數興蔽礙。又障師訓而多諛諂。又二魔事。捨諸德本。心存不德。復有二事。雖在閑居懷想三毒志常憒鬧。若遊國邑有貪利心。復有二事。為非其人說深要法。應當為說而反不說。復有二事。不覺魔事。遠離普智意數錯亂。如是龍王。其諸魔事色像若斯。無欲菩薩而永無此。又復龍王。若有菩薩修於清淨行應無欲。當致菩薩十六大力。以此諸力降調己志以化眾生。何謂菩薩十六力耶。曰得志力意力。行力慚力。強力持力。慧力德力。辯力色力。身力財力。心力神力。弘法之力。伏諸魔力。無欲菩薩。得是菩薩十六大力。何謂菩薩為志力耶。如是龍王。菩薩志力能覽諸佛一切所說總而持之。是謂志力。斯菩薩意應諸佛行。於諸眾生而無斷礙。是謂意力。能達一切音聲所說解了諸義。是謂行力。離諸罪行與眾德法。是則慚力。一切諸難不為非行。斯則強力。億千魔兵不敢而當。是則智力。通達持法宣示等學而無遺忘。斯則持力。無著不忘。於百千劫。其所可說無礙不斷隨解諸法。是則辯力。若諸釋梵及四天王。往詣菩薩黯然無色。是端正力。以其寶首所可念願應意即至。是則財力。過諸外道在中獨尊。是則身力。眾生之心能一其心。知眾生心順行化之。是則心力。眾生應以神足度者。為現神變使眾睹見。是神足力。若所說法使眾聞之而無中斷。彼受順行等除苦盡。是弘法力。若其禪定正受之時。得承佛旨賢聖行法。是降魔力。斯謂菩薩十六大力。其有行者志慕願此十六之力。而欲得者當修無欲。譬如龍王一切河流歸於大海。道法諸行三十七品悉歸無欲。又若龍王諸藥草木依因於地。諸善行法皆由無欲。譬如龍王轉輪聖王眾生所樂。若此其有無欲菩薩。乃為諸天龍鬼世間人之所愛樂也。爾時世尊。為阿耨達并諸太子。而說頌曰<p class='lg'>　欲為慧菩薩　　志願佛道者<br>　彼當離穢法　　常勤行無欲<br>　慧解因緣法　　不猗於見際<br>　睹法以因緣　　無緣不有法<br>　緣生彼無生　　是不與自然<br>　善緣斯亦空　　知空彼無欲<br>　著緣而無相　　脫願寂復寂<br>　澹泊像大愚　　其處魔不審<br>　見法無著緣　　於其無吾我<br>　彼不有我人　　知是則無欲<br>　無主不守護　　不獲亦弗捨<br>　本脫無取捨　　離欲常了法<br>　觀義不為飾　　慧行常脫識<br>　曉了順義經　　依法不為人<br>　空義是佛法　　及脫無相願<br>　不猗造見念　　是義其無欲<br>　於法不有二　　音聲無可得<br>　處法難可動　　不人義無欲<br>　法義無欲我　　眼耳不色聽<br>　鼻口離香味　　身心無更法<br>　不色生威儀　　又不離痛想<br>　亦無識住我　　達是應法義<br>　不住三界義　　亦無吾我義<br>　世尊無色身　　無字法說義<br>　計數非法義　　至要不以施<br>　非戒忍進定　　慧無我世尊<br>　諸法解無義　　智謂是法要<br>　於義永非義　　無欲則佛法<br>　無生曉苦慧　　不起無有滅<br>　不生亦無終　　如是應尊習<br>　五音解若幻　　知其如法性<br>　曉內如空聚　　了是為無欲<br>　知法至趣向　　明達眾生情<br>　逝念以止意　　無欲得是慧<br>　意斷無有二　　神足心輕騰<br>　以力而無慢　　諸根知止足<br>　覺定解以智　　明了八直道<br>　慧觀於滅行　　解法所至歸<br>　本法不有生　　當來而未至<br>　現在無住法　　不欲知如是<br>　身像無堅固　　語空譬如響<br>　心幻若如風　　無欲解如是<br>　知說順義經　　了達於因緣<br>　本癡生死滅　　無欲是慧義<br>　無我人命壽　　解了法非法<br>　以脫於三門　　所說空無著<br>　無生見滅道　　習慧喻俗行<br>　不從心意生　　無欲覺是行<br>　法性常如住　　佛興及滅度<br>　無二覺不覺　　無欲知是法<br>　其積如本際　　彼積悉諸法<br>　空積及人際　　無欲達是智<br>　法性常以住　　覺起而滅度<br>　不識知其二　　無欲法如是<br>　不殃善不善　　知法無罪報<br>　佛法不從他　　從行度無極<br>　以離因緣覺　　音脫聲聞行<br>　惠施致大富　　彼見戒生天<br>　博聞得智慧　　守意化眾生<br>　至聖都守意　　無欲法如是<br>　力常轉諸欲　　智慧志存法<br>　等念是諸法　　法性常無得<br>　識智因緣起　　而致四德行<br>　知義及與法　　順義知無欲<br>　觀緣彼見法　　以法見世尊<br>　等於起滅法　　無欲了尊法<br>　因緣跡無得　　音聲法無字<br>　斯法得本無　　是聖謂如來<br>　以慧見因緣　　無見不見法<br>　明慧了因緣　　是謂見世尊<br>　彼求無欲行　　悅性諸賢聖<br>　法性毀不捨　　而護聖賢種<br>　常護佛正法　　無欲聞不忘<br>　戒根不捨離　　於定達難動<br>　知身慧不動　　常住於脫身<br>　及脫慧所見　　無欲常安住<br>　解人諸佛法　　無量眾聖道<br>　得佛神足具　　辯達一切行<br>　知眾情意行　　忽然遊諸土<br>　得見諸如來　　受彼所說法<br>　聞守解達義　　宣示無量人<br>　知彼億數行　　志得向無數<br>　無數當自在　　降心入功德<br>　伏意使無欲　　終不遷是世<br>　諸陰心以脫　　了知起滅處<br>　觀滅無所有　　所習以而無<br>　聲性心所行　　不諂常端直<br>　無佞調仁善　　無欲德如斯<br>　以脫空想願　　解苦知生死<br>　無我法常寂　　無欲從心行<br>　普知心等慈　　以悲濟眾生<br>　喜不厭生死　　行護無有邊<br>　所施無望報　　省己立諸行<br>　忍耐善不善　　念脫彼眾生<br>　勤精強修德　　不計有身命<br>　以次知諸定　　亦不隨於定<br>　慧定大精進　　於數不墮藪<br>　以諦化聲聞　　智不志滅度<br>　無欲值佛世　　彼有此諸法<br>　魔不知其行　　安住法了是<br>　無欲不有限　　曉是貪茹根<br>　離欲彼無想　　魔不知其處<br>　其想吾我應　　彼自起魔事<br>　是悉度諸行　　眾魔而不審<br>　無欲志不忘　　所行常清淨<br>　無欲不意志　　慚行而不毀<br>　以聞無欲者　　悅慧敬如來<br>　其住如法住　　彼應如世尊<br>　諸佛十力者　　菩薩欲奉事<br>　聞斯無欲行　　勤意當受持<br>　其聞此無欲　　悅信廣奉行<br>　彼常致無欲　　得佛是不久<br>　無欲聖所由　　而致最清淨<br>　無欲得成佛　　以化無有邊<br>　去來現在佛　　諸得眾相好<br>　悉從斯無欲　　及行是法故　</p><p>爾時世尊說是無欲法品之時。諸在會者四萬二千天龍鬼神人與非人。皆發無上正真道意。萬二千人得不起忍。又八千人逮柔順忍。三萬二千天子神龍。得離塵垢悉生法眼。又八千人而離欲行。八千比丘漏盡無餘。當爾之時。三千大千世界六反震動。普遍十方熀然大明。於雪山下無熱池中。周匝現有所未見聞。光耀妙花皆至于膝。其池水中普生乃異。鮮飾蓮花大如車輪。中出美香花色無數百千諸種。皆是佛之威神所致。亦為是法興其供養。以悅無熱龍王意故<p class='juan'>
佛說弘道廣顯三昧經卷第二</p>
</body></html>
