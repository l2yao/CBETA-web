<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p class='juan'>
佛說弘道廣顯三昧經卷第三</p>
<p><span class='byline'>　　　　西晉月氏三藏竺法護譯</span><br><p><b>　　<A NAME="n320"></A>信值法品第六</b><p>爾時阿耨達龍王。心甚悅豫。又及龍王五百太子。宿發無上正真道意。聞佛說是。尋即皆得柔順法忍。忻心無量各樂供養。輒為如來施飾寶蓋。進上世尊。同時白佛言。聖師如來至真正覺。為吾等故出現生世。何則然者。令吾等聞普信道品。得聞是已。意而無惓不有懈退。亦無驚恐。聞以加重專心習行。樂聽無厭如是像法也。又惟如來解說。菩薩云何得值諸佛世尊。如來告曰。諸賢者等勤念受聽。吾當廣說。諸太子言。唯思樂聞。彼諸上士受世尊教。如來告曰。樹信賢者興值有佛。何謂為信。信謂正士修諸明法。奉之為先。何謂明法。曰依行應不離德本。習求樂賢慕隨聖眾。勤心樹信志無勞疲。思僥聞法拔棄陰蓋。順習於道得法利養。以施周慧戒與不戒。濟接等與在諸恚怒。而常有悅勤樂普智。心無懈退信佛不休。未曾亂法悅心聖眾。志道難動喜樂正真。而離貢高於眾自卑。常有等心諸處無著。終捨身命不造惡行。修立質信言行相應。等過於著心無垢穢。身口意行順隨聖化。明了諸事得為清淨。知足無貪所行應淨。曉入智幻習求慧根。依順七財修念誠信。根力以備而行正見。所受師友謙恪禮敬。安足易養數詣法會。心無退厭有患生死。示無為德勤心精進。求昇普智以弘道化。於如來法志樂出家。修諸無數梵清淨行。造立慈悲救彼眾生志存反復。其有報恩及不報者。等接護之心無適莫。不自念利常悅彼恭。忍調之行以悉備足。目見無惡不背說人。內性以寂志於閑居。心常樂靜專念習法。而無諍訟等己彼過。求備戒具集合定行勤謹於道。斯謂賢者。行應俗信樹信如是。此謂興值佛世者也。又賢者等。其於世俗造信無忘。是謂興信值佛世也。又賢者等。何謂俗信。其有信者信諸法空以離妄見。信知諸法以為無想而離念應。信知諸法悉皆無願不有去來。信知諸法無識無念。靜身口意寂無有識。信知諸法以為離欲。無我人壽命。信知諸法。信知本無去來自然。信知諸法真際無跡如本無跡。信知諸法已皆自然等若空跡。信知諸法而依法性。信知諸法等過三世。信知諸法欲處邪見而皆悉盡。信法無著以離本癡本無清淨。信知諸法心常清淨。亦不興起客欲之垢。信知諸法無所觀見。信諸法護等斷眾行。信法無我以過喜怒。信諸法無心無形像而不可獲。信諸法偽如握空拳誘調小兒。信法無欺不有上下無所捨置。信諸法虛若芭蕉樹。信法自由如常寂靜。信法無審不住三處。信法永無不有所生。信法若空以等無數。信知諸法若如泥洹常自寂靜。如是賢者。其於世俗興起是信。斯謂造信而值佛法。又復賢者。其有信值佛法名者。此則名曰諸法都無起之謂也。所以者何。不色生故。不色無生化轉之習。不痛想行識。已無識起。不以眼耳鼻舌身意。無起轉習。不身起轉。不癡有無。不生老死。有無起故。如值佛世。不起有生亦不起滅。又復無起習於無滅。不以正意無志意習而值佛世。總要言之。亦不以三十七道品法起無起習。亦不以道無生之習。不以起慧亦不滅慧。不慧無慧無二之習。如值佛世。當說值信佛品世時。無熱龍王五百太子。皆悉逮得柔順法忍。於是世尊。復說頌曰<p class='lg'>　興信值佛世　　而習於不生<br>　其無向信者　　斯不值佛世<br>　修信謂最上　　從致清淨法<br>　行質有報應　　不違厥所修<br>　信習諸賢聖　　勤隨常禮敬<br>　心不有懈退　　此信之所行<br>　勤行聽法說　　陰蓋不能動<br>　從信得致道　　行逮於柔順<br>　以法所得財　　轉惠普周濟<br>　護戒與毀戒　　行信而等施<br>　能悅諸恚怒　　道心不懈惓<br>　勤求大乘法　　有信悅向眾<br>　永離大貢高　　志常自卑下<br>　所在無所著　　立信相如是<br>　志信不惜身　　終不造惡行<br>　守善無妄語　　言行常相應<br>　悅信以過界　　樂行於無心<br>　身口意清淨　　習隨聖所護<br>　有信行內淨　　常為慧所將<br>　知身之要本　　求問宣所聞<br>　等念於七財　　得力根以足<br>　長離眾邪見　　志常習等行<br>　禮恪有悅心　　敬事如其師<br>　心宿善虔恭　　知足無所遺<br>　其心常無念　　所志唯道法<br>　有厭生死者　　引示無為德<br>　脫之所當行　　唯常求悅心<br>　速離於是世　　修梵行無惓<br>　懷受諸眾生　　救彼無利望<br>　當報所受恩　　悅信當勤求<br>　己利不以悅　　亦不嫉彼供<br>　仁忍而悉備　　無諂調質直<br>　行信目所見　　不背說人短<br>　根寂性安敏　　志悅樂閑居<br>　其心無憒鬧　　自勵備恩行<br>　先順不有諍　　內省剋己過<br>　勤求具戒行　　專習於定道<br>　悅信慕樂行　　信者相如是<br>　其過欲信者　　彼行而解此<br>　興法不有諍　　深妙佛所說<br>　誠信信於空　　彼都無眾見<br>　諸法無有想　　不意離眾念<br>　當除斷諸念　　覺了去來事<br>　法求無著作　　不有於身心<br>　信為無欲法　　離我人壽命<br>　信者解無本　　得至不二處<br>　其本無有積　　體無若虛空<br>　諸法信亦然　　便與法性同<br>　等過於三世　　諸法無有漏<br>　欲處及與貪　　樂信無受見<br>　諸法不有著　　其本明清淨<br>　客欲無能蔽　　不處心有住<br>　諸法不可見　　因緣而無起<br>　常觀於高行　　不受所住短<br>　無合不有離　　脫者無合同<br>　信悅於空法　　愚之所可惑<br>　湛泊意無起　　欺偽如芭蕉<br>　口言而自然　　無去亦不有<br>　諸法無所有　　所見皆不要<br>　其法若虛空　　等緣無有數<br>　諸法如泥洹　　本無不可見<br>　信悅而行此　　解了身虛空<br>　其有如是信　　菩薩及凡人<br>　彼則值奉佛　　所處無有惡<br>　不以造色行　　得應值佛世<br>　無色不有處　　不來亦不去<br>　於色無有生　　不滅亦無住<br>　當來無所至　　值佛廣演說<br>　五陰亦如是　　化習轉無生<br>　值佛當敢說　　慧達諸菩薩<br>　其身及諸情　　亦習以無生<br>　佛興以無生　　常救諸墮生<br>　癡本無有生　　生死亦如斯<br>　是緣如本無　　從法而有佛<br>　無起不有生　　不滅無有住<br>　是以知無處　　處亦不可見<br>　斯亦不自生　　與佛而博演<br>　無志不有住　　是亦佛所轉<br>　諸種亦如是　　佛種順如法<br>　斯類亦起無　　如佛而等與<br>　其行如是者　　佛興為若此<br>　悅信斯大處　　其限不可量　</p><p><b>　　<A NAME="n321"></A>轉法輪品第七</b><p>爾時世尊告太子等。又諸賢者。何謂菩薩得轉法輪。其有布露如是像法樂說句義。受持不忘修而行之。諸有不發大悲意者。為興普智隨順眾願。而為說之廣宣布示。志不有惓忽棄利養。勸念順時受持護行。斯謂菩薩應轉法輪。又若如來所轉法輪。而其法輪。行像入德當粗剖說。不以起法亦不滅法。不以凡夫下劣行法。亦復不以賢聖法故而轉法輪。又其法輪。不中斷絕等斷善惡。彼以是故為無斷輪。又其法輪因緣之起。不起無起而有其轉。以斯之故為無起輪。又其法輪。不以眼色耳聲鼻香舌味身更心法諸情轉隨有轉。以此之故彼無二輪。若有二者則非法輪。又其法輪。亦不過去當來現在所著而轉。是無著輪。又其法輪。不我見轉非人命壽所住而轉。是為空輪。又其法輪。不識行想滅念之轉。是無想輪。又其法輪。不於欲界形無形界所望而轉。是無願輪。又其法輪。不計眾生有異而轉。不處二法。是凡人法。是聖戒法。是聲聞法是緣覺法。是菩薩法。是為佛法。彼以是故為無異輪。又其法輪。不以有住法輪而轉。以斯之故為無住輪也。法輪名乎。諸賢者等。真諦正輪常無毀故。要義之輪等三世故。無處之輪。諸習見處以等過故。寂寞靜輪。身心無著不可見轉。意識離故。無樔之輪五道不處。審諦之輪無諦現故。行信之輪。等化眾生用無欺故。不可盡輪字無字故。法性之輪。以其諸法依法性故。本積諦輪本無積故。本無之輪如本無故。無所造輪無念漏故。無數之輪導至聖故。如空之輪明見內故。無想之輪無外念故。無願之輪無內外故。不可得輪修過度故。又諸賢者其如來者以此法輪。轉之眾生諸意行也。其轉不轉。彼不可得。法無所捨。於時世尊。說是轉法輪品之時。天龍鬼人及諸種神欣心踊躍。顯光讚揚如來斯法。皆同聲曰。善哉世尊。甚為難值。如來示說轉此法輪。聞者奉行則應法輪。是法名轉空虛之輪。諸已過佛及與當來。并諸現在悉由是法。其有信者斯則已度。諸行此法。吾等世尊。代其勸助彼諸眾生。其興是心常欲聞斯法輪品者。聞當發求是道要行。彼亦不久得轉法輪。於是眾中聞是說者。有萬天人。皆發無上正真道意。五千菩薩逮得法忍<p>於是世尊告諸賢曰。又正士等。其護正法。受持正法。營護正法。是謂護法。所以者何。於永無滅應是行者。天及世人終不能當。於時無憂前白佛言。又唯世尊。若斯正士以如是法而得最覺。於其本無不有惑者。又如是像諸正士等當共擁護。所以護者。令諸正士使其速應於此大乘。彼皆行已得轉法輪。又能與識法之大明。是故世尊。以斯等教要法正護使發大乘。以護法師安救敬禮順聽禁戒。是時世尊讚歎無憂龍王子曰。善哉善哉。無憂正士。諸發大乘為法師故安救擁護。是謂護法。為諸法師營護正法護持正法。又復無憂。護正法者得十功德。何謂為十。無其自本降下貢高。又行恭敬。亦無諂行。勤思樂法。志慕習法。專意隨法。行觀於法。樂宣說法。樂修行法。隨所志乘順如說之。是為十行以護正法。又復無憂。有十事行護得正法。何謂為十。若族姓子及於族姓女。所聞法師遙禮其處。思樂得奉。來輒敬愛。供給所欲衣被飲食。護以諸事。往詣謙敬。順聽所說以宣同學。障其說非。常樂稱歎。使譽流布。是為十事得護正法。又復無憂。有四施行得護正法。何謂為四。筆墨素施給與法師。衣被飲食床臥醫藥供養眾所。若從法師聞所說法。以無諂心而讚善之。所聞受持廣為人說。是為四施得持正法。又復無憂。有四精進得持正法。何謂為四。求法精進。勤廣說法敬禮法師。若毀法人正法降之亦以精進。是四精進得持正法。時阿耨達五百太子。聞佛說是。悅懌欣喜歡樂無量。同聲言。如來所說。甚善無比解諸狐疑。各以宮室及其官屬。盡以上佛奉給所應。以敬順心而重言曰。從今世尊。當勤受化永常無惓。至於如來無為之後。佛之所說是像寶法。當共敬受是經要品。求索通達勸進修行。斯則世尊。吾等至願。又若如來無為之後。吾等聖尊在所國邑。當共同心供養舍利。護奉禮敬至於現滅也。於是賢者耆年迦葉。謂諸太子。又賢目等如仁輩言。獨欲全完供養如來神身舍利。汝等是言。多斷眾生諸德之本。障蔽明淨翳道至化。使興是言。何則然者。又若如來本始造願。使留舍利布如芥子。為諸眾生降大悲故。何得全完而獨供養耶。彼正士等。即答賢者大迦葉曰。唯然迦葉。勿以聲聞所有智限而限如來深邃無極明達之慧。所以者何。若如來者有普智心一切之見。處以神足感動變化。若其興念。能使三千大千世界天龍鬼神。各於宮殿普令完全安置舍利。使各念言。吾獨供養如來舍利。其餘者不。又復迦葉。若如世尊無為之後。隨眾生心應置舍利。又復迦葉。若如來德。至阿迦膩吒天上立置舍利。其如芥子。能普明照一天地內。是佛世尊神威變化感動力也<p><b>　　<A NAME="n322"></A>決諸疑難品第八</b><p>爾時賢者須菩提曰。諸族姓子。又如來者為滅度耶。曰須菩提。於起生處當有其滅。須菩提曰。諸族姓子。如來有生乎。曰如來者。如其本無無生而生。須菩提曰。如如本無無生不生。彼都無生也。答曰。是者須菩提。則佛所生如其本無而不有生。須菩提曰。佛生如是滅復云何。答曰亦復如如本無。生於無生。無為滅度亦爾本無。唯須菩提。不起而生滅度亦爾。如是其滅亦爾本無也。說是語時。無熱淵池現大蓮花。若如車輪藪有無量種種之色。以名眾寶而用光飾。於諸花間有大蓮華。色最暉明現奇異好特獨踊高。賢者阿難在於無熱大池之中。睹其變化所見若斯。尋啟世尊。今此變化為何瑞應。興其感動乃如此耶。如來告曰。且忍阿難。自當見之說適未久。忽從下方乃於寶英如來佛土寶飾世界。六萬菩薩與濡首俱忽然踊出。遷能仁界昇於無熱大池之中。各現妙大蓮花座上。濡首童子即就蓮花高廣顯座。是時眾會皆悉見之愕然而驚。時阿耨達及諸菩薩。釋梵持世來會。諸眾悉各叉手稽首敬禮。濡首童子退住虛空。共持珠寶交露之蓋。時濡首與諸菩薩俱并蓮花座。亦踊虛空去地乃遠。於上而雨未曾所見最妙蓮花供養如來。從諸花中有聲出曰。寶英如來問訊世尊起居無量體祚康強神力安和乎。聲復言曰。濡首童子與諸菩薩六萬人俱往詣忍土。至於無熱龍王淵池觀彼感變。又志樂聽龍王所問莊飾道品入法要說。為世尊廣勸法言。便有懽悅。於是濡首及諸菩薩。從虛空下悉詣正覺稽首如來。欣心肅敬住世尊前。爾時天師。告濡首曰。童子來乎。為何志故與諸菩薩俱至此耶。濡首白佛。吾等世尊。在彼寶英如來佛土寶飾世界。承聞至真能仁如來。垂慈十方演說斯要。聞是法故。尋從彼土昇遊詣此奉禮天師。緣聞如來所講法也。迦葉白佛。近如世尊寶英佛土寶飾世界。而諸大志忽至此耶。濡首答曰。唯如迦葉坐一定時。極其神足飛行之力。盡其壽命於中滅度。而由不能達到彼土。其國境界弘遠乃爾。佛告迦葉。其土去此。過於六十琩F佛剎乃至寶英如來佛土。曰其來久如而到此乎。答曰久如。耆年漏盡意得解也。大迦葉曰。甚未曾有。唯然濡首。是諸正上神足若斯。濡首又曰。耆年漏盡意解久如耶。答曰。如其轉意之頃。又曰。耆年意以解乎。答曰以解。濡首復曰。其誰縛心而有解乎。答曰。濡首。以心結解非脫有解致慧見也。曰唯迦葉。其無縛心以何解乎。迦葉答曰。知心無縛斯則為解。曰唯迦葉。以何等心云何知心。過去知耶。當來現在乎。去者滅盡當來未至現在無住。以何等心而知其心。曰心已滅者。是濡首即無身心之計數也。曰賢者心知其滅耶。曰心滅者不可得知。曰其得致都滅心者。彼永無有身識之得。曰大辯哉。濡首童子。吾等微劣。豈能應答上辯之辭。濡首又曰。云何迦葉。響寧有辭耶。曰無。童子因緣起耳。曰不云乎。唯大迦葉。一切音聲若響耶。曰爾。濡首又曰。響辯可致不乎。曰不可致。又曰。如是唯大迦葉。菩薩協懷權辯之才不可思議。亦無其斷。若耆年問從劫至劫。菩薩機辯難可究盡。爾時迦葉而白佛言。唯願世尊加勸濡首。為此大眾弘講法說。令諸會眾長夜致安。普使一切得明法要。於是眾中有大菩薩。其名智積。問濡首曰。何故童子。長老迦葉年耆極舊。所言怯弱微劣乃爾為。以何故名之耆年。濡首答曰。是聲聞耳故不果辯。智積復曰。斯不知發大乘志耶。曰永不矣。唯以聲聞乘之脫也。曰又濡首。何故名為聲聞之乘。濡首答曰。是族姓子。世尊能仁隨諸眾生。興三乘教敷以說法。有聲聞乘緣一覺乘及大乘行。所以然者。由此眾生意多懷貪。志劣弱故說三行耳。智積又曰。云何濡首。如空想願都無其限。何故限之有三乘乎。曰族姓子。是諸如來執權之行。空無想願不有其限。為諸著限而諸有限。終不限於無限行也。曰又濡首。吾等可退使永莫與劣志眾生得有會也。濡首答曰。諸族姓子且忍。當從無熱龍王聞其智辯及無量法。耆年迦葉謂智積曰。云何正土。如彼寶英如來佛土。云何說法。智積答曰。唯一法味。從其一法演出無量法義之音。但論菩薩不退轉法諸佛奧藏要行之論。從已取脫不由眾雜。依於普智永無餘脫。睋艙陔觸M純之談。其土都無怯弱之行也<p>時阿耨達問濡首曰。仁尊濡首來。奉如來。為何等像觀於如來。以色觀耶。痛想行識觀如來乎。答曰不也。以約言之色苦觀耶。痛想行識苦觀之乎。滅色痛想行識觀耶。為以空無想願行觀如來乎。答曰不也。又問。云何去來現在相好肉眼天眼慧眼觀如來乎。答曰不也。云何濡首。以何等相觀如來耶。答曰龍王。觀於如來當如如來。又曰軟首。如來云何乎。曰如來者無等之等。等不可見。用無雙故故妙矣。龍王。如來極尊無偶無雙。無比無喻。無儔無等。無匹無倫。亦無色相。為其無像。無形無影。無名無字。無說無受也。如是龍王。如來若此。當作是觀觀於如來。亦不肉眼天眼慧眼而觀如來。所以者何。其肉眼者以見明故。如如來者無冥無明故。不可以肉眼而觀。又天眼者有作之相。若如來者等過無住故。不可以天眼而觀。又其慧眼知本無相。又如來者眾都永無故。不可以慧眼而觀。云何軟首。觀其如來得為清淨。曰若龍王。其知眼識心不有起。又知色識心無起滅。其作是觀觀於如來。為應清淨。爾時其從寶英如來寶飾佛土菩薩來者得未曾有。而皆歎曰。甚快妙哉。斯諸眾生善值如來。逮聞如是龍王所問決狐疑品。聞已悅信不恐不怖又無驚怪。加復受持諷誦宣布。如是正士應在慧署。吾等世尊不空至此。值聞是要無極像法。又若世尊。斯法所至聚落國邑。當知其處如來常在終不滅度。正法無毀道化興隆。何則然者。以此法品能降魔場伏諸外道也。時阿耨達謂軟首曰。善修行者軟首童子。斯之菩薩逮聞是法得佛不難。進己勸人勤道無惓也<p>何謂菩薩應修善行。軟首答曰。若是龍王。如貪行空施行亦空。等解於此是謂善行。以約言之。不戒與戒懷恚及忍。懈退精進亂意一心。如其愚空智慧亦空。於是等行斯謂善行。又復龍王。如其婬欲恚怒愚癡為之空者。無其婬欲恚癡亦空。如參行空無雜亦空。於其等行是謂善行。又復龍王。如其八萬四千行空。賢聖正脫亦悉為空。於斯等行是謂善行又復龍王。若有明賢修菩薩行。無行無不行。亦不見行。不有惑行。亦無念行。又不知行。於是等行是謂善行。無熱龍王謂軟首曰。云何童子。菩薩行於無所行乎。答曰龍王。若初發意行菩薩道。至得佛坐所行功德。悉由初行不生之行。無受處行。無獲捨行。無樔之行。又無著行。亦無諦行。無有限行。亦無惑行。又無婬行。無所作行。亦無特行。無審之行。亦無底行。是謂菩薩無行之行。若菩薩以不生之行。無行不行。得三十七品無所造作。以慧而脫永脫於脫。不過二際明了本際而不取證。菩薩作是。此謂菩薩得不起忍。如斯之行此謂善行。說是語時。三萬四千天龍鬼神菩薩行者。逮無從生法樂之忍<p class='juan'>
佛說弘道廣顯三昧經卷第三</p>
</body></html>
