<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p><b>　　<A NAME="n337"></A>No. 639</b><p class='juan'>
月燈三昧經卷第一</p>
<p><span class='byline'>　　　　高齊天竺三藏那連提耶舍譯</span><br><p>如是我聞。一時婆伽婆住王舍城耆闍崛山。與大比丘眾百千人俱。菩薩八十那由他皆一生補處。阿氏多菩薩摩訶薩而為上首。四天王釋天王。娑婆世界主大梵天王。及餘增上福德諸天。增上威勢阿修羅王。龍王夜叉。乾闥婆緊陀羅摩[<a href='javascript:showpic("../fontimg/023523.gif")'>目*侯</a>]羅伽人非人等。前後圍遶瞻仰如來。時此眾中有菩薩。名月光童子。已於過去供養諸佛。殖眾善根自識宿命。信樂大乘安住大乘大悲相應。從坐而起偏袒右肩右膝著地而白佛言。世尊。我今於佛欲有所問。惟願聽許除我疑結。佛言。童子隨汝所樂。於彼彼問當為汝說令得歡喜。我一切智一切知見。於一切法有力無畏而得自在。與無障礙解脫知見相應。童子。如來無所不知無所不見。無所不證無不選擇。覺知無量無邊世界。童子。諸佛世尊。於彼彼問悉能隨答皆令心喜。爾時童子以偈問曰<p class='lg'>　諸佛行於何等行　　能為世親作光明<br>　能得不可思議智　　惟願救護解說之<br>　何行得斯說法上　　人中牛王天敬奉<br>　不可稱量最上智　　惟願為我善分別<br>　我以深信故諮問　　真實無有諂曲心<br>　餘更無能證知我　　唯是人尊所照見<br>　我有廣大勝樂心　　釋種師子知我行<br>　我心不為語言故　　唯願為我說助道<br>　何法能將諸佛來　　而得增長無邊智<br>　於一切法到彼者　　唯願為我善宣說<br>　願說長養我行法　　令得修成明利智<br>　深心持戒不毀犯　　遠離一切諸怖畏<br>　云何於戒而不棄　　云何於慧而不減<br>　云何安住阿蘭若　　云何而得增智慧<br>　云何能入勝妙法　　樂護禁戒無悔恨<br>　云何於戒而不缺　　云何能知有為性<br>　云何得斯三業淨　　無染穢心趣佛道<br>　云何能得身業淨　　云何能除口意惡<br>　云何得離雜染心　　唯願世尊隨問說　</p><p>爾時佛告月光童子。菩薩摩訶薩若與一法相應。速得阿耨多羅三藐三菩提。如是諸法悉皆剋獲。云何一法。若菩薩摩訶薩於眾生所。起平等心。救護心。無礙心。無毒心。是為一法相應。速成阿耨多羅三藐三菩提。能獲如是功德之利。爾時世尊。而說偈言<p class='lg'>　若有受持是一法　　能順菩薩正修行<br>　因此一法功德故　　速得成於無上道<br>　於一切處心無礙　　勇猛菩薩所能行<br>　初不起於憎愛想　　如是則獲妙功德<br>　若能如是修等心　　則得證於平等果<br>　如是法行俱平等　　則得足下安平相<br>　修於平等離瞋心　　能除一切煩惱覆<br>　以是因緣足下平　　故獲足下蓮花色<br>　彼能獨顯於十方　　福德光明遍佛土<br>　既得登於寂滅地　　調伏無量諸眾生　</p><p>童子。菩薩摩訶薩於一切眾生起平等心。救護心。無礙心。無毒心。為世間眼。證得三昧。名為諸法體性平等無戲論三昧。從彼三昧成就十法。何者為十。一身戒。二口戒。三意戒。四業清淨。五渡諸因緣。六悟解諸陰。七得界平等。八除諸入相。九斷滅諸愛。十證於無生。復有十法。一入諸法性。二顯示諸因。三不壞於果。四現見諸法。五修集於道。六與佛俱生。七智慧明利。八入諸眾生樂欲之智。九得於法智。十入無礙辯智。復有十法。一善知文字智。二已渡諸事。三得音聲智。四於界平等。五得界平等心生踊悅。六得於喜分。七得不曲心。八威儀調伏。九得質直心。十色無瞋變。復有十法。一面常怡悅。二言詞和雅。三琤慰問。四常不懈怠。五恭敬尊長。六供養尊長。七生處知足。八修善無厭。九邪命清淨。十安住阿蘭若。復有十法。一地地安住智。二正念不忘。三得陰方便智。四界方便智。五入方便智。六證諸神通。七滅諸煩惱。八斷除習氣。九心常勇猛。十住不淨觀。復有十法。一知犯方便。二滅諸有流。三斷諸結使。四已渡諸有。五善識宿命。六於業果無疑。七於法思惟。八求於多聞。九得於利智。十得調伏地。復有十法。一不恃持戒。二不妄想分別。三無有輕躁。四住不退相。五出生善法。六厭離惡法。七不行煩惱。八不捨於學。九分別諸禪。十得一切眾生樂欲之智。復有十法。一善分別生處。二得於盡智。三善知語言智。四棄捨俗緣。五厭離三界。六不起下心。七不著諸法。八攝受正法。九守護正法。十知律方便。復有十法。一滅諸諍。二不相違。三不鬥訟。四忍平等。五得忍地。六自攝於忍。七善擇諸法。八心樂具戒。九決定方便善於問答。十善分別句義智。復有十法。一於法出生方便智。二善知義非義出生智。三前際智。四後際智。五現在智。六三世平等智。七善解三輪智。八心安住。九身安住。十善護威儀。復有十法。一不壞威儀。二分別威儀。三威儀端雅。四善解說誼。五得世智。六好施不慳。七痤峎I手。八常施不絕。九無物不施。十有慚。復有十法。一有愧。二棄捨惡心。三不捨頭陀。四於信無爽。五常行喜行。六捨所坐處施諸尊長。七捨於憍慢。八善攝於心。九善知心相應。十善知心起。復有十法。一善知義智。二善知法智。三遠離無智。四善入微細心。五識心自性。六善知法去來方便。七善知一切語言智。八善得詞無礙差別。九得義決定方便智。十棄捨非義。復有十法。一親近善人。二與之同事。三聽受其教。四遠離惡人。五修禪起通。六不著禪味。七遊戲神通。八得於世智。九遠離施設假名。十不厭有為。復有十法。一得利不忻。二逢衰不慼。三稱而不悅。四譏而不憂。五譽之不增。六毀之不減。七不苦。八不樂。九不親在家。十不在僧眾。復有十法。一捨不恭敬。二行於恭敬。三禮儀具足。四捨無禮儀。五不污俗家。六守護佛法。七宴默少言。八言行不麤。九與彼言談善能方便。十降伏諸怨。復有十法。一善知時節。二於諸凡夫不可知想。三於諸貧賤不起輕心。四有乞即施。五於諸貧者任乞不障。六於諸破戒不起嫌心。七念欲救彼。八善知所作。九攝受正法。十捨於財食。復有十法。一不營積聚。二讚歎持戒。三訶責犯戒。四敬奉持戒無有諂心。五一切所有悉皆能施。六誠心勸請。七如說而行。八承事智人。九於諸法決定深樂修行。十得譬喻智。復有十法。一於前際方便。二修善為首。三有諸方便。四斷除諸相。五棄捨諸想。六善知事相。七能演諸經。八於諸違順善得方便。九於諦決定。十證於解脫。復有十法。一所言真直。二顯自性智。三言說無疑。四繫想於空。五修於無相。六知無願性。七得四無畏。八於戒堅固。九入正具足。十得於智慧。復有十法。一繫想一緣。二少結親知。三不起濁心。四棄捨諸見。五得陀羅尼。六得智。七得明。八安住。九住持。十正勤。童子。是名菩薩摩訶薩從彼諸法體性平等無戲論三昧成就如是諸功德利。童子。如是三昧名為因。名為相應。名為教。名為門。名為作。名為道行。名為無疑。名為師導。名為行順忍。名為忍地。名為除去不忍。名為智地。名為遠離無知。名為建立於智。名為方便地。名為菩薩遊行。名為親近勝丈夫。名為遠離惡丈夫。名為如來所說佛地。名為智者隨喜。名為愚者所棄。名為聲聞難知。名為非外道地。名為如來所攝。名為十力所知。名為諸天供養。名為梵王禮拜。名為帝釋隨後行。名為龍神曲躬。名為夜叉隨喜。名為緊陀羅所讚。名為摩[<a href='javascript:showpic("../fontimg/023523.gif")'>目*侯</a>]羅伽歎美。名為菩薩所修。名為智者所求。名為得無上道物。名為非財食施。名為除諸眾生煩惱病藥。名為智藏。名為無盡辯才。名為出生諸教。名為除諸痛苦。名為知三界。名為渡筏。名為渡四流船。名為出生名譽。名為讚顯如來。名為如來利益。名為光讚十力。名為出生菩薩道德。名為慈滅恚怒。名為悲除惱害。名為歡喜寂靜於心。名為捨所悲人。名為穌息大乘人。名為能師子吼。名為佛道。名為一切法印。名為引導一切智。名為菩薩遊戲園苑名為散壞魔軍。名為善逝衢術。名為成諸吉義。名為防捍讎敵。名為以法降怨。名為真實無畏。名為如實不妄求力。名為十八不共法根本。名為莊嚴法身。名為諸行威勢。名為莊嚴佛慧。名為棄諸愛著。名為悅佛長子。名為滿足佛智。名為非辟支佛地。名為清淨心。名為清淨身。名為成就解脫。名為無諸雜欲。名為無諸雜恚。名為非愚癡地。名為阿含智。名為能起諸術。名為除諸無明。名為滿足解脫。名為踊悅禪人。名為須見者眼。名為遊戲神通。名為能現神足。名為聞持陀羅尼。名為念持不忘。名為諸佛所加。名為導師方便。名為微細難知無相應者。名為捨於文字。名為深知義智。名為知見智。名為分別智。名為不可言說智。名為能調非智。名為質直者智。名為少欲者智。名為攝持精進。名為能持不忘。名為能銷諸苦。名為諸法無生。名為一言演說能知所有生滅諸趣。是名一切法體性平等無戲論三昧。說是法門時。會中有八十那由他人天得無生法忍。九十二那由他人天得隨音聲忍。七十六那由他人天得於順忍。六萬人天遠塵離垢得法眼淨。一千比丘盡諸有漏心得解脫。一百五十比丘尼盡諸有漏心得解脫。五百優婆塞得阿那含果。八百優婆夷得斯陀含果。是時三千大千世界六種震動。所謂。動遍動等遍動。踊遍踊等遍踊。起遍起等遍起。吼遍吼等遍吼。震遍震等遍震。覺遍覺等遍覺。東踊西沒。西踊東沒。南踊北沒。北踊南沒。中踊邊沒。邊踊中沒。以法力故忽然而起未曾有光。悉能暉照幽冥邊遠。乃至阿鼻地獄無不大明。是時世界鐵圍之間。黑闇眾生更相瞻睹。咸各驚言。何忽在此有斯人輩。爾時世尊。而說偈言<p class='lg'>　我念往劫六億佛　　本生皆在耆闍山<br>　我於過去求道時　　從彼諸尊聞斯定<br>　時彼六億最後佛　　為世間親作光明<br>　號曰娑羅樹王佛　　我從彼尊問是定<br>　我時生在剎利種　　於諸王中最尊勝<br>　有子滿於五百數　　具足一切諸伎能<br>　我時為彼無上尊　　建立伽藍滿一億<br>　純用勝妙大栴檀　　糅以金銀及眾寶<br>　我時為王人愛樂　　號曰毘沙謨達王<br>　為佛廣設諸供養　　滿足萬八百億歲<br>　彼時最勝兩足尊　　號曰娑羅樹王者<br>　於其七億六千年　　住壽世間弘道化<br>　有八十億諸聲聞　　三明六通常在定<br>　住於漏盡最後身　　如是聖眾無譏毀<br>　我備種種勝供具　　供養渡諸惡趣者<br>　為欲利益諸人天　　是以求於此三昧<br>　我與妻子俱出家　　持彼佛教無與比<br>　於千四萬億歲中　　我常諮問是三昧<br>　八萬那由偈稱讚　　異異偈頌八億兆<br>　彼佛以此為他說　　惟論此定之一品<br>　頭目手足并妻子　　種種珍寶及飲食<br>　一切財貨無不捨　　為求如是三昧故<br>　念昔百億諸如來　　復有琲e沙數佛<br>　是等皆住耆闍山　　宣說如是勝寂定<br>　皆同釋迦一名號　　佛子同字羅[<a href='javascript:showpic("../fontimg/023523.gif")'>目*侯</a>]羅<br>　給侍同名為歡喜　　王城同號迦毘羅<br>　最第一隻世知者　　同名目連舍利弗<br>　世界同名為娑婆　　彼佛俱出濁惡世<br>　我以諸供奉人尊　　為欲行於菩提行<br>　諸供養具皆奉上　　為欲誦持此定故<br>　發修勝行得此定　　得斯定行無量種<br>　安住一切德行者　　得是三昧則不難<br>　不著諸味離躁擾　　不涉世俗無嫉妒<br>　安住大悲離瞋恚　　得是三昧則不難<br>　遠俗不怖於世利　　邪命清淨無煩惱<br>　於戒皎然無所畏　　得是三昧則不難<br>　勇猛精進常不息　　愛樂閑寂行頭陀<br>　安住無我妙法忍　　得是三昧則不難<br>　善調伏心無戲論　　安住威儀諸行等<br>　樂行捨施無慳吝　　得是三昧則不難<br>　如來所有諸相好　　及以十八不共法<br>　力無畏等得不難　　以能受持此定故<br>　佛眼所見諸眾生　　假使一時俱成佛<br>　彼佛一一各壽命　　千萬億數難思劫<br>　彼佛各有無量頭　　猶如大海諸沙數<br>　一頭各有無量舌　　其數亦如大海沙<br>　彼一一舌各稱揚　　持定一偈之功德<br>　說其少分不能盡　　何況書寫及受持<br>　若有順定頭陀德　　天修羅鬼所愛護<br>　為諸王等常順從　　受持難見寂定故<br>　彼有無邊無礙辯　　宣說無量百千經<br>　於一切時常不斷　　以持此經聞持藏<br>　若欲得見彌陀佛　　及彼安樂世界等<br>　後大怖畏惡世時　　應當聞持是三昧<br>　我今於汝有付囑　　我人中尊自勸汝<br>　我涅槃後末世時　　應當聞持是三昧<br>　十方所有一切佛　　過去世中及現在<br>　彼佛皆學是三昧　　得到無為佛菩提　</p><p>童子。以是義故。若有菩薩摩訶薩欲於如來真實功德開示辯說。義味名號無有窮盡。一切所說為佛所記。汝今應當讀誦受持。為他廣說如是三昧。童子。何者如來實德名號。若菩薩摩訶薩住阿蘭若樹下空閑靜默獨坐。當如是學。謂如來應供正遍知明行足善逝世間解無上士調御丈夫天人師佛世尊。積集如來勝妙功德。修諸善根而不壞失。以大忍力得諸相花及隨形好而自莊嚴。可愛色中最為增上。睹者無厭敬信愛樂。於諸智慧無能奪者。不可壞力化諸眾生。為菩薩之父。為賢聖之王。為向涅槃導師。無邊智慧無量辯才。梵音清雅言聲辯暢。相好希奇有目瞻仰。隨所觀處欲捨不能。得無比身。不為欲染。不為色染。過無色界。遠離諸苦棄捨諸法。解脫諸界非入相應。斷除諸結盡諸渴愛。渡於四流滿足智慧。安處涅槃住於實際。童子。此顯如來真實功德。是名菩薩摩訶薩住彼三昧。能獲如來真實功德。開說名義無有窮盡。一切所說諸佛所記。爾時世尊。而說偈言<p class='lg'>　於無量數千劫中　　不能說盡如來德<br>　久集一切妙善根　　為求如是勝定故<br>　莊嚴美女姝妙身　　最上希奇可樂色<br>　我本決施無悔心　　為求如是勝定故<br>　捨所重財及僮僕　　摩尼大寶與金銀<br>　以勝上心而施彼　　為求如是三昧故<br>　以摩尼寶珠瓔珞　　天冠臂印及金繩<br>　昔曾奉施諸尊師　　為求如是勝定故<br>　諸妙香花無量果　　皆是犍陀婆師香<br>　我以此花散佛塔　　增上淳至勝妙心<br>　我以無量諸法施　　歡喜開導諸眾生<br>　於諸名聞及利養　　我初不起如是心<br>　我本集於頭陀德　　獨在樹下默無言<br>　無量慈悲愍眾生　　為求無上菩提果<br>　共住同戒無違諍　　愛語常流潤澤音<br>　言詞柔軟人樂聞　　一切見之無厭捨<br>　住於他舍離家慳　　無量億生不嫉妒<br>　歡喜常自行乞食　　於諸請召皆棄捨<br>　若有多聞能受持　　於此三昧四句偈<br>　如是便為供養我　　以勝上心而尊敬<br>　我昔行於種種施　　長夜於戒而不犯<br>　以無量種供養佛　　為求如是寂定故<br>　我於無量世界中　　滿中摩尼而廣施<br>　聞是三昧持一偈　　此福過彼不可量<br>　一切所有種種花　　及諸妙香甚希有<br>　供養一切諸如來　　樂修善根無量劫<br>　世間所有諸伎樂　　勝妙飲食及寶衣<br>　無量劫中增上心　　常以供養諸十力<br>　若人興於菩提願　　當獲無上大法王<br>　若人於此三昧經　　聞說一偈福過彼<br>　於琲e中所有沙　　爾所劫數說其利<br>　敷演彼德不能盡　　以持無量福定故　</p><p>童子。以是義故。菩薩摩訶薩於是三昧。應當至心受持讀誦。為他演說分別顯示。廣化眾生修是三昧。爾時世尊。即說偈言<p class='lg'>　於彼佛所聞如是　　無上勝妙之利益<br>　是故我今為汝說　　諸佛所說勝三昧<br>　七億三千萬佛所　　我於過去曾供養<br>　彼諸一切如來等　　亦說如是修多羅<br>　由此能入大悲心　　是故顯說此三昧<br>　若有習學多聞者　　得如來智則不難<br>　若能於彼末世時　　世間導師滅度後<br>　有諸毀法惡比丘　　於彼多聞不悕樂<br>　雖說戒法而得活　　自於戒法不樂行<br>　雖說禪定而得活　　自於禪定不樂行<br>　雖說智慧而得活　　自於智慧不樂行<br>　雖說解脫而得活　　自於解脫不樂行<br>　雖說知見而得活　　自於知見不樂行<br>　如人口說栴檀香　　於諸香中最為上<br>　有人問彼說香者　　汝所說香自有不<br>　答云我實不聞香　　但由說香而得活<br>　於佛滅後末惡世　　有不應式諸比丘<br>　雖說戒法而得活　　不能自行於戒法<br>　於佛滅後末惡世　　有不應式諸比丘<br>　雖說定法而得活　　不能自行於定法<br>　於佛滅後末惡世　　有不應式諸比丘<br>　雖說慧法而得活　　不能自行於慧法<br>　於佛滅後末惡世　　有不應式諸比丘<br>　雖說解脫而得活　　不能自行解脫法<br>　於佛滅後末惡世　　有不應式諸比丘<br>　雖說知見而得活　　不能自行知見法<br>　譬如貧賤為他欺　　後時富貴人所敬<br>　人天龍鬼鳩槃荼　　終不供養無定者<br>　若得三昧微妙地　　智者便得廣智藏<br>　為彼人天之所敬　　能以上施施眾生<br>　我聞如是之利益　　最為勝上佛所演<br>　親屬資財皆悉捨　　為欲聞說是三昧<br>　月光童子心歡喜　　合掌向佛說是言<br>　我於佛仙滅度後　　當護持此佛勝法<br>　於自身命能棄捨　　及諸世間種種樂<br>　於後惡世怖畏時　　當護持是勝妙定<br>　我見世間無量苦　　興大悲心而欲拔<br>　於彼復起大慈心　　而為說此勝三昧<br>　眾中五百人咸起　　亦願護持是三昧<br>　童子於彼為上首　　亦共持此勝三昧　</p><p>爾時月光童子白佛言。世尊。所言三昧何者是也。佛言。童子。諦聽諦聽。當為汝說。謂一能寂滅於心。二無所起。三無和合智。四棄捨重擔。五得如來智。六成佛威力。七治其欲著。八滅除瞋恚。九斷離愚癡。十住心相應。十一捨不住心。十二樂欲善法。十三欲奪有為。十四安住正信。十五夜常覺悟。十六不捨禪定。十七增已生善。十八於生不樂。十九不造諸業。二十不計內入。二十一不計外入。二十二不讚自身。二十三不毀他人。二十四不在俗家。二十五戒行淳熟。二十六無能輕欺。二十七有大福德。二十八自知。二十九不輕躁。三十安住威儀。三十一捨麤惡言。三十二無怒恚心。三十三救護於彼。三十四護善知識。三十五護持密語。三十六於諸眾生不起害心。三十七不惱持戒。三十八甯X軟語。三十九不依三界。四十於一切智而得順忍。爾時世尊。而說偈言<p class='lg'>　我已開於甘露門　　我已說諸法自性<br>　我已示於生死過　　我已開顯涅槃利<br>　我已教離惡知識　　常當親近善知識<br>　離諸憒眾住寂靜　　常修慈心而不絕<br>　於清淨戒常護持　　歡喜樂於頭陀行<br>　若能常習於捨慧　　得是三昧則不難<br>　此能得於寂滅地　　終不墮在聲聞地<br>　必當證於佛智慧　　剋獲諸佛無量德<br>　見諸眾生有智器　　為說佛慧以示之<br>　若能發求無上智　　得是三昧則不難<br>　若為食起嫉妒心　　當觀食已無有淨<br>　用功無量乃得成　　若深觀此能得定<br>　無物能將此定來　　必由淨戒之所起<br>　諸法體性常寂然　　凡夫無智不能會<br>　若能心住於寂定　　是人一切常有佛<br>　人尊琩ˊ挐野矷@　常修如是寂滅定<br>　念佛相好及德行　　能使諸根不亂動<br>　心無迷惑與法合　　得聞得智如大海<br>　智者住於此三昧　　攝念行於經行所<br>　能見千億諸如來　　亦值無量琩F佛<br>　若人心有迷惑者　　於佛法中取限量<br>　於無量中無有量　　如來諸德不思議<br>　一切世間無與比　　何況而能有過者<br>　諸智諸德皆相應　　於此不疑定成佛<br>　得如來身紫金色　　一切端妙為世親<br>　緣於如是心安住　　乃名得定之菩薩<br>　此緣佛相是有作　　能除一切有相想<br>　然後安住於無相　　乃能達於諸法空<br>　能得安住於法身　　知一切有而無有<br>　無有之相修習已　　然後觀佛非色身<br>　我今為汝善說之　　彼彼趣於如是處<br>　所謂覺知諸緣事　　無量思量常不斷<br>　若有能生如是心　　念佛相好及智慧<br>　彼人能修如是念　　一心趣向無退轉<br>　若行若坐若經行　　於諸佛智無疑惑<br>　得無疑已作是願　　令我得佛三界尊<br>　必當得見諸如來　　入佛法中能選擇<br>　於此三昧而起已　　稽首禮於十方佛<br>　身口及意皆清淨　　讚歎諸佛常不斷<br>　常修如是念佛相　　日夜琩ˊ悁p來<br>　若遇垂死最重疾　　痛惱逼迫極無聊<br>　念佛三昧常不捨　　不令苦切奪此心<br>　彼人自解是法故　　則知一切諸法空<br>　以住如是諸教門　　於菩薩行不厭惡<br>　得聞如是利益已　　求於如來無等智<br>　於後不生追悔心　　最上菩提難得故<br>　我今為汝無量說　　汝於此法若不行<br>　如人雖持良妙藥　　於自身病不能治<br>　是故應當知選擇　　所謂求於勝三昧<br>　戒聞布施常修習　　得是三昧則不難　</p><p class='juan'>
月燈三昧經卷第一</p>
</body></html>
