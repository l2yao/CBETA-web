<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p><p></li><p><b>　　<A NAME="n348"></A>No. 640 [No. 639(Fasc. 6)]</b><p class='juan'>
佛說月燈三昧經一卷(一名文殊師利菩薩十事行經)</p>
<p><span class='byline'>　　　　宋沙門先公譯</span><br><p>聞如是。一時佛在舍衛國。遊於祇樹給孤獨園。與大比丘眾五百人六萬菩薩俱。及持央數諸天人。爾時。文殊師利菩薩。在其眾會中坐。時佛告文殊師利言。童子。菩薩行布施有十事。何等為十。一者諦除嫉妒意。二者常清淨意布施。三者無數百千人不能奪其財。四者無上妙而終亡。五者生大豪貴家。六者所生處好布施。七者為四部眾所愛念。八者無所畏入眾會亦無礙。十方皆聞其名聲。九者年少手足柔軟。十者常樂善知識。乃至坐佛樹下。童子。是為菩薩行布施十事。佛於是說偈言<p class='lg'>　已遠除於嫉妒　　意常好布施者<br>　持上妙而終亡　　生即於豪富家<br>　所生處意常樂　　而好喜於布施<br>　為眾生所愛念　　居家者及出學<br>　於眾會無所畏　　所至處無疑難<br>　其名聲遠而聞　　於郡國及縣邑<br>　其手足常柔軟　　所欲得不復難<br>　即為得善知識　　諸佛及其弟子<br>　終不復生嫉妒意　　意常好樂欲布施<br>　以持上妙而終亡　　於是行事無嫉妒<br>　即生於大豪富家　　意常喜樂而布施<br>　為若干億人所愛　　好布施者有是行<br>　得善知識不復難　　常見諸佛及弟子<br>　見已即樂供養之　　其布施者有是行　</p><p>佛語童子。菩薩持戒清淨有十事何等為十。一者具足其願。二者學佛道。三者常尊樂於黠慧。四者死不妄語。五者見世不轉意。六者棄生死。七者求泥洹。八者寂寞行。九者得三昧。十者無貧窮行。童子。是為菩薩十事清淨持戒。佛於是說偈言<p class='lg'>　即具足其所願　　學諸佛之道行<br>　常樂於尊智慧　　亦無有恐懼時<br>　不復轉其所願　　亦不轉慎諸行<br>　常棄遠於生死　　則求索泥洹道<br>　常在寂寞處行　　即便得於三昧<br>　而無有貧窮時　　即立於持戒品<br>　其人即具所可願　　是菩薩學諸佛道<br>　慧者於人不自稱　　其人如是戒清淨<br>　持願甚堅不復難　　終不復動所采建<br>　以見生死無數惡　　便棄捐求泥洹道<br>　其意不復著所念　　其人如是立戒彊<br>　得正剎土無不可　　清淨戒者有是行　</p><p>佛語童子。菩薩立忍辱有十事。何等為十。一者火不能燒。二者刀不能害。三者毒不能行。四者水不能沒。五者非人護之。六者得莊嚴其身相。七者閉塞諸惡道。八者得生梵天不難。九者晝夜得安隱。十者安樂不移。童子。是為菩薩十事住忍辱。佛於是說偈言<p class='lg'>　火不能燒其人　　刀亦不能傷害<br>　其毒不能得行　　水亦不能漂沒<br>　諸非人悉護之　　即得三十二相<br>　便閉塞諸惡道　　忍辱者德如是<br>　求索諸梵及釋　　彼亦不而難致<br>　常得安隱之行　　悉覺於非常事<br>　刀及火亦不能傷　　行於毒中不能害<br>　諸天及人鬼神護　　其忍辱者有是行<br>　即身得三十二相　　其人不復畏惡道<br>　於是死即生梵天　　行慈心者有是道<br>　晝夜即得安隱行　　常好喜身得安定<br>　於一切有清淨意　　終無有瞋恚志行　</p><p>佛告童子。菩薩精進有十事。何等為十。一者有威神。二者為諸佛所護。三者非人悉亦護之。四者聞法終不轉忘。五者所未聞法而得聞。六者得高明智慧。七者得種種三昧。八者終無病時。九者飯食得安隱。十者得柔軟如優缽不剛。童子。是為精進行菩薩十事。佛於是說偈曰<p class='lg'>　常為得有威神　　終不轉犯諸惡<br>　諸非人悉護之　　即疾得成佛道<br>　聞經法亦不忘　　未聞者求得了<br>　其人即得高明　　精進者有是德<br>　得同諸三昧行　　終無有疾病時<br>　精進者智慧俱　　其人得佛道行<br>　所飯食得安隱　　即得為精進行<br>　譬如優缽在水　　稍稍長而大成<br>　清白法亦如是　　令菩薩稍稍成<br>　終無有能當者　　得在天安樂處<br>　多陀竭精進行　　以進越無數劫<br>　諸菩薩勤力行　　所修奉悉說之<br>　其精進者有威神　　常為諸佛所擁護<br>　而皆奉受是道行　　其人得佛道不久<br>　所聞者終不復忘　　及復得餘眾法行<br>　其人智慧稍增益　　精進行者有是事<br>　種種三昧常自增　　彼終無有疾病時<br>　諸所可飯食之者　　一切得則為安隱<br>　晝夜成就清白行　　精進之者無有休<br>　其人不久疾得佛　　行精進者尊如是　</p><p>佛語童子。坐禪菩薩有十事行。何等為十。一者專行住。二者行道事。三者無有恐難。四者諦正諸根。五者為人所愛。六者遠離欲。七者不轉一心。八者脫於魔界。九者住佛界。十者得解脫。童子。是為坐禪菩薩十事行。佛於是說偈言<p class='lg'>　其人不轉所行　　即為住諦之行<br>　專行諸道之事　　其人捨不正行<br>　所修無所復著　　諸根已為寂定<br>　即為得安隱喜　　坐思惟道行事<br>　其人已離愛欲　　安隱坐於一心<br>　以遠離魔境界　　即住於佛境界<br>　專行者有是持　　其獨樂樹間者<br>　即便解脫之行　　便成得十事句<br>　其菩薩住轉不行　　皆棄捐於不當行<br>　棄不正行樂正行　　念三昧者有是事<br>　其人終無貪著時　　行安隱者賢不貪<br>　身意善覺而持戒　　行三昧者有是事<br>　行空樹間無所畏　　其人終無著貪時<br>　諸非人皆愛念之　　如是遠離欲獨行<br>　終不著欲亦不貪　　如是即脫魔境界<br>　便住於如來境界　　其人解脫邪事竟　</p><p>佛語童子。菩薩行般若波羅蜜有十事。何等為十。一者一切所有悉布施無所希望。二者不復犯戒不以戒自綺。三者住忍辱力無人想住。四者行精進不貪身命。五者行禪不住禪。六者降伏弊魔。七者九十六種外道不能動之。八者自得知生死。九者於眾生有悲意。十者不求弟子緣一覺地。童子。是為菩薩行般若波羅蜜十事。佛於是說偈言<p class='lg'>　其人所施皆等　　亦不念望其報<br>　護經戒不敢犯　　亦不有想著求<br>　行忍辱及智慧　　終無有人之想<br>　見人即有精進　　身志意無所著<br>　行一心及智慧　　無所住無有想<br>　以降伏於眾魔　　智慧者有是德<br>　九十六種之道　　皆無能動搖者<br>　得知了生死事　　智慧者有是事<br>　於一切眾生所　　有大悲哀之行<br>　於弟子緣一覺　　皆不念所求行<br>　所有皆施無希望　　為不犯戒不念惡<br>　行忍辱者無人想　　奉智慧者有是事<br>　精進為在空閑處　　禪無有想亦無住<br>　其人智慧降伏魔　　行智慧者有是事<br>　諸外道者不能動　　其人即為知生死<br>　於眾人民有哀傷　　行智慧者有是事<br>　諸弟子及緣一覺　　於彼終無念求索<br>　其人住佛道如是　　行智慧者有是事　</p><p>佛語童子。多智菩薩有十事行。何等為十。一者知惡道。二者知善道。三者解疑事。四者為現直道。五者棄捐惡道。六者住正道。七者在甘露門。八者得坐佛樹下。九者為人民現明道。十者不畏惡道。童子。是為多智菩薩十事行。佛於是說偈言<p class='lg'>　為知了諸塵勞　　悉曉了是兩事<br>　其人便棄塵勞　　即隨佛道之行<br>　慧而解諸狐疑　　便為現直見事<br>　則棄捐惡道行　　即得在於正道<br>　見在於甘露門　　則得坐佛樹下<br>　為人民解現正　　令不畏諸惡道<br>　曉了無數塵勞法　　知解兩事為如是<br>　其人便棄捐塵勞　　便於彼學上善法<br>　為一切人解其疑　　便為得見善正直<br>　即棄捐去惡道事　　其多智常在道住<br>　常為住在甘露門　　得坐在無量佛樹<br>　為無量億人現明　　其人終不畏惡道　</p><p>佛語童子。菩薩尊法施持法與他人者有十事。何等為十。一者棄捐惡。二者奉行善。三者修正士。四者淨其佛剎。五者坐佛樹下。六者布施眾用。七者降伏諸塵勞。八者與一切人智。九者行慈心。十者現在得安隱意。童子。是為菩薩持尊法施十事以法施與他人者。佛於是說偈言<p class='lg'>　諸不善皆捐之　　諸善事悉奉行<br>　得在住法智慧　　意常好喜布施<br>　便淨其佛國土　　即得無上之國<br>　便則坐佛樹下　　興法施譬如寶<br>　布施一切所有　　便學於諸法王<br>　則遠除諸塵勞　　其人得佛不難<br>　布施於一切人　　常有慈心之行<br>　其無有嫉妒行　　為安隱諸非人<br>　多智便棄諸不善　　其人常為在善住<br>　於尊法堅不可動　　其多智者常與法<br>　即常得清淨之國　　常奉行佛道之事<br>　為常得在佛樹下　　興法施者有是事<br>　無有塵勞布施眾　　便即知了己身事<br>　皆解脫諸世之事　　其人終無所罣礙<br>　其人自知而發意　　為一切人如是施<br>　有慈心者無嫉妒　　見諸法安無有我　</p><p>佛語童子。菩薩行空有十事。何等為十。一者行佛道。二者無所著行。三者不願所生。四者不犯戒法。五者不誹謗賢者。六者不為諍行。七者無所得。八者獨行道。九者不諍佛。十者受法行。童子。是為菩薩行十空事。佛於是說偈言<p class='lg'>　其諸上人所行　　得上尊之世界<br>　勇猛者於彼行　　諸所不可得命<br>　皆不著諸世界　　於禪思安隱坐<br>　亦不願諸所生　　便曉知諸空法<br>　終不復犯戒法　　持於戒無有呵<br>　其盡壽不說惡　　不誹謗餘賢者<br>　其行道無所諍　　終無有諸諍訟<br>　其便知諸所事　　彼如法而習行<br>　乃至亡失其命　　終不謗於世尊<br>　積累於一切法　　自保意無所畏<br>　於一切諸世界　　佛道不可思議<br>　即奉持諸佛法　　不復疑於空法<br>　其人之行而上妙　　住不在於諸外道<br>　行禪安隱無所著　　諸所無命亦無人<br>　其人終無有貪著　　行一心者無所想<br>　以知無人無我法　　終復無有於所願<br>　悉曉諸空之法事　　於眾所用終不著<br>　其人終無貪著念　　於佛常有淨信意<br>　其人終無諍訟事　　獨處行者空眾用<br>　其人為住於佛道　　便持如來諸所法　</p><p>佛語童子。菩薩在獨處行有十事。何等為十。一者有清淨意。二者無有欲。三者念諸佛。四者信行。五者不疑慧。六者有反復於諸佛。七者不誹謗法。八者寂寞行。九者得調住。十者智四解事。童子。是為菩薩獨處行十事。佛於是說偈言<p class='lg'>　終無有愛欲行　　常有清淨之意<br>　便奉無所欲事　　於獨處一心行<br>　思念普世間明　　其人轉而成信<br>　於智慧一無疑　　佛慧不可思議<br>　於諸佛有反復　　佛終不棄捐法<br>　即而作寂定行　　便為住於寂法<br>　其人即得解事　　獨自樂於樹間<br>　便棄損於財利　　在一處而行道<br>　有人則為有清意　　常皆棄損諸惡事<br>　其人行寂無有上　　終不復疑諸佛慧<br>　其人思念佛無上　　信於諸天中天行<br>　亦不復疑諸佛慧　　寂寞行者有是事<br>　於諸上人有反復　　終不復棄諸法行<br>　獨處行者而寂寞　　閑處行者有是事<br>　便得善諦寂寞地　　即疾解了諸證事<br>　常解說無央數經　　其人無有罣礙時　</p><p>佛語童子。菩薩在閑處行有十事。何等為十。一者寂行。二者遠離眾人。三者無諍訟。四者無瞋恚。五者不入諸行。六者不入人罪。七者念解脫事。八者安隱一心行。九者疾作證解脫。十者以無所著故得三昧。童子。是為菩薩閑處尊行十事。佛於是說偈言<p class='lg'>　常有寂寞之事　　便遠離眾會人<br>　終無有諍訟時　　而獨自作於行<br>　常無有瞋恚意　　終不轉著諸界<br>　亦不復作諍訟　　在閑處是有德<br>　便為寂寞之行　　常在於獨處行<br>　即有解脫之事　　便疾得過度去<br>　獨自在上閑處坐　　常棄捐惡眾會人<br>　其人終不入人事　　樹間坐者有是事<br>　便厭於一切生死　　其人無有貪眾用<br>　亦不有眾畏之事　　在樹下坐有是事<br>　終不與人共諍訟　　常獨行者樂寂寞<br>　常護守於身口意　　其在閑處德無數<br>　便得上妙解脫事　　即好坐在寂三昧<br>　其於樹間習寂行　　在閑處者有是德　</p><p>佛語童子。菩薩行分衛有十事。何等為十。一者不欲令知其行。二者不令人知其功德。三者不欲有財利。四者不有自稱亦無諛諂。五者在賢聖道住。六者不自說功德。七者不從他人取足。八者至他家舍亦不喜亦不憂。九者離衣食施持法施與人。十者住令德無諛諂。皆取於其法施。童子。是為菩薩行分衛住十事。令德無諛諂。佛於是說偈言<p class='lg'>　彼不欲令知行　　亦不著所為事<br>　利無利而等意　　其人住於教令<br>　亦不犯賢聖事　　不有稱諛諂行<br>　亦不自說其善　　復不說他人惡<br>　亦不愁不歡喜　　說法離於衣食<br>　所說皆令歡喜　　分衛者有是德<br>　不欲令稱不求名　　常住在四賢聖行<br>　亦不諛諂求財利　　受教令者有是事<br>　不自稱譽不說惡　　初不說惡惡舌者<br>　聞人功德常歡喜　　其分衛者知止足<br>　離衣食善與法施　　亦不求索於財利<br>　所說善人皆歡喜　　受尊教者有是事　</p><p>佛說是經時。七萬二千人發無上正真道。萬菩薩得無所從生法忍。佛說如是。文殊師利童子。及一切眾會天龍世間人皆歡喜。前為佛作禮而去<p class='juan'>
佛說月燈三昧經一卷</p>
<p>此是丹藏月燈三昧經先公譯者。而與彼鄉宋二藏之經。文義迥異。未知孰是。按聞元錄。此經有二別譯。一於有譯無本中。有後漢安世高譯一卷。二於有譯有本中。有宋沙門先公譯一卷。皆云出大月燈經第七卷。其先公譯。目下注云。一名文殊師利菩薩十事行經。又指多小云。一十紙。今撿此丹本經。始從六度乃至分衛。凡歷十二法。皆以十事說之。又其多小。是古之十紙有十二行。則知真是先公所譯月燈經矣。但錄云出大經第七卷。而今撿之。出自第六卷之前半。斯為未協。疑古今分卷有異。或書寫錯六為七耳</body></html>
