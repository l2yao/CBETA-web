<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T15 </TITLE>
</head>
<BODY>

<p><p></li><p><b>　　<A NAME="n434"></A>No. 655</b><p class='juan'>
佛說勝義空經</p>
<p><span class='byline'>　　　　西天譯經三藏朝奉大夫試光祿卿傳法大師賜紫沙門臣施護等奉　詔譯</span><br><p>佛世尊。一時在俱盧數國。與苾芻眾俱<p>佛告諸苾芻言。諸有法門我如前說。復有正法名勝義空。汝等諦聽。極善作意。今為汝說。諸苾芻。此中云何名勝義空。謂眼生時而無少法有所從來。又眼滅時亦無少法離散可去。諸苾芻其眼無實離於實法。以要而言。有業有報作者不可得。此蘊既終復他蘊攝。別法合集因緣所生。耳鼻舌身意亦復如是。彼意生時而無少法有所從來。又意滅時亦無少法離散可去。諸苾芻。彼意無實離於實法亦如前說。別法合集。此合集法無實可得。因緣所生。此緣生者。所謂無明緣行。行緣識。識緣名色。名色緣六處。六處緣觸。觸緣受。受緣愛。愛緣取。取緣有。有緣生。生緣老死憂悲苦惱。如是即一大苦蘊生。此所生法無實可得。生已即滅。由是無明滅。即行滅。行滅即識滅。識滅即名色滅。名色滅即六處滅。六處滅即觸滅。觸滅即受滅。受滅即愛滅。愛滅即取滅。取滅即有滅。有滅即生滅。生滅即老死憂悲苦惱滅。如是即一大苦蘊滅。如是等所說是為勝義空。諸苾芻。諸有法門如前已說。今此正法汝等當學佛說勝義空經<p class='juan'>
</p>
</body></html>
