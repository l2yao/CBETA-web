<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p class='juan'>
菩薩瓔珞經卷第七(一名現在報)<p><span class='byline'>　　　　姚秦涼州沙門竺佛念譯</span><br><p><b>　　<A NAME="n28"></A>隨行品第十九之餘</b></p>
<p class='lg'>　行過超三界　　無形不可睹<br>　普照三千世　　法愍度無極<br>　一意一念頃　　具足眾相好<br>　不染於塵勞　　空界度無極<br>　若能宣暢法　　普潤諸萌類<br>　四諦如爾相　　苦盡度無極<br>　佛土普清淨　　無有三乘心<br>　自然通道教　　定意度無極<br>　人本從空生　　法界無增減<br>　不違諸法本　　方便度無極<br>　幻化不真實　　行超三界表<br>　超過無量國　　通達度無極<br>　無想眾生等　　猗識不解慧<br>　賢聖得往來　　微識度無極<br>　自然如爾性　　法慧多所益<br>　四大本自然　　終始度無極<br>　不見吾我人　　壽命眾行本<br>　一相無有相　　無形度無極<br>　無數諸佛土　　莊嚴佛道場<br>　演出佛光明　　法寶度無極<br>　攝意無有亂　　永除三毒心<br>　平等無若干　　誠信度無極<br>　猗識由五道　　不能解縛著<br>　拔濟苦根源　　遠離度無極<br>　雖復處胞胎　　不為慾所染<br>　永離淫怒癡　　解脫度無極<br>　佛法甚深妙　　神力過三界<br>　現形在五濁　　忍辱度無極<br>　若復遭苦樂　　不生增減心<br>　執意如虛空　　無疆度無極<br>　道不從空生　　亦不離人心<br>　分身滿虛空　　滅盡度無極<br>　不見吾我人　　不壞本無相<br>　一行成正覺　　觀世度無極<br>　不生亦不滅　　無有生死本<br>　從此至彼岸　　超越度無極<br>　眾苦本無形　　本智由境界<br>　心識不可毀　　幻行度無極<br>　幻有二根本　　行幻深智幻<br>　能解此幻法　　無疑度無極<br>　智幻超三界　　行幻亦復然<br>　八正道清淨　　道品度無極<br>　世幻非真實　　賢聖不染著<br>　愚者抱常想　　通慧度無極<br>　六塵外六入　　十二牽連法<br>　名色由更樂　　緣想度無極<br>　行從愚惑生　　流馳無數念<br>　若當念有形　　具足度無極<br>　虛空無邊際　　亦不見行跡<br>　得尋生死岸　　自然度無極<br>　人壽有長短　　今世亦後世<br>　唯道澹然安　　澹然度無極<br>　法界各有性　　不見受入處<br>　無猗不可染　　無懷度無極<br>　佛土無央數　　法智不思議<br>　慧海不可量　　受入度無極<br>　人智無增減　　賢聖行平等<br>　分別空無慧　　陰蓋度無極<br>　本從無數世　　苦行無有量<br>　不念劫數期　　閑靜度無極<br>　念在兜術天　　論講無形法<br>　導引無量人　　無二度無極<br>　著樂不以歡　　處苦亦不憂<br>　見諦成就道　　真實度無極<br>　降神閻浮內　　轉法於鹿野<br>　盡捨世穢濁　　望斷度無極<br>　菩薩行成就　　不著六塵勞<br>　學智甚深法　　牢固度無極<br>　智術權方便　　深入無有礙<br>　分別無量身　　在所度無極<br>　勇超無量劫　　窮盡生死本<br>　莊嚴佛土淨　　微妙度無極<br>　人能信本源　　不滯於生死<br>　心正無亂想　　一想度無極<br>　行施不見施　　亦無去來想<br>　觀物如虛空　　無厭度無極<br>　觀世非有世　　亦無三塗苦<br>　自濟復濟彼　　大慈度無極<br>　設見眾生類　　染著在三有<br>　勸導以正教　　大悲度無極<br>　周旋無量界　　執信如安明<br>　和顏常一心　　歡喜度無極<br>　菩薩初發意　　不為一人故<br>　曠濟無邊崖　　放捨度無極<br>　當我初生時　　佛土黃金色<br>　莊嚴於道場　　神感度無極<br>　不自滅名想　　亦不著壽命<br>　空無願無相　　根門度無極<br>　本從平等慧　　今自致正覺<br>　不捨金剛意　　三觀度無極<br>　慇懃於道德　　日夜常經行<br>　法說亦義說　　進趣度無極<br>　知足道第一　　捨意無所貪<br>　三十七道品　　無為度無極<br>　菩薩剎土淨　　種姓不雜錯<br>　琤肵u正家　　豪族度無極<br>　降神處母胎　　示現嬰兒相<br>　執心淨無垢　　變化度無極<br>　既得出母胎　　舉足行七步<br>　足足度七垓　　示現度無極<br>　常在金机上　　現以香水浴<br>　無量諸佛集　　勸進度無極<br>　三十二相具　　八十好莊嚴<br>　天地六反動　　容顏度無極<br>　諸法無形相　　現以色相法<br>　獨步無有侶　　最尊度無極<br>　一一思法界　　不失本要誓<br>　諸法悉如聾　　默然度無極<br>　賢聖八等行　　止觀無想行<br>　不捨空無慧　　一入度無極<br>　常以妙道法　　講授諸法門<br>　勸導一切人　　法響度無極<br>　十善眾行本　　無著不可染<br>　修一得成一　　不退度無極<br>　世人懷慳貪　　永處於幽冥<br>　導該無量法　　學習度無極<br>　如來無所著　　受法不捨離<br>　永離眾生居　　獨拔度無極<br>　雖處父王宮　　寂靜思惟道<br>　不貪五欲樂　　無穢度無極<br>　觀身乾樹皮　　亦如久朽灰<br>　自察無識想　　出息度無極<br>　一數不離一　　止觀本行願<br>　係意在目前　　道智度無極<br>　人處生死久　　不計本末空<br>　能捨不與俱　　總持度無極<br>　所以獲四辯　　法義捷疾智<br>　宣暢無量義　　應適度無極<br>　無數大聖集　　聞法欲無厭<br>　平等通大智　　等慧度無極<br>　設復於無量　　成敗諸劫數<br>　未盡如來藏　　遠離度無極<br>　一生百千生　　欲究如來德<br>　未有斯等類　　廣及度無極<br>　虛空有邊際　　須彌可稱量<br>　豈有大導師　　無限度無極<br>　從無央數劫　　積累諸德本<br>　行盡更不造　　流轉度無極<br>　世雄慈蓋普　　潤及眾生類<br>　聞法不疑滯　　信解度無極<br>　勇猛超眾生　　無有下劣心<br>　降伏魔官屬　　忍意度無極<br>　吾昔發誓願　　不自惜身命<br>　故自獨持出　　金剛度無極<br>　若中間有疑　　不成最正覺<br>　累功德無量　　人尊度無極<br>　爾乃道玄妙　　法藏不可思<br>　超過三有表　　純熟度無極<br>　一相不可見　　真如性亦爾<br>　捨本就其末　　無礙度無極<br>　不教自然寤　　無師一切智<br>　獨善無所憂　　無尤度無極<br>　壞六十二見　　愛欲諸羅網<br>　閉塞生死門　　快樂度無極<br>　息心自滅意　　不懷沾污心<br>　執心如大海　　無違度無極<br>　觀身如怨讎　　諸孔流不淨<br>　分別內外法　　解本度無極<br>　一心一念頃　　流馳不可制<br>　至坐樹王下　　弘誓度無極<br>　法行如蓮華　　常以三道教<br>　雖處不染著　　一意度無極<br>　等意如大道　　永除小節心<br>　三十三法盡　　無垢度無極<br>　人當求出要　　分別內外法<br>　思惟不捨離　　精進度無極<br>　觀身當觀法　　五陰聚散行<br>　如人觀掌珠　　真諦度無極<br>　破碎四魔垢　　摧壞憍慢山<br>　慧火焚三毒　　捨離度無極<br>　卿等設有疑　　各自宣說本<br>　當以智慧光　　照曜度無極<br>　足下眾相明　　印文炳然現<br>　諸有睹此相　　恩澤度無極<br>　鹿[<a href='javascript:showpic("../fontimg/029685.gif")'>月*耑</a>]如金剛　　內外朗然現<br>　趾立不傾側　　端嚴度無極<br>　皮毛極軟細　　紅華不著水<br>　一一眾好具　　行足度無極<br>　當我舉足時　　入城行分衛<br>　福祐無貧富　　不擇度無極<br>　分衛訖周遍　　還詣靜房室<br>　道法自娛樂　　思惟度無極<br>　日夜皒g行　　觀誰應先度<br>　不違本弘誓　　清淨度無極<br>　是以琣菢蛂@　不與世事諍<br>　自離復離彼　　離趣度無極<br>　四大各有性　　高下亦不同<br>　由識神分別　　法義度無極<br>　菩薩自觀空　　無微不省察<br>　防護諸惡業　　慧見度無極<br>　諦觀諸剎土　　不興苦樂想<br>　解諸法甚深　　善法度無極<br>　可進知其進　　亦不懷狐疑<br>　出要無二道　　虛寂度無極<br>　悉觀諸行本　　受報亦清淨<br>　不求功德業　　忘施度無極<br>　過去不復生　　未來不可見<br>　現在自然法　　願求度無極<br>　泥洹無體性　　亦無受入處<br>　觀諸受法報　　知本度無極<br>　靜意三昧定　　永與亂意別<br>　無常苦無我　　體行度無極<br>　如實觀察法　　知一不可動<br>　不壞法本心　　自然度無極<br>　悉知法無我　　生生不見生<br>　轉諸法輪行　　曠濟度無極<br>　能滅諸法性　　亦不求解脫<br>　誠信遊五道　　盡生度無極<br>　如來至密行　　心意識亦然<br>　逮得無生心　　了達度無極<br>　計吾本所行　　住壽琩F劫<br>　功勞自然著　　行跡度無極<br>　生死本所從　　如幻無真實<br>　寂滅不可污　　匿藏度無極<br>　賢聖十二品　　悉歸于無為<br>　無生永不生　　行勝度無極<br>　念昔在香林　　端坐思惟道<br>　形體不傾側　　初禪度無極<br>　又本在師子　　曠普講堂所<br>　無想諸天衛　　二禪度無極<br>　復於此賢劫　　護法大城中<br>　自隱求道教　　三禪度無極<br>　如今於此座　　廣演無量法<br>　內外無所礙　　四禪度無極<br>　行道無沾污　　不興若干念<br>　故令自致尊　　離世度無極<br>　如日初放光　　令人自所見<br>　吾今演道教　　現明度無極<br>　無數阿僧祇　　如來不思議<br>　各各布道教　　無生度無極<br>　正使億百千　　七寶滿世境<br>　不如一意念　　一意度無極<br>　不起亦不滅　　知本所從來<br>　解了三世觀　　梵行度無極<br>　若能崇慧本　　次第不越序<br>　修道無二心　　玄寂度無極<br>　大慈不思議　　廣濟眾生類<br>　師子一雷吼　　普聞度無極<br>　諸有眾生類　　信樂空無法<br>　順理無所犯　　造行度無極<br>　內修六重法　　樂靜不處鬧<br>　自識宿命行　　知本度無極<br>　今世受胎分　　欲滅勤修行<br>　一失命根識　　受決度無極<br>　諸法不嬈亂　　修行清白法<br>　念生離生本　　無本度無極<br>　人遊五道淵　　如河奔大海<br>　速駛不復還　　歸趣度無極<br>　常念世間苦　　念離不與俱<br>　獨逝不懷憂　　無雙度無極<br>　如種諸穀子　　稻麻諸花果<br>　本子非生苗　　變易度無極<br>　人生不學道　　臨死有變悔<br>　欲離勿懈怠　　學進度無極<br>　若欲拔根本　　勿復種其識<br>　此盡無過是　　香熏度無極<br>　觀諸世間法　　悉空無所有<br>　當觀是非法　　不動度無極<br>　勸助諸福業　　一一無所礙<br>　登祚十住行　　一生度無極<br>　悉觀諸法門　　總持無忘失<br>　諸法界相應　　斷結度無極<br>　若欲遊虛空　　神足無所礙<br>　無人無我想　　習行度無極<br>　一一思惟法　　輕舉無所礙<br>　以身量度空　　神足度無極<br>　如實觀人本　　道行無所違<br>　不與二見心　　正定度無極<br>　如鏡觀面像　　信已無瑕穢<br>　塵勞自然滅　　百福度無極<br>　宿願不可盡　　積行今乃獲<br>　誠信如日初　　擇法度無極<br>　勤念入深要　　搜求無量法<br>　謙恭下下意　　牢固度無極<br>　菩薩有八法　　修行至道場<br>　解慧不著空　　無想度無極<br>　若欲猗空慧　　知空非真實<br>　慧本知三礙　　空相度無極<br>　有法名戰格　　奮迅無畏定<br>　亦不懷怯弱　　眾智度無極<br>　因緣各相生　　生死是道本<br>　二事不相離　　拔苦度無極<br>　一生非本根　　亦無眾生根<br>　識神染著有　　假號度無極<br>　真道無形質　　微妙不思議<br>　道實非有道　　震動度無極<br>　觀諸佛土淨　　清淨無瑕穢<br>　常以平等道　　神通度無極<br>　菩薩常觀察　　不著形相法<br>　知生過五道　　無名度無極<br>　或有修一法　　超越眾行表<br>　最勝自然達　　越次度無極<br>　空觀一切人　　息心無所念<br>　應一無所污　　齊限度無極<br>　大聖德無量　　不為塵欲染<br>　究盡塵勞原　　無底度無極<br>　本無有五道　　由塵垢而生<br>　幻化非常想　　聖慧度無極<br>　諸法相受入　　菩薩所修行<br>　不見眾苦本　　無我度無極<br>　亦不在劫數　　生死無形兆<br>　當來不常停　　速疾度無極<br>　分別四非常　　苦空無我身<br>　以慧自莊嚴　　修治度無極<br>　如人欲行空　　修禪乃果獲<br>　定意不錯亂　　志密度無極<br>　口出無量音　　不毀於法性<br>　如月眾星滿　　果實度無極<br>　神足不可量　　慧海如琩F<br>　善權攝自在　　受入度無極<br>　若欲化眾生　　入定觀察心<br>　先以權慧導　　漸現度無極<br>　佛經不可數　　唯佛能記之<br>　諸法相應相　　勸樂度無極<br>　度脫一切眾　　不限劫遠近<br>　真道無男女　　順一度無極<br>　欲修菩薩道　　先淨身口意<br>　無從十惡行　　本淨度無極<br>　一意念道教　　永離欲界行<br>　中間不起想　　滅欲度無極<br>　諸法無名號　　著色求功報<br>　色亦非本無　　離色度無極<br>　菩薩受記別　　如來所印可<br>　行盡更不造　　補處度無極<br>　有數本無數　　無數亦復然<br>　起亦不見起　　斷結度無極<br>　滅生非有生　　無生亦復然<br>　知生非常生　　無生度無極<br>　無有本非有　　非有亦復然<br>　解有非有者　　一向度無極<br>　一亦本非一　　無一亦復然<br>　一亦本無住　　無名度無極<br>　假號出本無　　權詐非真實<br>　無著歸滅盡　　懷道度無極<br>　人本從積行　　觀世如幻化<br>　不以眾多想　　絕跡度無極<br>　經歷一切劫　　拔擢離劫數<br>　不著諸音響　　無聲度無極<br>　如人眼視色　　色本非眼候<br>　猶識內外別　　無識度無極<br>　聲香味細滑　　意法亦復然<br>　本無有此識　　自然度無極<br>　無色觀諸法　　無痛更樂生<br>　威儀眾行具　　造行度無極<br>　本無有此生　　貪識樂此生<br>　隨形受生分　　斷貪度無極<br>　神識本無形　　性本自然息<br>　後受六入苦　　斷入度無極<br>　念離五道淵　　思惟虛空觀<br>　豎立法大幢　　顯曜度無極<br>　無想亦不生　　不從師稟受<br>　能從中自寤　　越次度無極<br>　諸法如虛空　　非思欲之數<br>　悉解眾音響　　聞說度無極<br>　其聲淨妙好　　所說無滯礙<br>　不起六更樂　　妙法度無極<br>　諸法無有量　　如來盡超過<br>　道智通三達　　正觀度無極<br>　現為師稟受　　不懷高下意<br>　意超三界表　　獨步度無極<br>　無行不造行　　行本無因緣<br>　緣盡則無行　　神德度無極<br>　三痛由苦樂　　報應隨其法<br>　無苦無樂痛　　痛止度無極<br>　成就七觀行　　三處自然滅<br>　陰入不復生　　愛止度無極<br>　尋色本從空　　以生諸法想<br>　非我本造彼　　見正度無極<br>　無行亦無報　　端坐無所念<br>　思惟自成道　　常住度無極<br>　執意不可動　　澹然如虛空<br>　非有非不有　　布行度無極<br>　正使後滅度　　定意不錯亂<br>　不念有常想　　廣行度無極<br>　轉法無法想　　況有受法人<br>　解了悉空寂　　知時度無極<br>　聲彌滿世界　　皆演妙法音<br>　聲本自無生　　無聲度無極<br>　慎身守護口　　意莫念非邪<br>　與道不相違　　無憎度無極<br>　思惟諸法界　　不壞法輪行<br>　具足九次第　　法界度無極<br>　無畏不可盡　　無內外遠近<br>　離四諸受入　　無量度無極<br>　不壞形色法　　亦不與相應<br>　不敗自然相　　相應度無極<br>　道行本無一　　甚深不可量<br>　隨根原適化　　隨智度無極<br>　如有欲解法　　現法有境界<br>　便能尋根原　　無盡度無極<br>　從億百千劫　　教化眾生類<br>　欲令悉成就　　方便度無極<br>　隨時現方便　　不染著三有<br>　拔斷諸陰蓋　　等慧度無極<br>　總持諸法門　　不失正行本<br>　不自稱歎己　　滿足度無極<br>　生法非有生　　盡法非有盡<br>　知生盡本無　　空響度無極<br>　譬如人音聲　　等正覺所說<br>　悉歸於空無　　如實度無極<br>　諸根不錯亂　　護念眾相具<br>　清淨歸本無　　道慧度無極<br>　人結無量縛　　非有所能壞<br>　自然通聖達　　化生度無極<br>　如來最正覺　　玄鑒過去法<br>　彼彼自然化　　深藏度無極<br>　未來有生本　　受苦無有量<br>　方便斷未來　　本盡度無極<br>　現在無量行　　眾生不可量<br>　隨形往化生　　淨剎度無極<br>　當說法門品　　功福無有盡<br>　不望功福報　　道樹度無極<br>　神足行有本　　所說法不同<br>　現法有增損　　周旋度無極<br>　無量智無礙　　所說無虧損<br>　道意甚深固　　演暢度無極<br>　佛法無二相　　唯在身意淨<br>　法處無猗著　　不住度無極<br>　雖得神通道　　不習算術法<br>　行訖不具足　　非來度無極<br>　如實非有一　　亦無若干想<br>　行盡得致一　　供養度無極<br>　諸佛世尊等　　於法得自在<br>　化身得自在　　法法度無極<br>　既知前無數　　難計無量劫<br>　教盡復流化　　舒遲度無極<br>　當來阿僧祇　　無量眾生類<br>　知不唐勤勞　　普接度無極<br>　觀察種種類　　過去無量佛<br>　亦說真如法　　無猗度無極<br>　實亦非本實　　實亦自然生<br>　實亦非常住　　身轉度無極<br>　文字通道法　　行跡無疑難<br>　不疑三世苦　　身本度無極<br>　不計本無法　　智從無量生<br>　觀世盡為惑　　教授度無極<br>　從初發意來　　皕]眾生類<br>　不處城國邑　　離眾度無極<br>　分別身支節　　身相諸穢濁<br>　解知本無形　　無著度無極<br>　法性非常住　　亦非今後世<br>　離法不獲果　　未來度無極<br>　亦不與同處　　行跡各差別<br>　盡歸於滅度　　齊等度無極<br>　實空不可離　　況當無實空<br>　念善力勤學　　達妙度無極<br>　一切眾相具　　本無為一形<br>　法從空慧得　　自生度無極<br>　念本無怒佛　　沒命善覺尊<br>　由是今成佛　　立志度無極<br>　受形雖被謗　　不為榮辱屈<br>　故號人中尊　　攝意度無極<br>　未受本無慧　　道意有移轉<br>　現光於世間　　發意度無極<br>　滅度有四品　　皆由三毒本<br>　名號人中尊　　種類度無極<br>　道亦有三相　　真如法性本<br>　現在獲三報　　成就度無極<br>　如來真實法　　非有能護持<br>　分別身空本　　懷來度無極<br>　得通不可測　　心形俱然住<br>　道練心塵垢　　往來度無極<br>　本無有心意　　自生自然滅<br>　我本亦自無　　空寂度無極<br>　佛不由三世　　當來現在道<br>　轉易不常停　　速疾度無極<br>　法相常自住　　神識自流轉<br>　非剎非有剎　　慧靜度無極<br>　身法有六行　　非想意所造<br>　苦行三十七　　頒宣度無極<br>　非彼吾所造　　為說非常空<br>　出現諸佛法　　世界度無極<br>　神智廣長舌　　所說如言教<br>　斯由功德成　　心通度無極<br>　惠施知恩義　　慎莫有僥倖<br>　唯道自將護　　現法度無極<br>　道行深義法　　神通解脫禪<br>　以權隨時化　　眾德度無極<br>　法身思欲身　　此非最真正<br>　獲彼泥洹性　　滅色度無極<br>　隨宜適化前　　勿為塵勞屈<br>　殊勝奇特變　　降伏度無極<br>　初無經苦心　　造化不可逮<br>　戒身自然具　　德意度無極<br>　信意向三寶　　下下無自高<br>　達本究盡苦　　除癡度無極<br>　分別識諸慧　　不著吾我法<br>　自然通聖達　　自至度無極<br>　宣暢十二緣　　一一而了別<br>　三藥除三愛　　攝口度無極<br>　現化諸剎土　　演布虛無慧<br>　亦不猗著身　　察眾度無極<br>　度人如琩F　　聞法不可量<br>　周遊虛空界　　等無度無極<br>　八法無生度　　善權照一切<br>　不見諸法相　　常法度無極<br>　眾慧無所礙　　修習去更樂<br>　神歸於大道　　向門度無極<br>　總持有十事　　身口意為本<br>　除十成就十　　報應度無極<br>　能與眾生類　　示現無上慧<br>　德過眾聖表　　斷苦度無極<br>　清淨空無形　　不見正覺道<br>　將導入解脫　　道趣度無極<br>　設於百劫中　　恭奉賢聖人<br>　不如一道本　　垂愍度無極<br>　昔吾初受決　　先獲無生慧<br>　猶經劫數期　　空慧度無極<br>　正覺本發心　　成就十號本<br>　既獲如所求　　橋梁度無極<br>　聖德過于天　　光澤無有邊<br>　玄化度眾生　　恩純度無極<br>　雖在俗中教　　嚴訓如所誓<br>　廣宣無量寶　　隨時度無極<br>　若人不觀世　　無常諸變易<br>　壽命積無量　　住劫度無極<br>　如我所經歷　　現在自所睹<br>　厭患五陰身　　淨觀度無極<br>　雖欲求泥洹　　除去身想著<br>　念修現在定　　無犯度無極<br>　十八本持法　　念滅緣入法<br>　不起妄想者　　吉藥度無極<br>　受法有三義　　自專身口意<br>　斷求不念空　　了達度無極<br>　一一分別身　　佛法眾亦然<br>　入定觀諸想　　無邊度無極<br>　諸佛無盡藏　　演出無量定<br>　遍觀一切界　　究竟度無極<br>　諸佛常威儀　　修戒最第一<br>　出入安詳法　　攝心度無極<br>　欲有所感應　　要當先入定<br>　了知本末空　　平等度無極<br>　佛本所修習　　觀身無所貪<br>　自利復利彼　　行際度無極<br>　觀察前後法　　超越有無境<br>　自在諸想寂　　眾教度無極<br>　身法有三事　　不犯殺盜婬<br>　專精求法界　　本行度無極<br>　口不犯四過　　不妄有所說<br>　自護復護彼　　等覺度無極<br>　意法有三事　　不起眾亂想<br>　得佛所住處　　堅固度無極<br>　本從等空來　　教化滿世界<br>　斷求不著空　　如實度無極<br>　行由三世起　　染著愛欲縛<br>　了以真際法　　成願度無極<br>　三達五通智　　所往無罣礙<br>　淨剎化眾生　　遊識度無極<br>　本無今日有　　有亦非本生<br>　緣行致苦樂　　緣對度無極<br>　本覺不思議　　現變無有量<br>　分身還合一　　神智度無極<br>　亦不處彼此　　亦不住法界<br>　觀身如無身　　行業度無極<br>　著生無有量　　緣致生老病<br>　內外悉空寂　　無人度無極<br>　本由平等慧　　不見有往來<br>　解三無三法　　等定度無極<br>　三行有三事　　覺觀無有覺<br>　進趣泥洹路　　遍現度無極<br>　覺觀諸法種　　生三十七品<br>　進趣泥洹路　　安隱度無極<br>　無學覺觀法　　亦不見生滅<br>　坐臥由自在　　不起度無極<br>　觀人無所觀　　不見諸法主<br>　現行無起滅　　無量度無極<br>　人生遇眾苦　　經歷無數身<br>　欲滅此眾難　　修學度無極<br>　受此四大身　　欲滅無有方<br>　智達悉觀察　　斷欲度無極<br>　諸法純熟性　　淨諸功德業<br>　積此得致佛　　三垢度無極<br>　充足眾生願　　令各得成就<br>　悉歸於滅盡　　禁戒度無極<br>　佛所教化處　　要以空性本<br>　說無不見無　　歡喜度無極<br>　若有眾生類　　欲修五德行<br>　合聚無量法　　眾慧度無極<br>　修五分法身　　戒定慧解度<br>　量盡無有量　　法本度無極<br>　最初無有生　　無佛亦無眾<br>　因緣自造行　　自起度無極<br>　當受無量苦　　生老眾痛惱<br>　無形受胞胎　　勇進度無極<br>　諸佛琱J定　　雨淚眾生故<br>　三等六度法　　望斷度無極<br>　修習諸善本　　覺意入諸定<br>　雖生能離生　　識相度無極<br>　功勳過億劫　　不著諸更樂<br>　念善修道本　　離塵度無極<br>　入定得歡喜　　遊心無量空<br>　一一別眾相　　成道度無極<br>　欲具深法藏　　先修空無相<br>　教誡神足德　　嚴淨度無極<br>　如來一切智　　知人本末空<br>　為說四諦法　　果實度無極<br>　大聖人中尊　　廣訓無有崖<br>　智業成五法　　篋藏度無極<br>　五業成五行　　五願斷五道<br>　五性五分身　　五業度無極<br>　若能修德業　　求本本無業<br>　然熾眾道果　　廣曜度無極<br>　十慧十樂道　　十法悉具足<br>　十住十所從　　十妙度無極<br>　三千二百福　　一一眾相具<br>　容顏好無比　　自淨度無極<br>　慈哀勸一切　　務使成道果<br>　累劫無量德　　畢竟度無極<br>　興建眾德本　　不見吾我人<br>　故號人中尊　　無窮度無極<br>　善權所適化　　巧便不可盡<br>　隨時隱現法　　盡生度無極<br>　福報於三界　　不別諸眷屬<br>　現佛威儀德　　成就度無極<br>　吾今說瓔珞　　諸佛之寶印<br>　莊嚴佛土淨　　華鬘度無極<br>　有受持此法　　獲福二十德<br>　計身心識具　　成辦度無極<br>　耳目自聰明　　自識本所更<br>　辯智通達利　　宿命度無極<br>　琩ㄓQ方佛　　稟受此總持<br>　聞法輒解寤　　法要度無極<br>　所言人信用　　終不被誹謗<br>　身體皆得具　　戒香度無極　</p><p><b>　　<A NAME="n29"></A>菩薩瓔珞經光明品第二十</b><p>爾時世尊告善男子善女人。若有菩薩摩訶薩受持諷誦尊復尊大梵天王所問句義不思議法。便當得身相不二法門。眼入清淨得法界自在。菩薩摩訶薩定意正受。即於己身諸毛孔間。一一毛孔現法界自在。接度眾生不可窮盡。不壞法界清淨之行。若菩薩摩訶薩入此定意者。便能具足一切諸法。亦能現化諸法如幻。能知世界諸法所出。從一佛剎至一佛剎。乃至無數億百千世。一一分別眾生根原。復能思惟威儀禮節。可坐知坐可臥知臥。復於彼劫無數億百千世。分別根義苦義空義無形像義。為說空觀無名字觀內觀外觀非眾生觀淨不淨觀。平等無二習大乘行。進趣無為不退轉行。爾時世尊欲與諸來會者解釋狐疑。即於座上。便放身諸支節毛孔光明。悉照十方無量世界。其中眾生蜎飛蠕動有形之類。盡見此光自識宿命根本之法。復於光明聞此言教苦義空義無形像義。即於彼劫見百劫事知千劫事。知億劫事知億百千劫事。知無限劫事知阿僧祇劫事。知無量劫事知無邊劫事。知無數劫事知無際劫事。知無稱劫事知不思議劫事。知不可平量劫事知無窮盡劫事。復知無限無量不可稱計諸佛剎土眾生起盡劫事。復見菩薩摩訶薩所行法則威儀禮節。專意修習不違本行。爾時菩薩見此光明心意開解。復自入己身諸毛孔定意。復見十方無量眾生億百千劫所修行本。爾時菩薩摩訶薩復從彼三昧起。見諸佛光如前不異。爾時有菩薩名曰照明。即從座起偏露右臂長跪叉手。白佛言。世尊。向見如來至真等正覺身諸支節毛孔光明。盡照十方無量世界。皆使眾生自識宿命無量世事。亦使諸菩薩摩訶薩神力自在。復能得入身諸支節毛孔定意。亦知十方眾生宿命。甚奇甚特不可思議。唯願世尊。敢有所問。若見聽者乃得陳說。爾時世尊已知彼意。便告照明菩薩曰。汝所問者皆是如來境界。諦聽諦聽善思念之。汝所問者吾知不乎。答曰。如是世尊。如來諸法之藏。願具演說永無狐疑。佛言。族姓子。汝向所問如來至真等正覺明行成為善逝世間解無上士道法御天人師號佛眾祐世尊。今日放身諸支節光明。遍照十方無量世界。盡令眾生之類自識宿命本所從來。一光明德所度無量。凡夫學地上至無學。皆蒙此光而得濟度。如來何不琠韘馴濟度無量眾生之類。云何照明菩薩。汝所問者為爾不乎。答曰。如是如是。世尊。甚奇甚特。向欲所問其義如是。云何族姓子。如來當以此義見報。光明示現眾定法門不可以言教。有所教化汝復當報我。云何世尊。今此日月照四天下無不蒙光。時日月光有時有益有時有損不乎。我時答曰。無也族姓子。佛言。汝所問者為爾不乎。答曰。如是世尊。時汝復當作是問。日月光明普有所照常無虧損。如來今日放大光明。有時有損有時無損耶。我復當以此義報汝。云何族姓子。日月所照能以晝為夜以夜為晝不乎。汝當報我。不也世尊。日月光明不能以晝為夜以夜為晝。我言。族姓子。如是如是。如來光明能以晝為夜以夜為晝。是謂各各差別。族姓子。汝復當以此義問我。云何世尊。若塵霧五翳蔽日月光無有所照。今如來光明亦有塵翳耶。我言。不也族姓子。何以故。如來光明內外通徹。非有塵霧之所遏絕。超過三界為無上尊。云何照明。汝復當作是問。如來光明無所障礙。眾生三毒為是塵翳不乎。若是塵翳者。與日月五翳復有何異。時我答言。善哉善哉。族姓子。快說斯言。吾今與汝一一分別。如來光明不可思議。超過三界為無有等。法光明者有十藏行。云何為十。一者勇猛道場不毀諸法。二者諸法無盡得四無畏。三者辯才通利離世八法。四者六通徹達無所罣礙。五者演暢妙法不懷怯弱。六者不行放逸永離五蓋。七者慈悲喜護普愍一切。八者遊諸佛國化導一切。九者根門具足不樂下劣。十者修無上道不捨法意。是謂族姓子如來至真等正覺修此十法乃應如來十光明慧。猶如族姓子摩尼珠光神德無量。其光明者。照一天下照二天下照三天下照四天下。其光明照千世界二千世界三千世界。照小千世界中千世界。復照三千大千世界。復有得摩尼神珠。照一佛世界二佛世界三佛世界。乃至無數三千大千世界。其光明德不可稱量。無情之光其德如是。況如來至真等正覺。放大光明普照無量諸佛國土。其中眾生有形之類見光明者。除三垢淨皆發無上正真道意。復次照明菩薩摩訶薩。若有善男子善女人。篤信承受信如來慧獲大光明有十事行。云何為十。未曾有法如來悉知。是謂一事。未曾所轉善權方便。能現佛法眾所覺知。是謂二事。於諸外法未得自在。各各狐疑起是非心。不見言見不縛言縛。不解言解不持言持不成言成。於諸法中悉得自在。如實如爾實無虛妄。使諸佛世尊於一切法悉得自在。於諸法界無所罣礙。是謂三事。復次族姓子。譬如有人一念之頃淨諸心垢豁然大寤。不復經歷劫數之期。從一佛國至一佛國。教化眾生而無有礙。盡超三有不以為難。是謂四事。復次照明菩薩摩訶薩。或遭劫燒其間曠絕。前佛過去後佛未出。法性琣磽茪變易。有弘誓如來至真等正覺。便能澄神寂定虛空。不於無餘泥洹而取滅度。所以然者。由其本要弘誓重故。是謂五事。復次照明菩薩摩訶薩。如來至真等正覺觀察人心應受化者不受化者。如來悉知如實而不虛。如來悉知從此欲界至有想無想天心識所念若善若醜若苦若樂。便能於中教化令度。是謂六事。復次照明菩薩摩訶薩。如來化身不可測度。遊於無量諸佛剎土。行禪解脫九次第法。是謂七事。復次照明菩薩摩訶薩。若有善男子善女人。修五德行懷忍辱心不譏彼受。亦復無此生若干意我勝彼不如。復無此心彼勝我不如。或復生心彼與我等我與彼等。是謂八事。復次照明菩薩摩訶薩。若善男子善女人。無量諸法不可思議。入諸五趣心中所念。彈指之頃悉皆知之。有愚癡心無愚癡心。有愛欲心無愛欲心。有瞋恚心無瞋恚心。一一分別悉皆知之。是謂九事。復次照明菩薩摩訶薩。若善男子善女人。遊諸十方諸佛世界。勸進人民施為佛事。便說五趣受形之惱。雖復生天非是常道。人身百變生死無量。抵突畜生終無解脫。貪餮餓鬼受形醜陋。地獄受報罪畢乃出。唯有泥洹快樂無比。指示徑路進趣無為。是謂照明菩薩摩訶薩十事行。非是二乘所能及知<p><b>　　<A NAME="n30"></A>菩薩瓔珞經無想品第二十一</b><p>爾時座上有法造菩薩。聞如來至真等正覺說十光明慧。欣然踊躍即從座起。偏露右臂右膝著地。前白佛言。敢有所問。尊見聽者乃當陳啟。佛告法造菩薩曰。族姓子。今大眾雲集悉無所畏。有所疑難便可問之。時法造菩薩白佛言。世尊。云何有想云何無想。云何有行云何無行。云何有痛云何無痛。佛告法造菩薩。善哉善哉。族姓子。汝所問者皆持佛威神。諦聽諦聽善思念之。吾當與汝一一分別。法造菩薩言。願樂欲聞。佛言。族姓子。我今問汝。汝當一一報我。云何族姓子最正覺者為有想耶為無想耶。法造菩薩言最正覺者是有想耶非無想耶。佛言。云何族姓子。清淨法身為有想耶為無想耶。法造菩薩白佛言。世尊。清淨法身是有想非無想。佛言。云何族姓子。戒身定身慧身解脫身度知見身。為有想耶為無想耶。法造菩薩白佛言。世尊。戒身定身慧身解脫身度知見身。皆是有想非無想耶。佛復問。云何族姓子。四意止四意斷四神足五根五力七覺意八賢聖道空無相願。從須陀洹乃至佛。為有想耶為無想耶。法造菩薩白佛言。世尊。從一切諸法至佛。皆是有想非是無想。佛復問。云何族姓子。從一切諸法乃至等正覺。皆是有想非是無想。何者是無想耶。法造菩薩白佛言。本無慧無餘泥洹慧。是謂無想。佛復問法造菩薩曰。云何族姓子。汝今已得本無慧無餘泥洹慧乎。對曰。非也世尊。佛言。族姓子。云何知本無慧無餘泥洹慧是無想非有想耶。爾時法造菩薩。即以偈報曰<p class='lg'>　昔從天中天　　如來等正覺<br>　聞說本無慧　　無餘泥洹道<br>　無生非有生　　寂然無想著<br>　澹然不變易　　安靜無起滅<br>　今故報如來　　本無無有想<br>　無著不可污　　何況有眾念　</p><p>佛復以偈。報法造菩薩曰<p class='lg'>　如來等正覺　　三達無所礙<br>　分別諸法想　　猶未盡根原<br>　泥洹寂然定　　法性不可壞<br>　想在轉不轉　　何為無想乎<br>　過去琩F佛　　法說義亦然<br>　設本無無想　　云何化眾生　</p><p>爾時法造菩薩白佛言。世尊。云何是有想。云何是無想。佛言。族姓子。求佛是想。得佛是無想。求清淨法身是想。得清淨法身是無想。求五分法身是想。得五分法身是無想。四意止初乃至空無相願。從須陀洹乃至佛。求者是想得者無想。爾時法造菩薩白佛言。世尊。從清淨法身一切諸法乃至等正覺。為有形乎為無形耶。若使有形。我則無疑。若使無形。求則有想得則無想。無形之法不可護持。云何不可護持之法有求有得。佛言。止止族姓子。吾今問汝。此虛空界有形乎無形耶。法造菩薩白佛言。世尊。此虛空界空如空非有形非無形。佛言。族姓子。云何空如空非有形非無形。法造菩薩白佛言。世尊。內外法有形無形空如空。無餘泥洹道是謂非有形非無形。佛復問法造菩薩。云何無餘泥洹非有形非無形。法造白佛言。虛空界者眼識所攝。以此觀之非有形非無形。佛復問法造。既眼空耶非空耶。對曰。非也世尊。佛復問。若眼識非空。云何以識知空。法造菩薩曰。以識非空故知。空如空非有形非無形。佛復問。云何族姓子。如汝所言。以識知無識。頗有無識知有識乎。法造白佛言。本無如來是。佛復問。云何為本無如來。不住不變易不壞法界故。號為本無如來。佛復問。族姓子。不壞不住。族姓子。以果耶。對曰。非也世尊。佛言。云何知不住為本無如來。法造白佛言。過去無形現在不住當來未至。佛言。汝今已得此法性乎。對曰。非也世尊。佛言。未知三世住不住法。云何知有形無形耶。法造白佛言。世尊。今問如來至真等正覺。為在有餘泥洹。為在無餘泥洹。佛言。我今亦在有餘泥洹。亦在無餘泥洹。法造菩薩白佛言。世尊。云何亦在有餘泥洹。亦在無餘泥洹。佛言。如我三十二相成此色身。則有餘泥洹。觀過去諸佛如琩F數無形不可見。則是無餘泥洹。法造復問。云何世尊。泥洹法界有可記不可記耶。佛言。族姓子。泥洹法界不可記也。法造白佛。泥洹無記。云何說過去琩F不可數。名曰無餘泥洹。佛言。止止族姓子。如汝所言。此法權詐無名號性。所謂泥洹非有非無。非有形非無形。但為眾生著空染空著法界染法界。不知有形至無形。不知無形至有形。故使如來說此義耳。法造菩薩白佛言世尊。若使空如空亦是有形亦是無形。如來今日為體有形為體無形。假使體無形者。今日如來未入無餘泥洹界。云何知無餘泥洹界為無形乎。若使如來知無餘泥洹界為無形者。過去諸佛亦當如是。何以故。世尊。言法性常住而不變易。過去諸佛如琩F數。不起不滅故號為本無如來。佛告法造菩薩。善哉族姓子。如汝所言。過去諸佛現在當來各無有想。過去非當來。當來非過去。過去非現在。現在非過去。我所說者其義如是。法造菩薩復白佛言。過去想無想。現在想無想。當來想無想。為有異不異乎。佛告法造菩薩。過去非今今非現在各無異。法造菩薩白佛言。云何為有行。云何為無行。佛告法造。清淨法身是謂有行。離清淨法身是謂無行。戒身定身慧身解脫身度知見身是謂有行。離則無行。三十七品從須陀洹乃至於佛是謂有行。離則無行。法造。如來至真等正覺今說有行無行。云何為有行。云何為無行。佛言。族姓子。地大水大火大風大色痛想行識是謂為有行。空性法性無形像性是謂無行。佛告族姓子。如來至真等正覺。亦在有行亦在無行。云何在有行。云何在無行。有佛境界是則有行。無佛境界是則無行。故謂有行無行。法造菩薩復白佛言。云何有佛境界則有行。無佛境界則無行。佛告法造菩薩曰。行有三事。一者琣b空澤。二者在虛空界。三者在人眾中大寂泥洹。爾時法造菩薩復白佛言。云何為有痛。云何為無痛。佛言。初欲行檀是謂為痛。施而無悔是謂無痛。習戒不犯是謂為痛。戒心牢固是謂無痛。報心如地不捨忍辱是謂為痛。忍能和眾不離彼此是謂無痛。奉法慇懃初無變悔是謂為痛。進法如舊不捨道本是謂無痛。雖得久定心在無相是謂有痛。不壞道本一意不亂是謂無痛。化導眾生攝以一道是謂為痛。不見吾我去相著心是謂無痛<p class='juan'>
菩薩瓔珞經卷第七</p>
</body></html>
