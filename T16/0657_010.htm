<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p class='juan'>
佛說華手經卷第十</p>
<p><span class='byline'>　　　　後秦龜茲國三藏鳩摩羅什奉　詔譯</span><br><p><b>　　<A NAME="n106"></A>法門品第三十四</b><p>佛告堅意。法名無思無慮無相無作無憶無念。淨妙無緣無有文字。亦無言說不可顯示。堅意。諸法不會諸根不可以智知。不可以無智知。非可知非不可知。復次堅意。法名眾緣所成。如來能知。而如來知不可言說。而如來以不可說法。說是諸法。所有說道即是法門。何以故。以諸行印印一切法令一味故。堅意。諸法無盡盡際無盡故。堅意。諸法畢竟不增不減入盡際故。以是義故。如來以語言文字分別解說。堅意。阿字門入一切法。以阿字門分別諸法。先入阿字門。然後餘字次第相續。是故言從阿字邊變出諸字。從諸字邊會成諸句。以諸句故能成諸義。是故如來。說阿字門入一切法。堅意。此是法門何等是法。堅意所謂法者。本來無作無說無示。無知故知無說故說無示故示。如是阿字。能作是一切語言。是名法門。若善男子善女人入是門者。得無盡慧及無盡辯。其無盡者過去無盡無盡盡中無相無說。諸有所知皆為無知。諸有所示皆為無示。有所分別皆無分別。故名無盡。堅意。是名為門。是為何門。是諸法門。何等是法佛所不得。又此門者觀一切法入無思慮。何以故。一切語言皆非語言。一切言說皆無有盡一切言語皆如不離如。一切智皆非智。堅意是名金剛句也。何以故。名為金剛句耶。若法無作則不可壞。不可壞故名金剛句。諸法無業。若無有業則無有報。是故如來說一切法無業無報。是名法印。如來所可說業說報皆以是印。是印不可破壞。堅意。若善男子善女人欲知業報當入是門。堅意。一切諸法無來無去是入法門。我因是門為眾生說生死差別。堅意。若善男子善女人欲入眾生生死智者。以是印入是名法印。名無文字印無障礙印。堅意。如來有所言說。皆以是印。一切有身皆如來身。何以故。是諸身性不相違背。佛以是印說眾生身相。是名身印。又以是印顯示演說一切身相。何以故。堅意。諸法無門不可入故。法不可入以不出故。諸法無出不可入故。是故如來若有所說皆不離是無礙際說。以無礙際說一切法。亦以是際知諸眾生隨宜為說。堅意。無礙際者即無邊際。無邊際者即是一切眾生性也。是名際門。入是際門則能開演千億法藏。此法藏者即非藏也。堅意。如來眾法藏中有所說法皆說是際。復有色藏受想行識藏。是藏非藏不自在藏。是名諸藏以阿字門入。爾時堅意白佛言。世尊。是門甚深。佛言。堅意。我不生念是深是淺。世尊。佛說法耶。堅意。不如凡夫所貪著說。隨智者所解。名為如來說法如。如來如實所知無示無說。何以故。一切諸法不可說相。唯智者能知。凡夫若有所知皆著文辭。是故佛說文字語言即非語言。佛復告堅意。一切諸法如日明淨。隨所正觀皆入無際。堅意。一切諸法皆能照明。能起一切智慧光故。堅意。一切諸法無所障礙。如虛空故。堅意。隨著二法。是中如來行無礙眼。堅意。是名法眼。佛以是眼見一切法無障礙相。堅意。是名諸法無障礙門。善男子善女人若入是門。諸所言說皆有利益。皆無障礙皆示義趣。皆說深義無所貪著。復次堅意。諸法無垢不染不離。堅意。法無所屬。以不受故。堅意。一切法無邊。本末不可得故。堅意。諸有所說文字語言。當知是中無有文字亦無語言。堅意。是文字門云何有入。但說是法無有障礙。是名為入。堅意。如是入者即名非入。入法性故。堅意。如來所說諸三昧門為何者是。堅意。有一相三昧。有眾相三昧。一相三昧者。有菩薩聞某世界有某如來現在說法。菩薩取某佛相以現在前。若坐道場得無上菩提。若轉法輪。若與大眾圍遶說法。取如是相。以不亂念守攝諸根。心不馳散專念一佛不捨是緣。亦念是佛世界之相。而是菩薩於如來相及世界相了達無相。常如是行常如是觀不離是緣。是時佛像即現在前而為說法。菩薩爾時深生恭敬聽受是法。隨所信解若深若淺。轉加宗敬尊重如來。菩薩住是三昧聞說諸法皆壞敗相。聞已受持從三昧起。能為四眾演說是法。堅意。是名入一相三昧門。復次堅意。菩薩住是三昧。還能壞滅是佛相緣亦壞自身。以是壞相壞一切法。壞一切法故入一相三昧。從是三昧起能為四眾解說是法。堅意。是名為入一相三昧門方便。復次堅意。菩薩緣是佛像而作是念。是像從何所來我何所趣。即知佛像無所從來我無所至。菩薩爾時作是念言。一切諸法亦復如是。無所從來去無所至。菩薩如是行如是念。不久當得無礙法眼。得法眼已便為諸佛之所知念。諸甚深法皆現在前。以是深法得無礙辯。雖講說法而不見法。堅意。如來於過去世無礙智慧。亦諸相中智無障礙。於過去世亦不作緣。亦非不知不隨憶想。堅意。菩薩亦如是。住是三昧雖演說法不見是法。菩薩住是三昧深修習故。隨所聞因緣第二佛。取相現前。若坐道場得無上菩提。若轉法輪。若於大眾圍遶說法。菩薩亦受持是第二佛法。亦不捨本佛相。亦見是佛。而是菩薩俱緣二佛。取相現前聽受說法。堅意。是亦名為入一相三昧門。復次堅意。菩薩以善修習一佛相故。隨意自在欲見諸佛皆能現前。堅意。譬如比丘心得自在觀一切入取青色相。能得信解一切世界皆一青相。是人所緣唯一青色。觀內外法皆一青色。於是緣中得自在力故。堅意。菩薩亦復如是。隨其所聞。諸佛名字在何世界。即取是佛及世界相皆緣現前。菩薩善修習此念佛緣故。觀諸世界盡皆作佛。常善修習是觀力故。便能了達一切諸緣皆為一緣。謂現在佛緣。是名得一相三昧門。堅意白佛言。世尊。以何方便。得是三昧。佛告堅意。於是佛緣繫念不散不離是緣。是名三昧門。堅意。以是一緣了達諸法。見一切法皆悉等相。是名一相三昧。菩薩住是三昧又入法門。謂一切語皆如來語。一切有身皆如來身。不離如故。復次堅意。菩薩聞諸佛名。若二若三若四若五。若十二十三十四十五十。若百若千若萬若過是數。一時專念盡現在前。及諸世界弟子眾數。皆現在前恭敬尊重。亦念是佛具足妙身形色相好。盡現在前恭敬尊重。亦復一一取三十二大人之相及不虛行相。師子奮迅相。無見頂相。象王觀相。取大光相。以信解觀作無量相。亦取諸佛世界之相。以信解觀作無量淨相。亦取弟子眾。以信解觀作無量相。爾時作是思惟。如是諸佛從何所來我何所至。即知諸佛及以己身無所從來亦無所至。如是觀知如是信解。爾時菩薩作如是念。如是事中無有定法。名為如來。如是觀時知一切法空無所有一相無相。用無相門入一切法。如是信解達知一切諸法一相。堅意。菩薩能緣諸佛繫念一處。是名眾相三昧門。堅意。若是菩薩入是三昧。了達諸法一相無相。是名眾相三昧。菩薩住是三昧所知所見無非如來。又亦不見不知如來。所知所見無非是法。亦不見法。所有知見皆佛弟子。亦不見不知佛弟子眾。所知所見無非說法。亦復不見不知說法所有見知無非是緣。亦不見緣。所有見知無非是辯。亦不見辯。諸有所見無非佛土。亦不見佛土。諸所有見無非世界。亦不見世界。諸所有見無非眾會。亦不見眾會。無法不說而無所說。無法不現亦無所現。無不信解亦無信解。無不分別亦無分別。無法不壞亦無所壞。無法不出亦無所出。無法不照亦無所照。堅意。是名諸菩薩三昧門。入是門者當於諸法得無礙智。能如是觀名無礙眼。於是事中亦不貪著。是名法眼。堅意。菩薩以是三昧能得無礙無邊辯才。爾時堅意菩薩白佛言。世尊。幾所菩薩於當來世成是三昧。能得無量無邊辯才。何等菩薩於當來世成是三昧。能得無量無邊辯才。堅意。菩薩若於後世從比丘所聞是三昧。當知是比丘成是三昧。能得無邊無量辯才。堅意。如汝所問幾所菩薩成是三昧。得無邊辯。若人常修是三昧者。此則能成得是三昧。亦得無量無邊辯才。堅意。是門能開八百法藏。於今現在阿[<a href='javascript:showpic("../fontimg/041309.gif")'>門@(人/(人*人))</a>]佛土諸菩薩者常用是門。堅意。於是一門攝一切法門諸三昧門。是名重句門。是故堅意。若人如法欲入法門是三昧門重句門者。應當親近諸善知識問。云何行云何觀察云何修習。當隨其教如說修行。堅意。若有四法當知是為善知識也。何等為四。一能令人入善法中。二能障礙諸不善法。三能令人住於正法。四常能隨順教化。有是四法當知即是善知識也。爾時世尊欲明此義。而說偈言<p class='lg'>　當近善知識　　能障惡法者<br>　能說佛所讚　　是人應親近<br>　隨佛道教化　　能生人善法<br>　如所聞安住　　能增益智慧<br>　可近法當近　　應遠法當離<br>　離於惡法已　　當修佛所讚<br>　若欲得辯才　　亦欲演自智<br>　當疾修是定　　常隨善知識<br>　隨所教修行　　於法無祕吝<br>　自所得善法　　亦應為他說<br>　深心行是法　　捨離諸諂曲<br>　常近善知識　　修行如是法<br>　故近善知識　　應離惡知識<br>　從是得多聞　　疾得是三昧　</p><p>復次堅意。若有四法。當知是為善知識相。何等為四。善知教化。善知修道。知教化過。知修道過。堅意。有是四法。當知是為善知識也。爾時世尊而說偈言<p class='lg'>　知教化修道　　亦知是過失<br>　既知是法已　　今住無礙法　</p><p>堅意。復有四法。當知是為善知識相。何謂為四。知地知說知人知行。云何知地。隨人知地。云何知人。隨其所行能知。是人住多欲地。是人住多恚地。是人住多癡地。是人住定欲地。是人住定恚地。是人住定癡地。是人住定欲恚地。是人住定欲癡地。是人住定恚癡地。是人住定欲恚癡地。眾生若在三不善等諸地。皆悉能知。知已隨所住地如應教化。隨諸菩薩種種欲樂。皆悉能知。堅意。若人成是四法者。當知是為善知識也。堅意。復有四法。當知是為善知識相。何謂為四。能調伏語令人住甚深法中。能隨時教隨時消息。爾時世尊即說偈言<p class='lg'>　知隨人所行　　諸地有差別<br>　知隨地教化　　故能速得成<br>　能說法調伏　　令住甚深法<br>　隨時而呵責　　亦隨時消息<br>　雖有善好言　　非時則不受<br>　是故有智者　　隨時而從捨　</p><p>堅意。復有四法。當知是為善知識相。則能令人修是三昧。何等為四。能令弟子出家行離。又能令人入深法觀。能令住定。於一切緣而無所礙離於諸相。堅意。有是四法。當知是為善知識也。佛說偈言<p class='lg'>　若人讚出家　　及行離住處<br>　令弟子住中　　是名善知識<br>　令住第一義　　甚深妙法中<br>　令住無相定　　是真善知識　</p><p>復次堅意。菩薩若成四法。能修習是三昧何謂為四。捨離自心隨順師意離於諸緣。為是三昧常勤精進終不懈息。亦為欲得是三昧故。樂住閑處離眾憒鬧。菩薩若成是四法者。能得習是三昧。堅意。菩薩復有四法。能疾得是三昧。何謂為四。善取佛相乃至夢中亦見諸佛。善取說法相乃至夢中亦得聞法。為眾生說而不疲惓。得深法忍壞諸法故。行無依定隨離心故。堅意。菩薩有是四法。能疾得是三昧。爾時世尊說此偈言<p class='lg'>　是人不捨　　諸世尊相　　常緣佛相<br>　不離目前　　具足見佛　　相三十二<br>　聽佛說法　　諦取是相　　於深必定<br>　法中得忍　　不依禪定　　樂隨離心<br>　非滅法故　　壞裂諸法　　諸法非法<br>　是人所樂　　觀諸相時　　無所分別<br>　信解諸法　　皆是佛身　　不著言辭<br>　不隨他語　　自知是相　　亦為人說<br>　菩薩若得　　如是法忍　　是名智者<br>　逮是三昧　　近善知識　　修佛讚法<br>　教化眾生　　住深定法　　堅意菩薩<br>　若有四法　　則能修習　　逮是三昧　</p><p>何謂為四。善知緣相善分別緣。善知轉緣。善知本行。有是四法。則能速成了達是定。爾時世尊而說偈言<p class='lg'>　菩薩多聞有智者　　應為他說是三昧<br>　又從諸佛聞善法　　亦應為人而演說<br>　以緣佛身諦取相　　修是寂滅妙三昧<br>　又於諸世尊身相　　深取種種差別相<br>　三十二相及身相　　形相色相光明相<br>　面貌眉間白毫峙　　當取如是人尊相<br>　取是諸相在現前　　常當觀察差別相<br>　亦緣各各諸身分　　不以一法為佛身<br>　以心分析諸佛身　　是心無形本性淨<br>　雜雜隨緣念念滅　　在緣會生各異相<br>　既知心相不暫停　　當知是緣亦生滅<br>　是法皆從分別生　　若無分別是最樂<br>　善知心性是轉相　　亦知諸緣是轉相<br>　知世界空皆如炎　　能知是已念不亂<br>　能如是知諸法義　　即能變化多佛相<br>　而於佛相無所著　　知諸世界皆空故<br>　於諸緣中不取相　　當知身心是轉相<br>　如是法中能了達　　故能疾得是三昧<br>　於說法時現神力　　亦於所說無錯謬<br>　能令眾生起善福　　亦能疾得如是法　</p><p>堅意。菩薩有四法能成是三昧。成已能為他說。何謂為四。為得是三昧故勤行不息晝夜經行。若欲坐時先念諸佛坐於道場今現在前。法施眾生無所吝惜。於說法者現如世尊。分析自身不依於法。以無依止為眾說法。菩薩能如是行如是念如是緣。安處法座廣行法施得是三昧。或有菩薩從法座起得是三昧。復次堅意。菩薩若成四法得是三昧。何謂為四。菩薩為出家人修遠離行捨憒鬧故。但畜三衣離貪著故。於在家眾及出家眾不作諸緣。離非時過故。得深法忍樂空寂故。堅意。菩薩成是四法得是三昧。堅意。在家菩薩若成四法能得是三昧。何謂為四。菩薩若在居家受持五戒。常日一食依於塔廟。廣學多聞達知諸論。亦應親近諸善知識善能教化是三昧者。堅意。在家菩薩有是四法能得是三昧。復次堅意。在家出家菩薩若成四法得是三昧。何謂為四。具足持戒淨行活命離諸疑悔。為是三昧不貪身命不依於法。隨所從聞及能教化是三昧者。於是人中生世尊想。修習如是念佛三昧時。應離慳心。堅意。若有在家出家菩薩。有此四法得是三昧。堅意。若人發大乘心欲得是三昧。當修四益法。何謂為四。應順觀身不生身覺。應順觀受不生受覺。應順觀心不生心覺。應順觀法不生法覺。堅意。菩薩成是四法者助是三昧。爾時世尊欲明此義。而說偈言<p class='lg'>　菩薩應修習　　佛所讚念處<br>　比丘自行處　　能得是三昧<br>　當應分析身　　亦不應依止<br>　以無依止心　　當得是三昧<br>　於受心法中　　亦無所依止<br>　是法不思議　　當得是三昧<br>　應修習四禪　　及修四正勤<br>　不依止是法　　當得是三昧<br>　於四如意足　　及四無礙智<br>　當修習是法　　莫生慳吝心<br>　應安住戒中　　親近善知識<br>　說是三昧者　　應生世尊想<br>　以多聞為本　　從是起三昧<br>　隨諸佛所說　　如教而修學<br>　是名為上眼　　法眼無有上<br>　是中無障礙　　以教化眾生<br>　是眾經之本　　能生多聞法<br>　菩提從此成　　是故常修學<br>　佛所有十方　　及四無礙智<br>　皆從是中出　　是故當修學<br>　菩薩能得是　　佛所說三昧<br>　是人說法時　　辯才不可盡<br>　是人於諸法　　能達知等相<br>　如海無增減　　無能窮竭者<br>　若得是三昧　　不隨他人教<br>　若聽受法時　　不觀他人說<br>　諸天鬼龍王　　夜叉緊陀羅<br>　人非人眾等　　觀菩薩所說　</p>(<p class='lg'>　此下丹鄉有　　皆言云何住　　云何而修學<br>　從何得此法　　今為我等說　</p>)<p class='lg'>　住是三昧故　　知眾生深心<br>　亦知心所樂　　隨宜為說法<br>　今我是經中　　有所說諸佛<br>　住是三昧故　　悉知其名字<br>　亦能知諸佛　　所說種種法<br>　隨心所緣念　　即時皆能知<br>　一切諸世尊　　所有弟子眾<br>　住是三昧故　　皆悉能見知<br>　知諸佛世界　　種種莊嚴事<br>　亦知彼受量　　得是三昧故<br>　知諸劫歲數　　及日月時節<br>　十方世界中　　諸佛兩足尊<br>　皆知是諸佛　　亦知是佛土<br>　亦知諸世尊　　若干差別名<br>　善修是三昧　　故能悉知見<br>　亦知諸世尊　　所有弟子眾<br>　為眾所說法　　皆悉能知見<br>　一切佛所行　　及諸深妙法<br>　善習三昧故　　皆悉能知見<br>　於未來世中　　無量諸世尊<br>　字名及種姓　　一切悉見知<br>　亦知其壽量　　及諸弟子眾<br>　所說諸經法　　皆能悉了知<br>　知諸佛世界　　及種種莊嚴<br>　諸佛滅度後　　法住之久近<br>　住是三昧中　　皆悉知此事<br>　故求多聞者　　當修是三昧<br>　常修是三昧　　達知諸義趣<br>　當知是三昧　　入佛智初門<br>　從是生眾生　　亦生佛智慧<br>　亦於中出生　　無量諸福德<br>　若有人發心　　求無上菩提<br>　盡供過去佛　　及諸弟子眾<br>　為供一一佛　　及諸弟子眾<br>　能捨滿三千　　大千界珍寶<br>　以爾所財寶　　具滿一劫中<br>　皆如是供給　　諸佛及聖眾<br>　於未來世中　　所有諸世尊<br>　亦皆盡供給　　及諸弟子眾<br>　堅意汝當知　　是人所得福<br>　求佛無上法　　不可思議智<br>　若人求佛道　　修習是三昧<br>　從是三昧故　　多聞轉高勝<br>　既得多聞已　　廣為眾生說<br>　是福過於彼　　不可得思量<br>　是福無有量　　能增長智慧<br>　若修是三昧　　不須供諸佛<br>　若以香塗香　　衣食及湯藥<br>　以此供諸佛　　不名為真供<br>　如來坐道場　　所得微妙法<br>　若人能修學　　是真供諸佛<br>　若求佛道者　　欲得見諸佛<br>　應勤修是法　　疾得是三昧<br>　若聞是三昧　　能生歡喜心<br>　當知是眾生　　曾見數千佛　</p><p>復次堅意。若善男子善女人求佛道者。供給嚴飾如來塔廟。則得具足四大淨願。何謂為四。能得第一淨妙色身。能得常生離諸難處。亦能堅心受持善法。能見諸佛得不壞信漸。當逮得無上菩提轉妙法輪。是名為四。爾時世尊欲明此義。而說偈言<p class='lg'>　智者能供給　　諸佛尊塔廟<br>　能具聖所讚　　四種大淨法<br>　常生離難處　　能得正真見<br>　常能見諸佛　　見已心亦淨<br>　得深信堅固　　不動如須彌<br>　畢定得佛智　　速轉無上輪　</p><p><b>　　<A NAME="n107"></A>囑累品第三十五</b><p>復次堅意。若善男子善女人發大乘心。若佛現在若滅度後。眾華瓔珞若上華香以為供養。以是緣故得八具足福。身色具足。財物具足。眷屬具足。持戒具足。禪定具足。多聞具足。智慧具足。所願具足。是名八具足福。爾時世尊欲明此義。即說偈言<p class='lg'>　若求佛道者　　供給佛塔廟<br>　世世得福報　　汝當一心聽<br>　常具足身色　　見者心得淨<br>　福德大財富　　及得善眷屬<br>　安住於戒中　　能深入禪定<br>　得多聞智慧　　無量如大海<br>　諸有所願求　　皆悉能具成<br>　世間中尊上　　第一良福田<br>　以是善根故　　得相三十二<br>　相相各明顯　　以是嚴其身<br>　是一一諸相　　以眾好嚴飾<br>　一一諸相中　　各有八十光<br>　是一一光中　　其明甚清徹<br>　於八十種好　　亦出諸光明<br>　從諸善業緣　　亦從願故生<br>　隨諸願差別　　故得如是相<br>　足輪相一指　　以眾好莊校<br>　是福德神力　　汝當一心聽<br>　我是足指中　　有好名照明<br>　有光名極高　　安住於此中<br>　能演出光明　　猶如過愛珠<br>　是光如半月　　在於須彌山<br>　有相名堅集　　有八十億光<br>　諸光各有名　　亦各有明色<br>　我從一光邊　　出千種色明<br>　圍遶大千界　　下方作佛事<br>　我今若普放　　善業所得光<br>　世界若大小　　一切皆迷悶<br>　從是光現無量佛　　遣到十方諸世界<br>　廣化眾生作佛事　　有如是等神通力<br>　我有三昧能普照　　用是三昧見世界<br>　此三昧名須彌相　　是中有光名善法<br>　有三昧名首楞嚴　　於一切中為最勝<br>　因以淨心故能得　　通達十方無罣礙<br>　有人見佛現滅度　　或有見佛初入胎<br>　有人見生無所畏　　其心安靜行七步<br>　或有人見坐道場　　謂我方今始成佛<br>　又復見我轉法輪　　又見修行菩薩道<br>　汝等觀是三昧力　　佛住是中得自在<br>　有人知我壽劫數　　或有知我壽半劫<br>　有見我壽一小劫　　若二三四若過是<br>　有見我壽一億歲　　又見過是若復少<br>　此閻浮提世界人　　知我壽命八十歲<br>　又見我壽一日夜　　又人知我壽長遠<br>　或有三千大千界　　謂我壽天一日夜<br>　我知是人心喜樂　　隨其所樂為說法<br>　隨眾所應為示現　　各各自謂為我說<br>　見以歡喜生信解　　是佛希有神通力<br>　我若示汝所為事　　一切凡夫皆狂惑<br>　如來所行所為事　　汝等設見亦不識<br>　菩薩若知我深行　　是人便能轉法輪<br>　諸說法者各所樂　　不能盡知我所行<br>　若不能知普智行　　是人所說甚微淺<br>　若聞是法心退沒　　我以是故無所說<br>　若人能知普智行　　是人心終不退沒<br>　知一切法皆悉等　　是人隨順我所行<br>　堅意當知是諸經　　於將來世無受者<br>　唯除此會八菩薩　　今於我前合掌立<br>　堅意當知如是人　　則能知我甚深行<br>　亦為先會法之首　　常能照然佛法炬<br>　常教眾生菩提心　　常為諸佛所稱歎<br>　如今於我現前立　　過去佛前亦如是<br>　如琩F數諸世尊　　是人皆現於前立<br>　時五百人從坐起　　合掌白言當護法<br>　皆是佛聽護法者　　堅意汝亦在是數<br>　復有八十菩薩起　　皆為救護佛法故<br>　世尊我於未來世　　受持佛法如說行<br>　當於濁亂惡世中　　廣說流布是法種<br>　世尊尋便為授記　　即飛空中七多羅<br>　八十億人得深喜　　各各自聞得受記<br>　爾時佛告阿難曰　　汝能於後惡世中<br>　受持如是諸經不　　答言世尊我不堪<br>　佛知故問迦葉言　　汝能於我滅度後<br>　受持如是諸經不　　答言世尊我不堪<br>　我能把持三千界　　及大海水諸山林<br>　諸餘麤重悉能持　　不能惡世護持法<br>　今世比丘多弊惡　　不隨世尊所教法<br>　何況世尊滅度後　　誰能信受是深經<br>　必當語我如是言　　汝年老耄無智慧<br>　云何反能教我等　　利根聰辯解義者<br>　世尊如是弊惡人　　樂世文頌外道論<br>　捨離甚深禪定樂　　皆悉樂著世俗事<br>　多欲難滿無厭足　　貪著美味求利養<br>　我不能救是惡人　　見已反增我憂惱<br>　我在空閑獨處時　　釋梵諸天來語我<br>　我世尊說如是法　　令多眾生住聖道<br>　有某比丘得無漏　　某得神通到彼岸<br>　我聞是已心喜悅　　而答釋言何足怪<br>　於後惡世釋梵天　　來至我所啼哭言<br>　大德當知佛法壞　　我聞是已懷憂惱<br>　不能廣說是罪緣　　亦復不能持此經<br>　亦不能為作證明　　惡世比丘難與言<br>　時諸天神皆啼哭　　爾時佛告迦葉言<br>　我亦先知汝不能　　受持擁護我法種<br>　我諸聲聞弟子等　　無能受持如是經<br>　但諸菩薩承佛力　　則能受持如是法<br>　於後惡世或生疑　　我今當斷此人惑<br>　是經何故先來無　　但是比丘自造作<br>　或見是經多無量　　為讀誦故心驚畏<br>　是經廣博多散亂　　誰能讀誦令究竟<br>　若人今見汝問我　　亦聞我今為汝說<br>　是人於後甚惡世　　能聞是經得歡喜<br>　佛說如是護法時　　無量眾發菩提心<br>　是諸眾生皆念言　　我於來世聽是法<br>　後當供奉諸世尊　　一心求覓佛大智<br>　供給舍利及塔廟　　種種嚴飾尊形像　</p><p>爾時阿難從坐而起偏袒右肩右膝著地。合掌白佛言。世尊。當何名為此經。云何受持。佛告阿難。此經名為攝諸善根。亦名福德所依。亦名安慰諸菩薩心。亦名菩薩所問。亦名斷一切眾生疑。當如是持。佛說是經已。慧命阿難堅意菩薩諸天龍神乾闥婆阿修羅人非人等一切大眾。皆大歡喜信受佛語<p class='juan'>
佛說華手經卷第十</p>
</body></html>
