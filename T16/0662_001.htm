<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p><p></li><p><b>　　<A NAME="n145"></A>No. 662 [No. 661]</b><p class='juan'>
大乘百福莊嚴相經</p>
<p><span class='byline'>　　　　大唐天竺三藏地婆訶羅再譯</span><br><p>如是我聞。一時婆伽婆在舍衛大城普妙宮殿。為欲化導無量眾生。坐寶莊嚴師子之座。與大比丘等千二百五十人俱。菩薩摩訶薩無央數眾。皆共恭敬周匝圍繞。瞻仰世尊身心不動。時彼眾中有大菩薩。名文殊師利。承佛威神從座而起。偏袒右肩右膝著地。合掌向佛而作是言。世尊。我聞如來有大福聚。大福聚者其量云何。惟願世尊為我解說。利益無量百千眾生。令其意樂咸得滿足<p>爾時世尊告文殊師利言。善男子。汝已超過一切聲聞及辟支佛。能以智慧大悲之心。為諸眾生請問如來如是之義。諦聽諦聽善思念之。吾當為汝分別解說<p>文殊師利。如一閻浮提所有眾生十善福聚。如是福聚挍計籌量。數滿百倍。成一轉輪聖王王四天下。自在福聚七寶成就千子具足。何謂七寶。一者金輪寶。二者白象寶。三者紺馬寶。四者神珠寶。五者玉女寶。六者主藏寶。七者主兵寶。彼之千子各各威猛端正勇健能破怨敵。文殊師利。如是名為轉輪聖王所有福聚<p>文殊師利。如是轉輪聖王及四天下。一切眾生所有福聚。如是福聚挍計籌量復滿百倍。成一忉利天王帝釋福聚<p>文殊師利。如是忉利天王及四天下一切眾生所有福聚。如是福聚挍計籌量復滿百倍。成一欲界最第六天教受護持魔王福聚<p>文殊師利。如是第六自在天魔及四天下一切眾生所有福聚。如是福聚挍計籌量滿百千倍。成一慈心照察小千世界初禪梵王所有福聚<p>文殊師利。如是慈心照察小千世界初禪梵王及彼世界一切眾生所有福聚。如是福聚挍計籌量復百千倍。成一中千世界二禪梵王所有福聚<p>文殊師利。如是中千世界二禪梵王。及彼世界一切眾生所有福聚。如是福聚挍計籌量復百千倍。成一大千世界慈心照察第四禪內摩醯首羅所有福聚<p>文殊師利。是大千主摩醯首羅。非少善根之所成就。何以故。摩醯首羅。有大智慧大威神故。如器世間災火焚已。將更成立。於第四禪天降大雨。經五中劫不斷不絕。其水遍彼大千界。上至梵世無缺無減如是雨渧彼大千主摩醯首羅悉能得知<p>文殊師利。如是摩醯首羅所有福聚。如是福聚名為梵福<p>文殊師利。如是三千大千世界主摩醯首羅。及彼世界。一切眾生所有福聚。如是福聚挍計籌量。無量無邊億百千倍。成一獨出大辟支佛所有福聚<p>文殊師利。且置如是一大千界。假使十方諸佛世界一切眾生及辟支佛所有福聚。如是福聚挍計籌量。至於無量億百千倍。成一最後生身菩薩福聚<p>文殊師利。如是最後生身菩薩福聚。及彼十方盡虛空際。所有世界一切眾生。若卵生若胎生。若濕生若化生。若有色若無色。若有想若無想。若非有想非無想。彼諸眾生所有福聚。如是福聚挍計籌量。至於無量億百千倍。成彼如來身一毛孔所有福聚。文殊師利。如是如來身諸毛孔。其數乃有九萬九千。如是毛孔一一皆具如上所說無量福聚<p>文殊師利。如是如來一切毛孔所有福聚。如是福聚挍計籌量。復至無量億百千倍。成如來身隨好之中一好福聚<p>文殊師利。如是如來身諸隨好。略說其數有八十種。何謂八十。一者首分圓滿。二者髮際嚴好。三者髮色青紺。四者髮香芬馥。五者髮甚柔軟。六者髮不紛亂。七者髮不稀概。八者髮常增長。九者髮本波委。十者髮端螺旋。十一者髮狀華輪。十二者髮如德字。十三者面部平正。十四者毫分充足。十五者眉色青紺。十六者眉不雜亂。十七者兩目美好。十八者兩目修廣。十九者兩目清淨。二十者兩目明朗。二十一者目色紺豔如青蓮花。二十二者耳甚長好。二十三者耳無缺減。二十四者耳無過惡。二十五者鼻修高直。二十六者兩頰滿足。二十七者頰無缺減。二十八者頰無過惡。二十九者牙甚圓正。三十者其牙均等。三十一者脣色赤好如頻婆果。三十二者舌赤柔軟。三十三者聲如雷震。三十四者其音朗徹。三十五者身普滿足。三十六者身肉豐好。三十七者身肉平正。三十八者身肉柔軟。三十九者身漸傭直。四十者身分相稱。四十一者身極圓好。四十二者身無缺減。四十三者其身柔軟。四十四者其身清潔。四十五者其身輕妙。四十六者身不動搖。四十七者身極端嚴。四十八者身無疵穢。四十九者身光破闇。五十者其腹美好。五十一者其腹圓滿。五十二者其腹不現。五十三者其臍深密。五十四者其臍不曲。五十五者臍稱其位。五十六者腋下平滿。五十七者臂肘纖長。五十八者手指圓滿。五十九者手指纖美。六十者手文深好。六十一者手文徑徹。六十二者手文不亂。六十三者手文潤澤。六十四者文無麤細。六十五者文端纖銳。六十六者膝輪圓廣。六十七者足跟傭滿。六十八者足善按地。六十九者行順於右。七十者行如象王。七十一者行如牛王。七十二者行如鵝王。七十三者行步威猛如師子王。七十四者手足甲端微悉高起。七十五者手足等甲如赤銅色。七十六者手足等甲並皆潤澤。七十七者筋脈不現。七十八者支節密緻。七十九者諸根無染。八十者見者歡喜。文殊師利。如向所說。此八十種是名如來隨好福聚<p>文殊師利。如是如來八十隨好所有福聚。如是福聚挍計籌量。復滿無量億百千倍。成如來身手足等中隨相之文一文福聚。文殊師利如是如來手足等中隨相之文有八十種。何謂八十。一者梵王像。二者天帝像。三者提頭賴吒像。四者毘樓勒叉像。五者毘樓博叉像。六者毘沙門像。七者功德天女像。八者日天子像。九者月天子像。十者水天像。十一者火天像。十二者風天像。十三者雲天像。十四者大仙像。十五者山王像。十六者童男像。十七者童女像。十八者寶幢像。十九者傘蓋像。二十者寶冠像。二十一者花鬘像。二十二者珠瓔像。二十三者耳璫像。二十四者臂印像。二十五者寶釧像。二十六者指環像。二十七者寶鏡像。二十八者白拂像。二十九者德字像。三十者花瓶像。三十一者摩尼像。三十二者寶劍像。三十三者金剛杵像。三十四者弓弧像。三十五者箭矢像。三十六者戈戟像。三十七者矛槊像。三十八者鉞斧像。三十九者罥索像。四十者長鉤像。四十一者衝刃像。四十二者金鎚像。四十三者天棒像。四十四者天鼓像。四十五者金螺像。四十六者腰鼓像。四十七者花輪像。四十八者宮殿像。四十九者寶座像。五十者浴池像。五十一者蓮花像。五十二者粉米像。五十三者麰麥像。五十四者藥草像。五十五者靈茅像。五十六者花樹像。五十七者果樹像。五十八者金翅鳥像。五十九者迦陵頻伽像。六十者共命鳥像。六十一者孔雀像。六十二者鳩鴿像。六十三者鴈王像。六十四者青雀像。六十五者鸚鵡像。六十六者翠鳥像。六十七者輪中師子像。六十八者雪山白象像。六十九者龍王像。七十者象王像。七十一者馬王像。七十二者鹿王像。七十三者牛王像。七十四者野牛像。七十五者牸牛像。七十六者羖羊像。七十七者大鼇像。七十八者大龜像。七十九者魚王像。八十者螺王像。文殊師利。如是所說此八十種。是名如來隨相福聚<p>文殊師利。如是如來八十隨相所有福聚。如是福聚挍計籌量。復滿無量億百千倍。成如來身三十二種大人相中一相福聚。文殊師利。如是如來大人之相。其數乃有三十二種。何謂三十二種大人之相。一者頂有肉髻圓好高勝。二者髮紺青色其毛右旋。三者其額廣大平正嚴好。四者眉間毫相白逾珂雪。五者目睫青緻猶如牛王。六者口四十齒無有增減。七者其齒齊密無有疏缺。八者其齒白淨無有垢黑。九者口有四牙其色鮮潔。十者其頷圓滿如師子王。十一者其舌柔薄廣大紅赤。十二者於諸味中而得上味。十三者其語雷震得梵音聲。十四者缺骨不現其處平滿。十五者兩肩圓正無有缺減。十六者垂申兩臂手摩其膝。十七者其身上分如師子王。十八者身所有毛皆悉上靡。十九者身相圓滿如尼拘陀樹。二十者其身高妙滿足七肘。二十一者身體皮膚皆作金色。二十二者一一毛孔有一毛生。二十三者勢峰藏匿隱密不現。二十四者兩髀圓正其肉滿足。二十五者[跳-兆+專]相嚴好如伊尼鹿王。二十六者兩足豐滿無諸缺減。二十七者兩足掌下皆悉平滿。二十八者足膚骨肉皆悉隆起。二十九者兩手兩足皆悉柔軟。三十者兩手兩足皆有網鞔。三十一者兩手兩足皆悉纖長。三十二者兩手兩足皆有輪相。文殊師利。如是所說三十二種大人之相。是名如來正相福聚<p>文殊師利。如是如來三十二種大人福聚。如是福聚校計籌量。復滿無量阿僧祇倍。不可量倍不思議倍。始成如來大法圓螺。隨類教化一切眾生音聲福聚<p>文殊師利。如是如來大法圓螺。能隨彼彼無量無邊阿僧祇等無量世界一切眾生所有意樂。如其意樂能悉遍滿。隨其類音說法教化。利益安樂如是眾生<p>文殊師利。如彼如來所有音聲。能有如是無量勢力。如來威光亦復如是等彼音聲能有如是無量勢力<p>文殊師利。如彼如來所有威光。能有如是無量勢力。如來之身亦復如是。等彼威光能有如是無量勢力<p>文殊師利。如上所說。如是福聚不可思議不可算數。非諸聲聞辟支佛等之所能得。何以故。如是福聚從大智慧及大慈悲普遍一切最上願力所生起故。是故聲聞辟支佛等所不能得<p>文殊師利。如來如是妙色之身。悉是一切最勝清淨施戒修等及二因緣之所成立。何等為二。一者如來最勝願力。二者如來化導善巧。何謂如來化導善巧。謂諸眾生未種善根令種善根。已種善根令彼成熟。已成熟者令得解脫。由是二種因緣力故。是故獲得妙色之身。文殊師利。如是如來妙色之身。由二因緣之所成就。如來音聲亦復如是。以二因緣而得成就<p>文殊師利。如是如來所有音聲。以二因緣之所成就。如來威光亦復如是。以二因緣而得成就<p>文殊師利。如是如來所有威光。以二因緣之所成就。如來說法亦復如是。以二因緣而得成就<p>文殊師利。如是如來所有說法。以二因緣之所成就。如來之行亦復如是。以二因緣而得成就<p>文殊師利。如來如是為欲哀愍諸眾生故出現於世。為欲利益諸眾生故出現於世。為欲安樂諸眾生故出現於世。以諸眾生若干種性願樂差別各各不同。是故如來隨其意樂。為現種種相好之身。說法教化令彼調伏。入佛法中使得成就<p>爾時文殊師利菩薩摩訶薩。聞佛所說如上福聚利益一切諸天世人。便作是言。世尊。我於今者得大善利。我於今者得大最勝。我於今者得無等等。我於今者得大吉祥。我思如來於世間中為諸眾生作大依止。清淨不動猶如虛空。難遇難遭我今得見。佛說是經已。彼諸比丘及諸菩薩摩訶薩等。歡喜合掌信受奉行大乘百福莊嚴相經<p class='juan'>
</p>
</body></html>
