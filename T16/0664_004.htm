<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p class='juan'>
合部金光明經卷第四</p>
<p><span class='byline'>　　　　隋大興善寺沙門釋寶貴合北涼天竺三藏曇無讖譯</span><br><p><b>　　<A NAME="n185"></A>讚歎品第七</b><p>爾時佛告地神堅牢善女天。過去有王名金龍尊。常以讚歎讚歎去來現在諸佛<p class='lg'>　我今尊重　　敬禮讚歎　　去來現在<br>　十方諸佛　　諸佛清淨　　微妙寂滅<br>　色中上色　　金光照曜　　於諸聲中<br>　佛聲最上　　猶如大梵　　深遠雷音<br>　其髮紺黑　　光螺焰起　　蜂翠孔雀<br>　色不得喻　　其齒鮮白　　猶如珂雪<br>　顯發金顏　　分齊分明　　其目脩廣<br>　清淨無垢　　如青蓮華　　映水開敷<br>　舌相廣長　　形色紅暉　　光明照耀<br>　如華初生　　眉間毫相　　白如珂月<br>　右旋潤澤　　如淨琉璃　　眉細脩楊<br>　形如月初　　其色黑曜　　過於蜂王<br>　鼻高圓直　　如鑄金鋌　　微妙柔軟<br>　當于面門　　如來勝相　　次第最上<br>　得味真正　　無與等者　　一一毛孔<br>　一毛旋生　　軟細紺青　　猶孔雀項<br>　即於生時　　身放大光　　普照十方<br>　無量國土　　滅盡三界　　一切諸苦<br>　令諸眾生　　悉受快樂　　地獄畜生<br>　及以餓鬼　　諸人天等　　安隱無患<br>　悉滅一切　　無量惡趣　　身色微妙<br>　如鎔金聚　　面貌清淨　　如月盛滿<br>　佛身明曜　　如日初出　　進止威儀<br>　猶如師子　　脩臂下垂　　立過于膝<br>　猶如風動　　娑羅樹枝　　圓光一尋<br>　能照無量　　猶如聚集　　百千日月<br>　佛身淨妙　　無諸垢穢　　其明普照<br>　一切佛剎　　佛光巍巍　　明焰火盛<br>　悉能隱蔽　　無量日月　　佛日燈炬<br>　照無量界　　皆令眾生　　尋光見佛<br>　本所修集　　百千行業　　聚集功德<br>　莊嚴佛身　　臂傭纖圓　　如象王鼻<br>　手足淨軟　　敬愛無厭　　去來諸佛<br>　數如微塵　　現在諸佛　　亦復如是<br>　如是如來　　我今悉禮　　身口清淨<br>　意亦如是　　以好華香　　供養奉獻<br>　百千功德　　讚詠歌歎　　設以百舌<br>　於千劫中　　歎佛功德　　不能得盡<br>　如來所有　　現世功德　　種種深固<br>　微妙第一　　設復千舌　　欲讚一佛<br>　尚不能盡　　功德少分　　況欲歎美<br>　諸佛功德　　大地及天　　以為大海<br>　乃至有頂　　滿其中水　　尚可以毛<br>　知其渧數　　無有能知　　佛一功德<br>　我今已禮　　讚歎諸佛　　身口意業<br>　悉皆清淨　　一切所修　　無量善業<br>　與諸眾生　　證無上道　　如是人王<br>　讚歎佛已　　復作如是　　無量誓願<br>　若我來世　　無量無邊　　阿僧祇劫<br>　在在生處　　常於夢中　　見妙金鼓<br>　得聞懺悔　　深奧之聲　　今所讚歎<br>　面貌清淨　　願我來世　　亦得如是<br>　諸佛功德　　不可思議　　於百千劫<br>　甚難得值　　願於當來　　無量之世<br>　夜則夢見　　晝如實說　　我當具足<br>　修行六度　　濟拔眾生　　越於苦海<br>　然後我身　　成無上道　　令我世界<br>　無與等者　　奉貢金鼓　　讚佛因緣<br>　以此果報　　當來之世　　值釋迦佛<br>　得授記[<a href='javascript:showpic("../fontimg/031017.gif")'>卄/別</a>]　　并令二子　　金龍金光<br>　常生我家　　同共授記　　若有眾生<br>　無救護者　　眾苦逼切　　無所依止<br>　我於當來　　為是等輩　　作大救護<br>　及依止處　　能除眾苦　　悉令滅盡<br>　施與眾生　　諸善安樂　　我未來世<br>　行菩提道　　不計劫數　　如盡本際<br>　以此金光　　懺悔因緣　　使我惡海<br>　及以業海　　煩惱大海　　悉竭無餘<br>　我功德海　　願悉成就　　智慧大海<br>　清淨具足　　無量功德　　助菩提道<br>　猶如大海　　珍寶具足　　以此金光<br>　懺悔力故　　菩提功德　　光明無礙<br>　慧光無垢　　照徹清淨　　我當來世<br>　身光普照　　功德威神　　光明焰盛<br>　於三界中　　最勝殊特　　諸功德力<br>　無所減少　　當度眾生　　越於苦海<br>　并復安置　　功德大海　　來世多劫<br>　行菩提道　　如昔諸佛　　行菩提道<br>　三世諸佛　　淨妙國土　　諸佛至尊<br>　無量功德　　令我來世　　得此殊異<br>　功德淨土　　如佛世尊　　信相當知<br>　爾時國王　　金龍尊者　　則汝身是<br>　爾時二子　　金龍金光　　今汝二子<br>　銀相等是　</p><p><b>　　<A NAME="n186"></A>金光明經空品第八</b><p><span class='byline'>　　　　北涼天竺三藏曇無讖譯</span><br><p class='lg'>　無量餘經　　已廣說空　　是故此中<br>　略而解說　　眾生根鈍　　尟於智慧<br>　不能廣知　　無量空義　　故此尊經<br>　略而說之　　異妙方便　　種種因緣<br>　為鈍根故　　起大悲心　　今我演說<br>　此妙經典　　如我所解　　知眾生意<br>　是身虛偽　　猶如空聚　　六入村落<br>　結賊所止　　一切自住　　各不相知<br>　眼根受色　　耳分別聲　　鼻嗅諸香<br>　舌嗜於味　　所有身根　　貪受諸觸<br>　意根分別　　一切諸法　　六情諸根<br>　各各自緣　　諸塵境界　　不行他緣<br>　心如幻化　　馳騁六情　　而常妄想<br>　分別諸法　　猶如世人　　馳走空聚<br>　六賊所害　　愚不知避　　心常依止<br>　六根境界　　各各自知　　所伺之處<br>　隨行色聲　　香味觸法　　心處六情<br>　如鳥投網　　其心在在　　常處諸根<br>　隨逐諸塵　　無有暫捨　　身空虛偽<br>　不可長養　　無有諍訟　　亦無正主<br>　從諸因緣　　和合而有　　無有堅實<br>　妄想故起　　業力機關　　假偽空聚<br>　地水火風　　合集成立　　隨時增減<br>　共相殘害　　猶如四蛇　　同處一篋<br>　四大蚖蛇　　其性各異　　二上二下<br>　諸方亦二　　如是蛇大　　悉滅無餘<br>　地水二蛇　　其性沈下　　風火二蛇<br>　性輕上昇　　心識二性　　躁動不停<br>　隨業受報　　天人諸趣　　隨所作業<br>　而墮三有　　水火風種　　散滅壞時<br>　大小不淨　　盈流於外　　體生諸蟲<br>　無可愛樂　　捐棄塚間　　如朽敗木<br>　善女當觀　　諸法如是　　何處有人<br>　及以眾生　　本性空寂　　無明故有<br>　如是諸大　　一一不實　　本自不生<br>　性無和合　　以是因緣　　我說諸大<br>　從本不實　　和合而有　　無明體性<br>　本自不有　　妄想因緣　　和合而生<br>　無所有故　　假名無明　　是故我說<br>　名曰無明　　行識名色　　六入觸受<br>　愛取有生　　老死憂惱　　眾苦行業<br>　不可思議　　生死無際　　輪轉不息<br>　本無有生　　亦無和合　　不善思惟<br>　心行所造　　我斷一切　　諸見纏等<br>　以智慧刀　　裂煩惱網　　五陰舍宅<br>　觀悉空寂　　證無上道　　微妙功德<br>　開甘露門　　示甘露器　　入甘露城<br>　處甘露室　　令諸眾生　　食甘露味<br>　吹大法螺　　擊大法鼓　　然大法燈<br>　雨勝法雨　　我今摧伏　　一切怨結<br>　豎立第一　　微妙法幢　　度諸眾生<br>　於生死海　　永斷三惡　　無量苦惱<br>　煩惱熾然　　燒諸眾生　　無有救護<br>　無所依止　　我以甘露　　清涼美味<br>　充足是輩　　令離焦熱　　於無量劫<br>　遵修諸行　　供養恭敬　　諸佛世尊<br>　堅固修集　　菩提之道　　求於如來<br>　真實法身　　捨諸所重　　肢節手足<br>　頭目髓腦　　所愛男女　　錢財珍寶<br>　真珠瓔珞　　金銀琉璃　　種種異物<br>　三千大千世界中　　所有樹木折為籌<br>　三千大地碎微塵　　是等微塵遍虛空<br>　一切眾生有智慧　　以此智慧與一人<br>　如是人等如微塵　　算此微塵可知數<br>　如來智慧不可數　　如來一念有智慧<br>　不可數劫算不盡　</p><p><b>　　<A NAME="n187"></A>金光明經依空滿願品第九</b><p><span class='byline'>　　　　梁三藏真諦譯</span><br><p>是時如意寶光耀善女天。於大眾中從座而起偏袒右肩。右膝著地合掌恭敬。以偈白佛<p class='lg'>　我問照世界　　兩足最勝尊<br>　菩薩正行法　　惟願垂聽許<br>　佛言善女天　　汝若有疑者<br>　隨汝意所問　　吾當分別說<br>　云何諸菩薩　　行菩提正行<br>　離生死涅槃　　利益自他故　</p><p>佛言。善女天。依於法界行菩提法修平等行。善女天。云何依於法界行菩提法修平等行。善女天。五陰能現法界法界是五陰。五陰亦不可說。非五陰亦不可說。何以故。若五陰是法界則是斷見。若離五陰即是常見。離於二邊不著二邊。不可見過。所見無名無相。是則名為說於法界。善女天。云何五陰能現法界。善女天。如是五陰不從因緣生。何以故。若從因緣生。已生故得生。未生故得生。若已得生何因緣生。若已生不從因緣生。若未生時不可得生。何以故。未生諸法則是不有。無名無相。非算數譬喻之所能知。非因緣所生。善女天。譬如鼓聲依木依皮依捊依人工等故得出聲。是鼓聲空。過去亦空未來亦空現在亦空。何以故。是鼓音聲不從木生。不從皮生。不從捊生。不從人工生。是聲不於三世生是則不生。若不可得生則不可滅。若不可滅無所從來。若無所從來亦無處去。若無處去不常不斷。若不常不斷則不一不異。何以故。若一不異法界。若爾者凡夫人則見真諦。得於無上安樂涅槃。是義不然是故不一。若言其異者。一切諸佛菩薩行相即是執著。未得解脫煩惱繫縛。則不能得阿耨多羅三藐三菩提。何以故。一切聖人於行非行法中同智慧行。是故不異。是故五陰非有。不從因緣生。非不有五陰。不過聖境界故。非言語之所能及。無名無相無因無緣。無有境界無有譬喻。始終寂靜本來自空。是故五陰能現法界。善女天。若善男子善女人。欲求阿耨多羅三藐三菩提真異俗異。如是難可思量。於聖凡境界不異思惟。不捨於俗不捨於真。依於法界行菩提行<p>爾時世尊作是語已。時善女天。踊躍歡喜即從坐起。偏袒右肩右膝著地。合掌恭敬一心頂禮。而白佛言。世尊。如上所說菩提正行我今當學<p>是時娑婆世界主大梵天王。於大眾中問如意寶光耀善女天。此菩提行難可修行。汝心云何於此菩提行而得自在<p>時善女天答梵王言。大梵王。若佛所說是真甚深。一切凡夫不得其味。是聖境界微妙難知。若使我心依於此法得安樂住。是真實語者。願令一切五濁惡世無量無邊眾生。皆得金色三十二相。非男非女。坐寶蓮華受無量快樂。雨天妙華。天諸音樂不鼓自鳴。一切供養皆悉具足。是時善女天說是語已。一切五濁惡世所有眾生。皆悉金色具足三十二相。非男非女。坐寶蓮華受無量快樂。猶如他化自在天宮。無諸惡道。寶樹行列七寶蓮華遍滿世界。雨眾七寶上妙天華作天伎樂。如意寶光耀善女天。即轉女形作梵天身<p>時大梵天王問如意寶光耀菩薩言。汝昔以何行菩提行。菩薩答言。梵王。若水中月能行菩提行者。我亦已行菩提之行。若夢見行菩提行。我亦行菩提行。若焰露行菩提行。我亦行菩提行。若聲響行菩提行。我亦行菩提行。時大梵王聞此說已語菩薩言。汝依何等而說此語。答言。梵王。無有一法而有實相。因果相成故。梵王又白菩薩言。若如此者。諸凡夫人皆悉應得阿耨多羅三藐三菩提<p>菩薩答言。以何思惟而作是說。梵王。惑癡人異。智慧人異。菩提異。非菩提異。解脫異。非解脫異。梵王。如是諸法平等無異。於此法界如如不異。無有中間而可執持。無增無減。梵王。譬如幻師善巧幻術。及幻弟子。於四衢道取諸土沙草木葉等。聚在一處作種種幻術。使人睹見。象眾馬眾車眾軍眾。七寶之聚。種種倉庫若有眾生愚癡無智。不能思惟。不知幻本。若見若聞作是思惟。如我所見象馬眾等。謂是真實。如見如聞隨能隨力各執所見。自言是實於他非真。後不重思惟。有智之人則能思惟了於幻本。若見若聞作是思惟。如我所見象馬等眾非是真實。惟有幻事惑人眼目。是處說名象馬等眾及諸庫倉。惟有名字無有實體。如我所見如我所聞。隨能隨力不執所見。自言是實於他非真。後不重思惟。是諸智人隨說世語。皆欲令他知實義故。如見如聞思惟則不如是。如是梵王。若有眾生愚癡凡夫。未得出世聖智慧故。未知一切諸法如如不可言說。是諸凡愚若見若聞行非行法。作是思惟。實有如是諸法。如我所見如我所聞。是諸凡夫人如見如聞。隨能隨力執著所見。自言是實於他非真。後不重思惟。若有眾生非凡夫人。已見第一義諦得出世聖慧。知一切法如如不可言說。是諸聖人。若見若聞行法非行法。隨能隨力不執著所見。自言是實於他非真。後不重思惟。無實行法。無實非行法。如我所見如我所聞。惟妄思惟行非行相或人智慧。是處說名行非行法惟有<span class='corr'>名</span>字無有實體。如我所見如我所聞。隨能隨力不執所見。自言是實於他非真。後不重思惟。是諸聖人如世語言隨順其說。為欲令他知真實義。如是梵王。是諸聖人聖智見故。不可言法如如。攝行非行法。是法如如。為他證智故說種種名<p>時大梵王。問如意寶光耀菩薩言。有幾眾生能解能通如是微妙甚深正法。菩薩答言。梵王。凡是若干眾幻化人心數。若干眾生能解能通是甚深法。梵王又言。此幻化人即是不有。如是心數從何而得<p>菩薩答言。梵王。如是法界不有不無。如是眾生能解能通是甚深義<p>是時梵王。白佛言。世尊。是如意寶光耀菩薩。不可思議通達如是甚深之義。佛言。如是如是。梵王。如汝所言。何以故。是如意寶光耀菩薩。已教梵王學觀無生忍法。於是大梵天王。與諸梵眾從坐而起偏袒右肩。右膝著地合掌恭敬。頂禮如意寶光耀菩薩足說如是言希有希有。我等今日得見大師。得聞正法<p>爾時世尊。於一切法通達無礙。告梵王言。是如意寶光耀菩薩。於未來世當得作佛。號曰德寶焰吉上藏如來應供正遍知。說是金光明微妙經典。三千億菩薩得不退阿耨多羅三藐三菩提。八千億天子得無垢淨。於法成就清淨法眼。無量無數國王臣民得法眼淨。五十億比丘行菩提行欲退菩提心。聞如意寶光耀菩薩說法。得堅固不可思議滿足之願。更復還發菩提之心。各自脫衣供養菩薩。重發無上勝進心。發無上勝進心已。願令我等功德善根悉皆不退。迴向阿耨多羅三藐三菩提。如是比丘依此功德修行。過九十大劫當得成就。是諸比丘出於生死。佛為授記過三十阿僧祇劫。當得作佛號難勝光王。其國名曰無垢光。同時皆得阿耨多羅三藐三菩提。皆同一號。名曰願莊嚴間廁王佛<p>爾時佛告梵王。是金光明經正聞正聽有大神力。梵王百千大劫行六波羅蜜無有方便。若有善男子善女人。已得聽聞是金光明經書寫。半月半月一過轉讀。是善功德聚於前功德。百千分不及一分。乃至算數譬喻所不能及。梵王。是故我今當令修學受持為他廣說。何以故。如是甚深微妙經典。我行菩薩道時。如於戰陣不惜身命。得通此經受持讀誦為他解說。梵王。譬如轉輪聖王。若王在世七寶不滅。王若過世一切七寶自然而盡梵王。是金光明微妙經典。若現在世大正法寶皆悉不滅。是故當依金光明經聽聞讀誦受持。為他解說令他書寫。於功德中行精進波羅蜜。不惜壽命不憚疲勞。我諸弟子。應當如是精勤修學<p>是時天主大梵天王。與無量梵眾帝釋四王及夜叉眾。俱從坐起偏袒右肩。右膝著地合掌恭敬。而白佛言。我等一切為守護流通是金光明微妙經典。說法法師若有諸難我當除卻。令具諸善色味滿足。辯才無礙身心開泰。時會之眾皆令快樂。是處國土若飢饉怨賊非人之畏。我等禳卻。使其人民豐盛歡逸。皆是我等四王恩力。若有供養是經卷者。我亦當為作大擁護如佛不異<p class='juan'>
合部金光明經卷第四</p>
</body></html>
