<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p class='juan'>
合部金光明經卷第七</p>
<p><span class='byline'>　　　　隋大興善寺沙門釋寶貴合北涼三藏曇無讖譯</span><br><p><b>　　<A NAME="n198"></A>善集品第十七</b><p>於是如來復為地神說往因緣而作偈言<p class='lg'>　我昔曾為　　轉輪聖王　　捨四大地<br>　及以大海　　又於是時　　以四天下<br>　滿中珍寶　　奉上諸佛　　凡所布施<br>　皆捨所重　　不見可愛　　而不捨者<br>　於過去世　　無數劫中　　求正法故<br>　常捨身命　　又過去世　　不可議劫<br>　有佛世尊　　名曰寶勝　　其佛世尊<br>　般涅槃後　　時有聖王　　名曰善集<br>　於四天下　　而得自在　　治正之勢<br>　盡大海際　　其王有城　　名水音尊<br>　於其城中　　止住治化　　夜睡夢中<br>　聞佛功德　　及見比丘　　名曰寶冥<br>　善能宣暢　　如來正法　　所謂金光<br>　微妙經典　　明如日中　　悉能遍照<br>　是轉輪王　　夢是事已　　即尋覺悟<br>　心喜遍身　　即出宮殿　　至僧坊所<br>　供養恭敬　　諸大聖眾　　問諸大德<br>　是大眾中　　頗有比丘　　名曰寶冥<br>　成就一切　　諸功德不　　爾時寶冥<br>　在一窟中　　安坐不動　　思惟正念<br>　讀誦如是　　金光明經　　時有比丘<br>　即將是王　　至其所止　　到寶冥所<br>　時此寶冥　　故在窟中　　形貌殊特<br>　威德熾然　　即示王言　　是窟中者<br>　即是所問　　寶冥比丘　　能持甚深<br>　諸佛所行　　名金光明　　諸經之王<br>　時善集王　　即尋禮敬　　寶冥比丘<br>　作如是言　　面如滿月　　威德照然<br>　唯願為我　　敷演宣暢　　是金光明<br>　諸經之王　　時寶冥尊　　即受王請<br>　許為宣說　　是金光明　　三千大千<br>　世界諸天　　知當說法　　悉生歡喜<br>　於淨微妙　　鮮潔之處　　種種珍寶<br>　廁填其地　　上妙香水　　持用灑之<br>　散諸好華　　遍滿其處　　王於是時<br>　自敷法座　　懸繒幡蓋　　寶飾挍絡<br>　種種微妙　　殊特末香　　悉以奉散<br>　大法高座　　一切諸天　　龍及鬼神<br>　摩[<a href='javascript:showpic("../fontimg/023523.gif")'>目*侯</a>]羅伽　　緊那羅等　　即雨天上<br>　曼陀羅華　　遍散法座　　滿其處所<br>　不可思議　　百千萬億　　那由他等<br>　無量諸天　　一時俱來　　集說法所<br>　是時寶冥　　尋從窟出　　諸天即時<br>　以娑羅華　　供養奉散　　寶冥比丘<br>　是時寶冥　　淨洗身體　　著淨妙衣<br>　至法座所　　合掌敬禮　　是法高座<br>　一切天王　　及諸天人　　雨曼陀羅<br>　大曼陀華　　無量百千　　種種伎樂<br>　於虛空中　　不鼓自鳴　　寶冥比丘<br>　能說法者　　尋上高座　　結加趺坐<br>　即念十方　　不可思議　　無量千億<br>　諸佛世尊　　於諸眾生　　興大悲心<br>　及善集王　　所得王領　　盡一日月<br>　所照之處　　時說法者　　即尋為王<br>　敷暢宣說　　是妙經典　</p><p class='lg'>　是時大王　　為聞法故　　於比丘前<br>　合掌而立　　聞於正法　　讚言善哉<br>　其心悲悼　　涕淚交流　　尋復踊悅<br>　心意熙怡　　為欲供養　　此經典故<br>　爾時即捉　　如意珠玉　　為諸眾生<br>　發大誓願　　願於今日　　此閻浮提<br>　悉雨無量　　種種珍異　　瑰琦七寶<br>　及妙瓔珞　　以是因緣　　悉令無量<br>　一切眾生　　皆受快樂　　即於爾時<br>　尋雨七寶　　及諸寶飾　　天冠耳璫<br>　種種瓔珞　　甘饌寶座　　悉皆充滿<br>　遍四天下　　時善集王　　即持如是<br>　滿四天下　　無量七寶　　於寶勝佛<br>　遺法之中　　以用布施　　供養三寶<br>　爾時為王　　說法比丘　　於今現在<br>　阿[<a href='javascript:showpic("../fontimg/041309.gif")'>門@(人/(人*人))</a>]佛是　　時善集王　　聽受法者<br>　今則我身　　釋迦文是　　我於爾時<br>　捨此大地　　滿四天下　　珍寶布施<br>　得聞如是　　金光明經　　聞是經已<br>　一稱善哉　　以此善根　　業因緣故<br>　身得金色　　百福莊嚴　　常為無量<br>　百千萬億　　眾生等類　　之所樂見<br>　既得見已　　無有厭足　　過去九十<br>　九億千劫　　常得作於　　轉輪聖王<br>　亦於無量　　百千劫中　　常得王領<br>　諸小國王　　不可思議　　劫中常作<br>　釋提桓因　　及淨梵王　　復得值遇<br>　十力世尊　　其數無量　　不可稱計<br>　所得功德　　無量無邊　　皆由聞經<br>　及稱善哉　　如我所願　　成就菩提<br>　正法之身　　我今已得　</p><p><b>　　<A NAME="n199"></A>金光明經鬼神品第十八</b><p><span class='byline'>　　　　北涼三藏曇無讖譯</span><br><p>佛告功德天。若有善男子善女人。欲以不可思議妙供養具。供養過去未來現在諸佛世尊。及欲得知三世諸佛甚深行處。是人應當畢定至心。隨有是經流布之處。若城邑村落舍宅空處。正念不亂至心聽是微妙經典<p>爾時世尊欲重宣此義。而說偈言<p class='lg'>　若欲供養　　一切諸佛　　欲知三世<br>　諸佛行處　　應當往彼　　城邑聚落<br>　有是經處　　至心聽受　　是妙經典<br>　不可思議　　功德大海　　無量無邊<br>　能令一切　　眾生解脫　　度無量苦<br>　諸有大海　　是經甚深　　初中後善<br>　不可得說　　譬喻為比　　假使琲e<br>　大地微塵　　大海諸水　　一切諸山<br>　如是等物　　不得為喻　　若人是經<br>　即入法性　　如深法性　　安住其中<br>　即於是典　　金光明中　　而得見我<br>　釋迦牟尼　　不可思議　　阿僧祇劫<br>　生天人中　　常受快樂　　以能信解<br>　聽是經故　　如是無量　　不可思議<br>　功德福聚　　悉已得之　　隨所至處<br>　若百由旬　　滿中盛火　　應從中過<br>　若至聚落　　阿蘭若處　　到法會所<br>　至心聽受　　聽是經故　　惡夢蠱道<br>　五星諸宿　　變異災禍　　一切惡事<br>　消滅無餘　　於說法處　　蓮華座上<br>　說是經典　　書寫讀誦　　是說法者<br>　若下法座　　爾時大眾　　猶見座處<br>　故有說者　　或佛世尊　　或見佛像<br>　菩薩色像　　普賢菩薩　　文殊師利<br>　彌勒大士　　及諸形色　　見如是等<br>　種種事已　　尋復滅盡　　如前無異<br>　成就如是　　諸功德已　　而為諸佛<br>　之所讚嘆　　威德相貌　　無量無邊<br>　有大名稱　　能卻怨家　　他方賊盜<br>　能令退散　　勇捍多力　　能破強敵<br>　惡夢惱心　　無量惡業　　如是惡事<br>　皆悉寂滅　　若入軍陣　　常能勝他<br>　名聞流布　　遍閻浮提　　亦能摧伏<br>　一切怨敵　　遠離諸惡　　修集諸善<br>　入陣得勝　　心常歡喜　　大梵天王<br>　三十三天　　護世四王　　金剛密跡<br>　鬼神諸王　　散脂大將　　禪那英鬼<br>　及緊那羅　　阿耨達龍　　娑竭羅王<br>　阿修羅王　　迦樓羅王　　大辯天神<br>　及大功德　　如是上首　　諸天神等<br>　常當供養　　是聽法者　　生不思議<br>　法塔之想　　眾生見者　　恭敬歡喜<br>　諸天王等　　亦各思惟　　而相謂言<br>　今是眾生　　無量威德　　皆悉成就<br>　若能來至　　是法會所　　如是之人<br>　成上善根　　若有聽是　　甚深經典<br>　故嚴出往　　法會之處　　心生不可<br>　思議正信　　供養恭敬　　無上法塔<br>　如是大悲　　利益眾生　　即是無量<br>　深法寶器　　能入甚深　　無上法性<br>　由以淨心　　聽是經典　　如是之人<br>　悉以供養　　過去無量　　百千諸佛<br>　以是善根　　無量因緣　　應當聽受<br>　是金光明　　如是眾生　　常為無量<br>　諸天神王　　之所愛護　　大辯功德<br>　護世四王　　無量鬼神　　及諸力士<br>　晝夜精勤　　擁護四方　　釋提桓因<br>　及日月天　　閻摩羅王　　風水諸神<br>　違馱天神　　及毘紐天　　大辯天神<br>　及自在天　　火神等神　　大力勇猛<br>　常護世間　　晝夜不離　　大力鬼神<br>　那羅延等　　摩醯首羅　　二十八部<br>　諸鬼神等　　散脂為首　　百千鬼神<br>　神足大力　　擁護是等　　令不怖畏<br>　金剛密跡　　大鬼神王　　及其眷屬<br>　五百徒黨　　一切皆是　　大菩薩等<br>　亦悉擁護　　聽是法者　　摩尼跋陀<br>　大鬼神王　　富那跋陀　　及金毘羅<br>　阿羅婆帝　　賓頭盧伽　　黃頭大神<br>　一一諸神　　各有五百　　眷屬鬼神<br>　亦常擁護　　聽是經者　　質多斯那<br>　阿修羅王　　及乾闥婆　　那羅羅闍<br>　祁那沙婆　　摩尼乾陀　　及尼乾陀<br>　主雨大神　　大飲食神　　摩呵伽吒<br>　金色髮神　　半祁鬼神　　及半支羅<br>　車缽羅婆　　有大威德　　婆那利神<br>　曇摩跋羅　　摩竭婆羅　　針髮鬼神<br>　繡利密多　　勒那翅奢　　摩呵波那<br>　及軍陀遮　　劍摩舍帝　　復有大神<br>　奢羅蜜帝　　醯摩跋陀　　薩多琦黎<br>　如是等神　　皆有無量　　神足大力<br>　常勤擁護　　聽受如是　　微妙典者<br>　阿耨達王　　娑伽羅王　　目真鄰王<br>　伊羅缽王　　難陀龍王　　跋難陀王<br>　有如是等　　百千龍王　　以大神力<br>　常來擁護　　聽是經者　　晝夜不離<br>　波利羅[<a href='javascript:showpic("../fontimg/023523.gif")'>目*侯</a>]　　阿修羅王　　毘摩質多<br>　及以茂脂　　睒摩梨子　　波呵黎子<br>　佉羅騫陀　　及以揵陀　　是等皆是<br>　阿修羅王　　有大神力　　常來擁護<br>　聽是經者　　晝夜不離　　呵黎帝南<br>　鬼子母等　　及五百神　　常來擁護<br>　聽是經者　　若睡若寤　　旃陀旃陀利<br>　大鬼神女等　　鳩羅鳩羅檀提　　噉人精氣<br>　如是等神　　皆有大力　　常勤擁護<br>　十方世界　　受持經者　　大辯天等<br>　無量天女　　功德天等　　各與眷屬<br>　地神堅牢　　種殖園林　　果實大神<br>　如是諸神　　心生歡喜　　悉來擁護<br>　愛樂親近　　是經典者　　於諸眾生<br>　增命色力　　功德威貌　　莊嚴倍常<br>　五星諸宿　　變異災怪　　皆悉能滅<br>　無有遺餘　　夜臥惡夢　　寤則憂悴<br>　如是惡事　　皆悉消滅　　地神大力<br>　勢力甚深　　是經力故　　能變其味<br>　如是大地　　至金剛際　　厚十六萬<br>　八千由旬　　其中氣味　　無不遍有<br>　悉令勇出　　潤益眾生　　是經力故<br>　能令地味　　悉出地上　　厚百由旬<br>　亦令諸天　　大得精味　　充益身力<br>　歡喜快樂　　閻浮提內　　所有諸神<br>　心生歡喜　　受樂無量　　是經力故<br>　諸天歡喜　　百穀果實　　皆悉滋茂<br>　園苑叢林　　其華開敷　　香氣馝[<a href='javascript:showpic("../fontimg/044520.gif")'>香*分</a>]<br>　充溢彌滿　　百草樹木　　生長端直<br>　其體柔軟　　無有邪戾　　閻浮提內<br>　所有龍女　　其數無量　　不可思議<br>　心生歡喜　　踊躍無量　　在在處處<br>　莊嚴華池　　於其池中　　生種種華<br>　優缽羅華　　波頭摩華　　拘物頭華<br>　分陀利華　　於自宮殿　　除諸雲霧<br>　令虛空中　　無有塵翳　　諸方清澈<br>　淨潔明了　　日王赫炎　　放千光明<br>　歡喜踊躍　　照諸闇蔽　　閻浮檀金<br>　以為宮殿　　止住其中　　威德無量<br>　日之天子　　及以月天　　聞是經故<br>　精氣充實　　是日天子　　出閻浮提<br>　心生歡喜　　放於無量　　光明明網<br>　遍照諸方　　即於出時　　放大網光<br>　開敷種種　　諸池蓮華　　閻浮提內<br>　無量果實　　隨時成熟　　飽諸眾生<br>　是時日月　　所照殊勝　　星宿正行<br>　不失度數　　風雨隨時　　豐實熾盛<br>　多饒財寶　　無所乏少　　是金光明<br>　微妙經典　　隨所流布　　講誦之處<br>　其國土境　　即得增益　　如上所說<br>　無量功德　</p><p><b>　　<A NAME="n200"></A>金光明經授記品第十九</b><p><span class='byline'>　　　　北涼三藏曇無讖譯</span><br><p>爾時如來。將欲為是信相菩薩及其二子銀相銀光。授阿耨多羅三藐三菩提記。是時即有十千天子。威德熾王而為上首。俱從忉利來至佛所。頂禮佛足卻坐一面<p>爾時佛告信相菩薩。汝於來世過無量無邊百千萬億不可稱計那由他劫。金照世界當成阿耨多羅三藐三菩提。號金寶蓋山王如來應供正遍知明行足善逝世間解無上士調御丈夫天人師佛世尊。乃至是佛般涅槃後。正法像法皆滅盡已。長子銀相。當於是界次補佛處。世界爾時轉名淨幢。佛名閻浮檀金幢光照明如來應供正遍知明行足善逝世間解無上士調御丈夫天人師佛世尊。乃至是佛般涅槃後。正法像法悉滅盡已。次子銀光。復於是後次補佛處。世界名字如本不異。佛號曰金光照如來應供正遍知明行足善逝世間解無上士調御丈夫天人師佛世尊。是十千天子。聞三大士得受記[<a href='javascript:showpic("../fontimg/031017.gif")'>卄/別</a>]。復聞如是金光明經。聞已歡喜生慇重心。心無垢累如淨琉璃。清淨無礙猶如虛空。爾時如來知是十千天子善根成熟。即便與授菩提道記。汝等天子於當來世。過阿僧祇百千萬億那由他劫。於是世界當成阿耨多羅三藐三菩提。同共一家一姓一名。號曰青目優缽羅華香山如來應供正遍知明行足善逝世間解無上士調御丈夫天人師佛世尊。如是次第出現於世凡一萬佛<p>爾時道場菩提樹神名等增益。白佛言。世尊。是十千天子。於忉利宮為聽法故故來集此。云何如來便與授記。世尊。我未曾聞是諸天子修行具足六波羅蜜。亦未曾聞捨於手足頭目髓腦。所愛妻子財寶穀帛。金銀琉璃車磲碼瑙真珠珊瑚珂貝璧玉。甘饌飲食衣服床臥病瘦醫藥。象馬車乘殿堂屋宅。園林泉池奴婢僕使。如餘無量百千菩薩。以種種資生供養之具。恭敬供養過去無量百千萬億那由他等諸佛世尊。如是菩薩於未來世。亦捨無量所重之物。頭目髓腦所愛妻子。財寶穀帛乃至僕使。次第修行成就具足六波羅蜜。成就是已備修苦行。動經無量無邊劫數。然後方得授菩提記。世尊。是天子等何因何緣。修行何等勝妙善根。從彼天來暫得聞法。便得授記。唯願世尊。為我解說斷我疑網<p>爾時佛告樹神善女天。皆有因緣有妙善根已隨相修。何以故。以是天子於所住處捨五欲樂。故來聽是金光明經。既聞法已於是經中淨心慇重如說修行。復得聞此三大菩薩授於記[<a href='javascript:showpic("../fontimg/031017.gif")'>卄/別</a>]。亦以過去本昔發心誓願因緣。是故我今皆與授記。於未來世當成阿耨多羅三藐三菩提<p><b>　　<A NAME="n201"></A>金光明經除病品第二十</b><p><span class='byline'>　　　　北涼三藏曇無讖譯</span><br><p>佛告道場菩提樹神善女天。諦聽諦聽善持憶念。我當為汝演說往昔誓願因緣。過去無量不可思議阿僧祇劫。爾時有佛出現於世。名曰寶勝如來應供正遍知明行足善逝世間解無上士調御丈夫天人師佛世尊。善女天。爾時是佛般涅槃後。正法滅已於像法中。有王名曰天自在光。修行正法如法治世。人民和順孝養父母。是王國中有一長者。名曰持水。善知醫方救諸病苦。方便巧知四大增損。善女天。爾時持水大長者家中後生一子。名曰流水。體貌殊勝端正第一。形色微妙威德具足。受性聰敏善解諸論。種種伎藝書疏算計。無不通達。是時國內天降疫病。有無量百千諸眾生等皆無免者。為諸苦惱之所逼切。善女天。爾時流水長者子。見是無量百千眾生受諸苦惱故。為是眾生生大悲心。作是思惟。如是無量百千眾生受諸苦惱。我父長者雖善解醫方能救諸苦方便巧知四大增損。年已衰邁老耄枯悴。皮緩面皺羸瘦戰掉。行來往反要因机杖。困頓疲乏不能至彼城邑聚落。而是無量百千眾生。復遇重病無能救者。我今當至大醫父所。諮問治病醫方祕法。諮稟知已。當往城邑聚落村舍。治諸眾生種種重病。悉令得脫無量諸苦。時長者子。思惟是已即至父所。頭面著地為父作禮。叉手卻住。以四大增損而問於父。即說偈言<p class='lg'>　云何當知　　四大諸根　　衰損代謝<br>　而得諸病　　云何當知　　飲食時節<br>　若食食已　　身火不滅　　云何當知<br>　治風及熱　　水過肺病　　及以等分<br>　何時動風　　何時動熱　　何時動水<br>　以害眾生　　時父長者　　即以偈頌<br>　解說醫方　　而答其子　　三月是夏<br>　三月是秋　　三月是冬　　三月是春<br>　是十二月　　三三而說　　從如是數<br>　一歲四時　　若二二說　　足滿六時<br>　三三本攝　　二二現時　　隨是時節<br>　消息飲食　　是能益身　　醫方所說<br>　隨時歲中　　諸根四大　　代謝增損<br>　令身得病　　有善醫師　　隨順四時<br>　三月將養　　調和六大　　隨病飲食<br>　及以湯藥　　多風病者　　夏則發動<br>　其熱病者　　秋則發動　　等分病者<br>　冬則發動　　其肺病者　　春則增劇<br>　有風病者　　夏則應服　　肥膩鹹酢<br>　及以熱食　　有熱病者　　秋服冷甜<br>　等分冬服　　甜酢肥膩　　肺病春服<br>　肥膩辛熱　　飽食然後　　則發肺病<br>　於食消時　　則發熱病　　食消已後<br>　則發風病　　如是四大　　隨三時發<br>　風病羸損　　補以蘇膩　　熱病下藥<br>　服呵梨勒　　等病應服　　三種妙藥<br>　所謂甜辛　　及以蘇膩　　肺病應服<br>　隨時吐藥　　若風熱病　　肺病等分<br>　違時而發　　應當任師　　籌量隨病<br>　飲食湯藥　</p><p>善女天。爾時流水長者子。問其父醫四大增損。因是得了一切醫方。時長者子。知醫方已遍至國內。城邑聚落在在處處。隨有眾生病苦者所。軟言慰喻作如是言。我是醫師。我是醫師。善知方藥今當為汝療治救濟悉令除愈。善女天。爾時眾生。聞長者子軟語慰喻。許為治病心生歡喜踊躍無量。時有百千無量眾生遇極重病。得聞是言心歡喜故。種種所患即得除差。平復如本氣力充實。善女天。復有無量百千眾生。病苦深重難除差者。即共來至長者子所。時長者子即以妙藥授之令服。服已除差亦得平復。善女天。是長者子。於是國內治諸眾生。所有病苦悉得除差<p><b>　　<A NAME="n202"></A>金光明經流水長者子品第二十一</b><p><span class='byline'>　　　　北涼曇無讖譯</span><br><p>佛告樹神。爾時流水長者子。於天自在光王國內。治一切眾生無量苦患已。令其身體平復如本受諸快樂。以病除故多設福業。修行布施尊重恭敬。是長者子作如是言。善哉長者。能大增長福德之事。能益眾生無量壽命。汝今真是大醫之王。善治眾生無量重病。必是菩薩善解方藥。善女天。時長者子有妻名曰水空龍藏。而生二子。一名水空。二名水藏。時長者子將是二子。次第遊行城邑聚落。最後到一大空澤中。多有虎狼狗犬鳥獸多食肉血。悉皆一向馳奔而去。時長者子作是念言。是諸禽獸何因緣故一向馳走。我當隨後逐而觀之。時長者子。遂便隨逐見有一池。其水枯涸於其池中多有諸魚。時長者子。見是魚已生大悲心。時有樹神示現半身。作如是言。善哉善哉。大善男子。此魚可愍汝可與水。是故號汝名為流水。復有二緣。名為流水。一能流水。二能與水。汝今應當隨名定實。時長者子。問樹神言。此魚頭數為有幾所。樹神答言。其數具足足滿十千。善女天。爾時流水聞是數已。倍復增益生大悲心。善女天。時此空池為日所<span class='corr'>曝</span>唯少水在。是十千魚將入死門四向婉轉。見是長者。心生恃賴。隨是長者所至方面。隨逐瞻視目未曾捨。是時長者馳趣四方推求索水了不能得。便四顧望見有大樹。尋取枝葉還到池上與作陰涼。作陰涼已復更推求。是池中水本從何來。取出四向周遍求索莫知水處。復更疾走遠至餘處。見一大河名曰水生。爾時復有諸餘惡人。為捕此魚故於上流懸嶮之處。決棄其水不令下過。然其決處懸嶮難補。計當修治經九十日。百千人功猶不能成。況我一身。時長者子。速疾還反至大王所。頭面禮拜卻坐一面。合掌向王說其因緣。作如是言。我為大王國土人民治種種病。漸漸遊行至彼空澤。見有一池其水枯涸。有十千魚為日所<span class='corr'>曝</span>。今日困厄將死不久惟願大王。借二十大象令得負水濟彼魚命。如我與諸病人壽命。爾時大王。即敕大臣速疾供給。爾時大臣奉王告敕。語是長者。善哉大士。汝今自可至象廄中。隨意選取利益眾生令得快樂。是時流水及其二子。將二十大象。從治城人借索皮囊。疾至彼河上流決處。盛水象負馳疾奔還至空澤池。從象背上下其囊水。寫置池中水遂彌滿還復如本。時長者子。於池四邊彷徉而行。是魚爾時亦復隨逐循岸而行。時長者子復作是念。是魚何緣隨我而行。是魚必為飢火所惱。復欲從我求索飲食。我今當與。善女天。爾時流水長者子告其子言。汝取一象最大力者。速至家中啟父長者。家中所有可食之物。乃至父母飲噉之分及以妻子奴婢之分。一切聚集悉載象上急速來還。爾時二子如父教敕。乘最大象往至家中。白其祖父說如上事。爾時二子。收取家中可食之物載象背上。疾還父所至空澤池。時長者子見其子還。心生歡喜踊躍無量。從子邊取飲食之物。散著池中與魚食已。即自思惟。我今已能與此魚食令其飽滿。未來之世當施法食。復更思惟。曾聞過去空閑之處有一比丘。讀誦大乘方等經典。其經中說。若有眾生臨命終時。得聞寶勝如來名號即生天上。我今當為是十千魚。解說甚深十二因緣。亦當稱說寶勝佛名。時閻浮提中有二種人。一者深信大乘方等。二者毀呰不生信樂。時長者子。作是思惟。我今當入池水之中。為是諸魚說深妙法。思惟是已即便入水作如是言。南無過去寶勝如來應供正遍知明行足善逝世間解無上士調御丈夫天人師佛世尊。寶勝如來本往昔時行菩薩道作是誓願。若有眾生於十方界臨命終時聞我名者。當令是輩即命終已。尋得上生三十三天。爾時流水復為是魚解說如是甚深妙法。所謂無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦聚。善女天。爾時流水長者子及其二子。說是法已即共還家。是長者子。復於後時賓客聚會醉酒而臥。爾時其地卒大震動。時十千魚同日命終。即命終已生忉利天。既生天已作是思惟。我等以何善業因緣。得生於此忉利天中。復相謂言。我等先於閻浮提內。墮畜生中受於魚身。流水長者子。與我等水及以飲食。復為我等解說甚深十二因緣。并稱寶勝如來名號。以是因緣令我等輩得生此天。是故我等今當往至長者子所報恩供養。爾時十千天子。從忉利天下閻浮提。至流水長者子大醫王家。時長者子。在樓屋上露臥眠睡。是十千天子以十千真珠天妙瓔珞置其頭邊。復以十千置其足邊。復以十千置右脅邊。復以十千置左脅邊。雨曼陀羅華摩訶曼陀羅華。積至于膝。種種天樂出妙音聲。閻浮提中有睡眠者皆悉覺寤。流水長者子亦從睡寤。是十千天子於上空中飛騰遊行。於天自在光王國內。處處皆雨天妙蓮華。是諸天子復至本處空澤池所復雨天華。便從此沒還忉利宮。隨意自在受天五欲。時閻浮提過是夜已。天自在光王問諸大臣。昨夜何緣示現如是淨妙瑞相有大光明。大臣答言。大王當知。忉利諸天於流水長者子家。雨四十千真珠瓔珞及不可計曼陀羅華。王即告臣卿。可往至彼長者家。善言誘喻喚令使來。大臣受敕即至其家。宣王教令喚是長者。是時長者即至王所。王問長者。何緣示現如是瑞相。長者子言。我必定知是十千魚其命已終。時大王言。今可遣人審實是事。爾時流水尋遣其子至彼池所。看是諸魚死活定實。爾時其子聞是語已向於彼池。既至池已見其池中。多有摩訶曼陀羅華積聚成[<a href='javascript:showpic("../fontimg/032436.gif")'>卄/積</a>]。其中諸魚悉皆命終。見已即還白其父言。彼諸魚等悉已命終。爾時流水知是事已復往王所。作如是言。是十千魚悉皆命終。王聞是已心生歡喜<p>爾時世尊告道場菩提樹神。善女天。欲知爾時流水長者子。今我身是。長子水空今羅[<a href='javascript:showpic("../fontimg/023523.gif")'>目*侯</a>]羅是。次子水藏今阿難是。時十千魚者今十千天子是。是故我今為其授阿耨多羅三藐三菩提記。爾時樹神現半身者今汝身是<p class='juan'>
合部金光明經卷第七</p>
</body></html>
