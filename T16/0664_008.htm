<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p class='juan'>
合部金光明經卷第八</p>
<p><span class='byline'>　　　　隋大興善寺沙門釋寶貴合北涼天竺三藏曇無讖譯</span><br><p><b>　　<A NAME="n204"></A>捨身品第二十二</b><p>爾時道場菩提樹神復白佛言。世尊。我聞世尊過去修行菩薩道時。具受無量百千苦行。捐捨身命肉血骨髓。惟願世尊。少說往昔苦行因緣。為利眾生受諸快樂。爾時世尊即現神足。神足力故令此大地六種震動。於大講堂眾會之中。有七寶塔從地踊出。眾寶羅網彌覆其上。爾時大眾見是事已生希有心<p>爾時世尊即從座起。禮拜此塔。恭敬圍繞。還就本座。爾時道場菩提樹神白佛言。世尊。如來世雄出現於世。常為一切之所恭敬。於諸眾生最勝最尊。何因緣故禮拜是塔<p>佛言。善女天。我本修行菩薩道時。我身舍利安止是塔。因由是身令我早成阿耨多羅三藐三菩提<p>爾時佛告尊者阿難。汝可開塔取中舍利示此大眾。是舍利者。乃是無量六波羅蜜功德所薰。爾時阿難聞佛教敕即往塔所。禮拜供養開其塔戶。見其塔中有七寶函。以手開函見其舍利色妙紅白。而白佛言。世尊。是中舍利其色紅白<p>佛告阿難。汝可持來。此是大士真身舍利。爾時阿難。即舉寶函還至佛所持以上佛<p>爾時佛告一切大眾。汝等今可禮是舍利。此舍利者。是戒定慧之所熏修。甚難可得最上福田。爾時大眾聞是語已心懷歡喜。即從坐起合掌恭敬。頂禮菩薩大士舍利<p>爾時世尊欲為大眾斷疑網故。說是舍利往昔因緣。阿難。過去之世有王名曰摩訶羅陀。修行善法善治國土無有怨敵。時有三子。端正微妙形色殊特威德第一。第一太子名摩訶波那羅。次子名曰摩訶提婆。小子名曰摩訶薩埵。是三王子。於諸園林遊戲觀看。次第漸到一大竹林憩駕止息。第一王子作如是言。我於今日心甚怖懅。於是林中將無衰損。第二王子復作是言。我於今日不自惜身。但離所愛心憂愁耳。第三王子復作是言。我於今日獨無怖懅亦無愁惱。山中空寂神仙所讚。是處閑靜能令行人安隱受樂。時諸王子說是語已。轉復前行見有一虎。適產七日而有七子。圍遶周匝飢餓窮悴。身體羸損命欲將絕。第一王子見是虎已。作如是言。怪哉此虎。產來七日七子圍繞不得求食。若為飢逼必還噉子。第三王子言。此虎經常所食何物。第一王子言。此虎唯食新熱肉血。第三王子言。君等誰能與此虎食。第二王子言。此虎飢餓身體羸瘦。窮困頓乏餘命無幾。不容餘處為其求食。設餘求者命必不濟。誰能為此不惜身命。第一王子言。一切難捨不過己身第三王子言。我等今者以貪惜故。於此身命不能放捨。智慧薄少故於是事而生驚怖。若諸大士欲利益他。生大悲心為眾生者。捨此身命不足為難。時諸王子。心大愁憂久住視之目未曾捨。作是觀已尋便離去。爾時第三王子作是念言。我今捨身時已到矣。何以故。我從昔來多棄是身都無所為。亦常愛護處之屋宅。又復供給衣服飲食臥具醫藥象馬車乘。隨時將養令無所乏。而不知恩反生怨害。然復不免無常敗壞。復次是身不堅無所利益。可惡如賊猶若行廁。我於今日當使此身作無上業。於生死海中作大橋梁。復次若捨此身。則捨無量癰疽瘭疾百千怖畏。是身唯有大小便利。是身不堅如水上沫。是身不淨多諸蟲戶。是身不淨筋纏血塗。皮骨髓腦共相連持。如是觀察甚可患厭。是故我今應當捨離。以求寂滅無上涅槃。永離憂患無常變異。生死休息無諸塵累。無量禪定智慧功德具足成就。微妙法身百福莊嚴諸佛所讚。證成如是無上法身。與諸眾生無量法樂。是時王子。勇猛堪任作是大願以上大悲薰修其心。慮其二兄心懷怖懅。或恐固遮為作留難。即便語言。兄等今者。可與眷屬還其所止。爾時王子摩訶薩埵。還至虎所脫身衣裳置竹枝上。作是誓言。我今為利諸眾生故。證於最勝無上道故。大悲不動捨難捨故。為求菩提智所讚故。欲度三有諸眾生故。滅生死怖眾惱熱故。是時王子作是誓已。即自放身臥餓虎前。是時王子。以大悲力故虎無能為。王子復作如是念言。虎今羸瘦身無勢力。不能得我身血肉食。即起求刀周遍求之了不能得。即以乾竹刺頸出血。於高山上投身虎前。是時大地六種震動。日無精光如羅[<a href='javascript:showpic("../fontimg/023523.gif")'>目*侯</a>]羅阿修羅王捉持障蔽。又雨雜華種種妙香。時虛空中有諸餘天。見是事已心生歡喜。歎未曾有。讚言善哉善哉。大士。汝今真是行大悲者。為眾生故難捨能捨。於諸學人第一勇健。汝已為得諸佛所讚常樂住處。不久當證無惱無熱清淨涅槃。是虎爾時見血流出污王子身。即便舐血噉食其肉唯留餘骨。爾時第一王子見地大動。為第二王子而說偈言<p class='lg'>　震動大地　　及以大海　　日無精光<br>　如有覆蔽　　於上虛空　　雨諸華香<br>　必是我弟　　捨所愛身　</p><p>第二王子復說偈言<p class='lg'>　彼虎產來　　已經七日　　七子圍遶<br>　窮無飲食　　氣力羸損　　命不云遠<br>　小弟大悲　　知其窮悴　　懼不堪忍<br>　還食其子　　恐定捨身　　以救彼命　</p><p>時二王子心大愁怖。涕泣悲歎容貌憔悴。復共相將還至虎所。見弟所著被服衣裳。皆悉在一竹枝之上。骸骨髮爪布散狼藉。流血處處遍污其地。見已悶絕不自勝持。投身骨上良久乃悟即起舉手呼天而哭。我弟幼稚才能過人。特為父母之所愛念。奄忽捨身以飼餓虎。我今還宮。父母設問當云何答。我寧在此併命一處。不忍見是骸骨髮爪。何心捨離。還見父母妻子眷屬朋友知識。時二王子。悲號懊惱漸捨而去。時小王子所將侍從。各散諸方互相謂言。今者我天為何所在。爾時王妃於睡中夢。夢乳被割牙齒墮落。得三鴿雛一為鷹食。爾時王妃。大地動時。即便驚寤。心大愁怖。而說偈言<p class='lg'>　今日何故　　大地大水　　一切皆動<br>　物不安所　　日無精光　　如有覆蔽<br>　我心憂苦　　目睫[<a href='javascript:showpic("../fontimg/023781.gif")'>目*需</a>]動　　如我今者<br>　所見瑞相　　必有災異　　不祥苦惱　</p><p>於是王妃說是偈已。時有青衣在外已聞王子消息。心驚惶怖尋即入內。啟白王妃作如是言。向者在外聞諸侍從。推覓王子不知所在。王妃聞已生大憂惱。涕泣滿目至大王所。我於向者傳聞外人。失我最小所愛之子。大王聞已而復悶絕。悲哽苦惱抆淚而言。如何今日失我心中所愛重者。爾時世尊欲重宣此義。而說偈言<p class='lg'>　我於往昔　　無量劫中　　捨所重身<br>　以求菩提　　若為國王　　及作王子<br>　常捨難捨　　以求菩提　　我念宿命<br>　有大國王　　其王名曰　　摩訶羅陀<br>　是王有子　　能大布施　　其子名曰<br>　摩訶薩埵　　復有二兄　　長者名曰<br>　大波那羅　　次名大天　　三人同遊<br>　至一空山　　見新產虎　　餓窮無食<br>　時勝大士　　生大悲心　　我今當捨<br>　所重之身　　此虎或為　　飢餓所逼<br>　儻能還食　　自所生子　　即上高山<br>　自投虎前　　為令虎子　　得全性命<br>　是時大地　　及諸大山　　皆悉震動<br>　驚諸蟲獸　　虎狼師子　　四散馳走<br>　世間皆闇　　無有光明　　是時二兄<br>　故在竹林　　心懷憂惱　　愁苦涕泣<br>　漸漸推求　　遂至虎所　　見虎虎子<br>　血污其口　　又見骸骨　　髮毛爪齒<br>　處處迸血　　狼藉在地　　時二王子<br>　見是事已　　心更悶絕　　自躄於地<br>　以灰塵土　　自塗坌身　　忘失正念<br>　生狂癡心　　所將侍從　　睹見是事<br>　亦生悲慟　　失聲號哭　　互以冷水<br>　共相噴灑　　然後蘇息　　而復得起<br>　是時王子　　當捨身時　　正值後宮<br>　妃后婇女　　眷屬五百　　共相娛樂<br>　王妃是時　　兩乳汁出　　一切支節<br>　痛如針刺　　心生愁惱　　以喪愛子<br>　於是王妃　　疾至王所　　其聲微細<br>　悲泣而言　　大王今當　　諦聽諦聽<br>　憂愁盛火　　今來燒我　　我今二乳<br>　俱時汁出　　身體苦切　　如被針刺<br>　我見如是　　大祥瑞相　　恐更不復<br>　見所愛子　　今以身命　　奉上大王<br>　願速遣人　　求覓我子　　夢三鴿雛<br>　在我懷抱　　其最小者　　可適我心<br>　有鷹飛來　　奪我而去　　夢是事已<br>　即生憂惱　　我今愁怖　　恐命不濟<br>　願速遣人　　推求我子　　是時王妃<br>　說是語已　　即時悶絕　　而復躄地<br>　王聞是語　　復生憂惱　　以不得見<br>　所愛子故　　其王大臣　　及諸眷屬<br>　悉皆聚集　　在王左右　　哀哭悲號<br>　聲動天地　　爾時城內　　所有人民<br>　聞是聲已　　驚愕而出　　各相謂言<br>　今是王子　　為活來耶　　為已死亡<br>　如是大士　　常出軟語　　為眾所愛<br>　今難可見　　已有諸人　　入林推求<br>　不久自當　　得定消息　　諸人爾時<br>　<span class='corr'>慞</span>惶如是　　而復悲號　　哀動神祇<br>　爾時大王　　即從坐起　　以水灑妃<br>　良久乃蘇　　還得正念　　微聲問王<br>　我子今者　　為死活耶　　爾時王妃<br>　念其子故　　倍復懊惱　　心無暫捨<br>　可惜我子　　形色端正　　如何一旦<br>　捨我終亡　　云何我身　　不先薨沒<br>　而見如是　　諸苦惱事　　善子妙色<br>　猶淨蓮華　　誰壞汝身　　使令分離<br>　將非是我　　昔日怨讎　　挾本業緣<br>　而殺汝耶　　我子面目　　淨如滿月<br>　不圖一旦　　遇斯禍對　　寧使我身<br>　破碎如塵　　不令我子　　喪失身命<br>　我所見夢　　已為得報　　值我無情<br>　能堪是苦　　如我所夢　　牙齒墮落<br>　二乳一時　　汁自流出　　必定是我<br>　失所愛子　　夢三鴿雛　　鷹奪一去<br>　三子之中　　必定失一　</p><p class='lg'>　爾時大王　　即告其妃　　我今當遣<br>　大臣使者　　周遍東西　　推求覓子<br>　汝今且可　　莫大憂愁　　大王如是<br>　慰喻妃已　　即便嚴駕　　出其宮殿<br>　心生愁惱　　憂苦所切　　雖在大眾<br>　顏貌憔悴　　即出其城　　覓所愛子<br>　爾時亦有　　無量諸人　　哀號動地<br>　尋從王後　</p><p class='lg'>　是時大王　　既出城已　　四向顧望<br>　求覓其子　　煩惋心亂　　靡知所在<br>　最後遙見　　有一信來　　頭蒙塵土<br>　血污其衣　　灰糞塗身　　悲號而至<br>　爾時大王　　摩訶羅陀　　見是使已<br>　倍生懊惱　　舉手號叫　　仰天而哭<br>　先所遣臣　　尋復來至　　既至王所<br>　作如是言　　願王莫愁　　諸子猶在<br>　不久當至　　令王得見　　須臾之頃<br>　復有臣來　　見王愁苦　　顏貌憔悴<br>　身所著衣　　垢膩塵污　　大王當知<br>　一子已終　　二子雖存　　哀悴無賴<br>　第三王子　　見虎新產　　飢窮七日<br>　恐還食子　　見是虎已　　深生悲心<br>　發大誓願　　當度眾生　　於未來世<br>　證成菩提　　即上高處　　投身餓虎<br>　虎飢所逼　　便起噉食　　一切血肉<br>　已為都盡　　唯有骸骨　　狼藉在地<br>　是時大王　　聞臣語已　　轉復悶絕<br>　失念躄地　　憂愁盛火　　熾然其身<br>　諸臣眷屬　　亦復如是　　以水灑王<br>　良久乃蘇　　復起舉手　　號天而哭<br>　復有臣來　　而白王言　　向於林中<br>　見二王子　　愁憂苦毒　　悲號涕泣<br>　迷悶失志　　自投於地　　臣即求水<br>　灑其身上　　良久之頃　　乃還蘇息<br>　望見四方　　大火熾然　　扶持暫起<br>　尋復躄地　　舉手悲哀　　號天而哭<br>　乍復讚歎　　其弟功德　　是時大王<br>　以離愛子　　其心迷沒　　氣力惙然<br>　憂惱涕泣　　並復思惟　　是最小子<br>　我所愛重　　無常大鬼　　奄便吞食<br>　其餘二子　　今雖存在　　而為憂火<br>　之所焚燒　　或能為是　　喪失命根<br>　我宜速往　　至彼林中　　迎載諸子<br>　急還宮殿　　其母在後　　憂苦逼切<br>　心肝分裂　　或能失命　　若見二子<br>　慰喻其心　　可使終保　　餘年壽命<br>　爾時大王　　駕乘名象　　與諸侍從<br>　欲至彼林　　即於中路　　見其二子<br>　號天扣地　　稱弟名字　　時王即前<br>　抱持二子　　悲號涕泣　　隨路還宮<br>　速令二子　　覲見其母　　佛告樹神<br>　汝今當知　　爾時王子　　摩訶薩埵<br>　捨身飼虎　　今我身是　　爾時大王<br>　摩訶羅陀　　於今父王　　輸頭檀是<br>　爾時王妃　　今摩耶是　　第一王子<br>　今彌勒是　　第二王子　　今調達是<br>　爾時虎者　　今瞿夷是　　時虎七子<br>　今五比丘　　及舍利弗　　目揵連是　</p><p>爾時大王摩訶羅陀。及其妃后悲號涕泣。悉皆脫身御服瓔珞。與諸大眾往竹林中收其舍利。即於此處起七寶塔。是時王子摩訶薩埵。臨捨命時作是誓願。願我舍利。於未來世過算數劫。常為眾生而作佛事。說是經時無量阿僧祇天及人發阿耨多羅三藐三菩提心。樹神是名禮塔往昔因緣。爾時佛神力故。是七寶塔即沒不現<p><b>　　<A NAME="n205"></A>金光明經讚佛品第二十三</b><p><span class='byline'>　　　　北涼三藏曇無讖譯</span><br><p>爾時無量百千萬億諸菩薩眾。從此世界至金寶蓋山王如來國土。到彼土已。五體投地為佛作禮。卻一面立向佛合掌。異口同音而讚歎曰<p class='lg'>　如來之身　　金色微妙　　其明照曜<br>　如金山王　　身淨柔軟　　如金蓮花<br>　無量妙相　　以自莊嚴　　隨形之好<br>　光飾其體　　淨潔無比　　如紫金山<br>　圓足無垢　　如淨滿月　　其音清徹<br>　妙如梵聲　　師子吼聲　　大雷震聲<br>　六種清淨　　微妙音聲　　迦陵頻伽<br>　孔雀之聲　　清淨無垢　　威德具足<br>　百福相好　　莊嚴其身　　光明遠照<br>　無有齊限　　智慧寂滅　　無諸愛習<br>　世尊成就　　無量功德　　譬如大海<br>　須彌寶山　　為諸眾生　　生憐愍心<br>　於未來世　　能與快樂　　如來所說<br>　第一深義　　能令眾生　　寂滅安隱<br>　能與眾生　　無量快樂　　能演無上<br>　甘露妙法　　能開無上　　甘露法門<br>　能入一切　　無患窟宅　　能令眾生<br>　悉得解脫　　度於三有　　無量苦海<br>　安住正道　　無諸憂苦　　如來世尊<br>　功德智慧　　大慈悲力　　精進方便<br>　如是無量　　不可稱計　　我等今者<br>　不能說喻　　諸天世人　　於無量劫<br>　盡思度量　　不能得知　　如來所有<br>　功德智慧　　無量大海　　一渧少分<br>　我今略讚　　如來功德　　百千億分<br>　不能宣一　　若有功德　　得聚集者<br>　迴與眾生　　證無上道　</p><p>爾時信相菩薩。即於此會從坐而起。偏袒右肩右膝著地。合掌向佛而說讚言<p class='lg'>　世尊百福　　相好微妙　　功德千數<br>　莊嚴其身　　色淨遠照　　視之無厭<br>　如日千光　　彌滿虛空　　光明熾盛<br>　無量無邊　　猶如無數　　珍寶大聚<br>　其明五色　　青紅赤白　　琉璃頗梨<br>　如融真金　　光明赫<span class='corr'>奕</span>　　通徹諸山<br>　悉能遠照　　無量佛土　　能滅眾生<br>　無量苦惱　　又與眾生　　上妙快樂<br>　諸根清淨　　微妙第一　　眾生見者<br>　無有厭足　　髮紺柔軟　　猶孔雀項<br>　如諸蜂王　　集在蓮華　　清淨大悲<br>　功德莊嚴　　無量三昧　　及以大慈<br>　如是功德　　悉以聚集　　相好妙色<br>　嚴飾其身　　種種功德　　助成菩提<br>　如來悉能　　調伏眾生　　令心柔軟<br>　受諸快樂　　種種深妙　　功德莊嚴<br>　亦為十方　　諸佛所讚　　其光遠照<br>　遍於諸方　　猶如日月　　充滿虛空<br>　功德成就　　如須彌山　　在在示現<br>　於諸世界　　齒白齊整　　猶如珂雪<br>　其德如日　　處空明顯　　眉間毫相<br>　右旋宛轉　　光明流出　　如琉璃珠<br>　其色微妙　　如日處空　</p><p>爾時道場菩提樹神。復說讚曰<p class='lg'>　南無清淨　　無上正覺　　甚深妙法<br>　隨願覺了　　遠離一切　　非法非道<br>　獨拔而出　　成佛正覺　　知有非有<br>　本性清淨　</p><p class='lg'>　希有希有　　如來功德　　希有希有<br>　如來大海　　希有希有　　如須彌山<br>　希有希有　　佛無邊行　　希有希有<br>　佛出於世　　如優曇華　　時一現耳<br>　希有希有　　無量大悲　　釋迦牟尼<br>　為人中日　　為欲利益　　諸眾生故<br>　宣說如是　　妙寶經典　　善哉如來<br>　諸根寂滅　　而復遊入　　善寂大城<br>　無垢清淨　　甚深三昧　　入於諸佛<br>　所行之處　　一切聲聞　　身皆空寂<br>　兩足世尊　　行處亦空　　如是一切<br>　無量諸法　　推本性相　　亦皆空寂<br>　一切眾生　　性相亦空　　狂愚心故<br>　不能覺知　　我常念佛　　樂見世尊<br>　常作誓願　　不離佛日　　我常於地<br>　長跪合掌　　其心戀慕　　欲見於佛<br>　我常修行　　最上大悲　　哀泣雨淚<br>　欲見於佛　　我常渴仰　　欲見於佛<br>　為是事故　　憂火熾然　　唯願世尊<br>　賜我慈悲　　清冷法水　　以滅是火<br>　世尊慈愍　　悲心無量　　願使我身<br>　常得見佛　　世尊常護　　一切人天<br>　是故我今　　渴仰欲見　　聲聞之身<br>　猶如虛空　　焰幻響化　　如水中月<br>　眾生之性　　如夢所見　　如來行處<br>　淨如琉璃　　入於無上　　甘露法處<br>　能與眾生　　無量快樂　　如來行處<br>　微妙甚深　　一切眾生　　無能知者<br>　五通神仙　　及諸聲聞　　一切緣覺<br>　亦不能知　　我今不疑　　佛所行處<br>　唯願慈悲　　為我現身　　爾時世尊<br>　從三昧起　　以微妙音　　而讚嘆言<br>　善哉善哉　　樹神善女　　汝於今日<br>　快說是言　</p><p><b>　　<A NAME="n206"></A>金光明經付囑品第二十四</b><p><span class='byline'>　　　　隋闍那崛多譯</span><br><p>爾時世尊告彼大菩薩眾言。汝等善丈夫輩。誰能守護此諸如來阿僧祇劫集成菩提。於我滅後以此法本當作廣現。令正法久住故。爾時彼菩薩眾中。有六十俱致菩薩及六十俱致天女。同以一咽喉聲說如是言。世尊。我等堪能守護此諸如來。阿僧祇劫集成菩提。於彼後時當作廣現。爾時世尊。說此伽陀<p class='lg'>　諸佛是實語　　安住於實法<br>　彼等實住故　　此經增住持<br>　大悲為鎧甲　　大慈為安住<br>　彼等慈力故　　此經增住持<br>　福聚為鎧甲　　智聚所出生<br>　諸聚和合故　　此經增住持<br>　降伏諸摩羅　　諸論亦破散<br>　已斷於諸見　　此經增住持<br>　護世天帝等　　諸梵及修羅<br>　天龍乾闥婆　　住持此已作<br>　地住及虛空　　所有諸天女<br>　諸佛住持故　　已說此行法<br>　梵行相應故　　四實已莊嚴<br>　盡四摩羅故　　此藏增住持<br>　虛空若作色　　或色作非色<br>　諸佛所住持　　無有能令動　</p><p>爾時四大天王同以一咽喉聲。說此伽他<p class='lg'>　我等於此經　　守護當如是<br>　及子諸眷屬　　亦善作守護<br>　若當持此者　　菩提已作緣<br>　我當近彼等　　四方作守護　</p><p>爾時天帝。向佛說此伽他<p class='lg'>　我知諸佛恩　　導師亦已證<br>　於此勝經典　　已說佛出生<br>　我於彼諸佛　　報恩當作護<br>　當護如是經　　及彼持經者　</p><p>爾時娑訶世界主大梵天王。向佛說此伽他<p class='lg'>　諸定及無量　　諸乘及解脫<br>　皆由此經出　　已說佛出生<br>　我捨梵處樂　　此經所在處<br>　至彼聽聞故　　守護當如是　</p><p>爾時刪兜率多天子。向佛說此伽他<p class='lg'>　若住於菩提　　彼當住兜率<br>　此經佛已說　　若當有持者<br>　世尊我當能　　捨於天福報<br>　閻浮洲內住　　當說此行法　</p><p>爾時商主摩羅子。向佛說此伽他<p class='lg'>　清淨摩羅業　　彼不隨摩羅<br>　若當能持此　　修多羅正義<br>　我等於此經　　守護當如是<br>　我發精進欲　　如是今廣現　</p><p>爾時摩羅波卑摩。向佛說此伽陀<p class='lg'>　我於彼眾生　　當不作障礙<br>　若當持此者　　煩惱皆折伏<br>　摩羅不得便　　故說於此經<br>　以佛住持故　　我當護彼等　</p><p>爾時善德天子。向佛說此伽陀<p class='lg'>　若諸佛菩提　　彼於此經說<br>　若持此經典　　彼即供諸尊<br>　我當持此經　　為俱致天說<br>　教化向菩提　　當聽及敬重　</p><p>爾時慈氏菩薩。向佛說此伽陀<p class='lg'>　不請之朋友　　若彼住菩提<br>　守護諸法故　　能捨於自體<br>　故我至兜率　　如是修多羅<br>　以佛住持故　　我當作廣顯　</p><p>爾時上座摩訶迦葉波。向佛說此伽陀<p class='lg'>　我等少智慧　　聲聞乘已說<br>　隨能隨勢力　　教師法當持<br>　若有持此經　　我當攝受彼<br>　及以堪能辯　　與彼作善言　</p><p>爾時命者阿難陀。向佛說此伽陀<p class='lg'>　諸經多千數　　我聞教師口<br>　如是等經典　　我先未曾聞<br>　我值遇此經　　對面已受取<br>　我當作廣顯　　欲求於菩提　</p><p>佛說此時。菩提高樹善寂天女。及彼大辯天女等。功德天女等諸天女。及諸天眾釋梵鞞沙門等為首。諸天王及彼諸大天眾。乾闥婆阿修羅等世間。於佛所說皆大歡喜<p>爾時釋迦牟尼佛。從三昧起現大神力。以右手摩諸大菩薩摩訶薩頂。與諸天王及龍王二十八部散脂鬼神大將軍等。而作是言。我於無量百千萬億琲e沙劫。修習是金光明微妙經典。汝等當受持讀誦廣宣此法。復於閻浮提內無令斷絕。若有善男子善女人於未來世中。有受持讀誦此經典者。汝等諸天常當擁護。當知是人。於未來世無量百千人天之中。常受快樂。於未來世值遇諸佛。疾得證成阿耨多羅三藐三菩提<p>爾時諸大菩薩。及天龍王二十八部散脂大將等。即從座起到於佛前。五體投地俱發聲言。如世尊敕當具奉行。如是三白。如世尊敕當具奉行。於是散脂大將軍。而白佛言。世尊。若後未來世中。有受持是經。若自書若使人書。我當與此二十八部諸鬼神等。常當隨侍擁衛隱蔽其形。是說法者。皆悉消滅諸惡令得安隱。願不有慮<p>爾時釋迦牟尼佛現大神力。十方無量世界皆六種震動。是時諸佛皆大歡喜。囑累是經故讚美持法者。現無量神力。於是無量無邊阿僧祇菩薩摩訶薩。大眾及信相菩薩。金光金藏常悲法上等。及四天王十千天子。與道場菩提樹神地神堅牢等。及一切世間天人阿脩羅等。聞佛所說皆發無上菩提之心。踊躍歡喜作禮而去<p class='juan'>
合部金光明經卷第八</p>
</body></html>
