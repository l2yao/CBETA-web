<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p><b>　　<A NAME="n207"></A>No. 665 [Nos. 663, 664]</b><p class='juan'>
金光明最勝王經卷第一</p>
<p><span class='byline'>　　　　大唐三藏沙門義淨奉　制譯</span><br><p><b>　　<A NAME="n209"></A>序品第一</b><p>如是我聞。一時薄伽梵。在王舍城鷲峰山頂。於最清淨甚深法界。諸佛之境如來所居。與大苾芻眾九萬八千人。皆是阿羅漢。能善調伏如大象王。諸漏已除。無復煩惱。心善解脫。慧善解脫。所作已畢。捨諸重擔。逮得己利。盡諸有結。得大自在。住清淨戒。善巧方便。智慧莊嚴。證八解脫。已到彼岸。其名曰具壽阿若憍陳如。具壽阿說侍多。具壽婆濕波。具壽摩訶那摩。具壽婆帝利迦。大迦攝波。優樓頻螺迦攝。伽耶迦攝。那提迦攝。舍利子。大目乾連。惟阿難陀住於學地。如是等諸大聲聞。各於晡時從定而起。往詣佛所。頂禮佛足。右遶三匝。退坐一面<p>復有菩薩摩訶薩。百千萬億人俱。有大威德。如大龍王。名稱普聞。眾所知識。施戒清淨。常樂奉持。忍行精勤。經無量劫。超諸靜盧。繫念現前。開闡慧門。善修方便。自在遊戲。微妙神通。逮得總持。辯才無盡。斷諸煩惱。累染皆亡。不久當成一切種智。降魔軍眾。而擊法鼓。制諸外道。令起淨心。轉妙法輪。度人天眾。十方佛土悉已莊嚴。六趣有情無不蒙益。成就大智。具足大忍。住大慈悲心有大堅固力。歷事諸佛不般涅槃。發弘誓心盡未來際。廣於佛所深種淨因。於三世法悟無生忍。逾於二乘所行境界。以大善巧化導世間。於大師教悉能敷演祕密之法。甚深空性。皆已了知。無復疑惑。其名曰無障礙轉法輪菩薩。常發心轉法輪菩薩。常精進菩薩。不休息菩薩。慈氏菩薩。妙吉祥菩薩。觀自在菩薩。總持自在王菩薩。大辯莊嚴王菩薩。妙高山王菩薩。大海深王菩薩。寶幢菩薩。大寶幢菩薩。地藏菩薩。虛空藏菩薩。寶手自在菩薩。金剛手菩薩。歡喜力菩薩。大法力菩薩。大莊嚴光菩薩。大金光莊嚴菩薩。淨戒菩薩。常定菩薩。極清淨慧菩薩。堅固精進菩薩。心如虛空菩薩。不斷大願菩薩。施藥菩薩。療諸煩惱病菩薩。醫王菩薩。歡喜高王菩薩。得上授記菩薩。大雲淨光菩薩。大雲持法菩薩。大雲名稱喜樂菩薩。大雲現無邊稱菩薩。大雲師子吼菩薩。大雲牛王吼菩薩。大雲吉祥菩薩。大雲寶德菩薩。大雲日藏菩薩。大雲月藏菩薩。大雲星光菩薩。大雲火光菩薩。大雲電光菩薩。大雲雷音菩薩。大雲慧雨充遍菩薩。大雲清淨雨王菩薩。大雲花樹王菩薩。大雲青蓮花香菩薩。大雲寶栴檀香清涼身菩薩。大雲除闇菩薩。大雲破醫菩薩。如是等無量大菩薩眾。各於晡時從定而起。往詣佛所。頂禮佛足右遶三匝退坐一面。復有梨車毘童子五億八千。其名曰師子光童子。師子慧童子。法授童子。因陀羅授童子。大光童子。大猛童子。佛護童子。法護童子。僧護童子。金剛護童子。虛空護童子。虛空吼童子。寶藏童子。吉祥妙藏童子。如是等人而為上首。悉皆安住無上菩提。於大乘中深信歡喜。各於晡時。往詣佛所頂禮佛足。右遶三匝退坐一面<p>復有四萬二千天子。其名曰喜見天子。喜悅天子。日光天子。月髻天子。明慧天子。虛空淨慧天子。除煩惱天子。吉祥天子。如是等天子而為上首。皆發弘願護持大乘。紹隆正法能使不絕。各於晡時往詣佛所頂禮佛足。右遶三匝退坐一面<p>復有二萬八千龍王。蓮華龍王。[<a href='javascript:showpic("../fontimg/035906.gif")'>醫-酉+言</a>]羅葉龍王。大力龍王。大吼龍王。小波龍王。持駃水龍王。金面龍王。如意龍王。如是等龍王而為上首。於大乘法常樂受持。發深信心稱揚擁護。各於晡時往詣佛所頂禮佛足。右遶三匝退坐一面<p>復有三萬六千諸藥叉眾。毘沙門天王而為上首。其名曰菴婆藥叉。持菴婆藥叉。蓮花光藏藥叉。蓮花面藥叉。顰眉藥叉。現大怖藥叉。動地藥叉。吞食<span class='corr'>藥</span>叉。是等<span class='corr'>藥</span>叉悉皆愛樂如來正法。深心護持不生疲懈。各於晡時往詣佛所頂禮佛足。右遶三匝退坐一面<p>復有四萬九千揭路茶王。香象勢力王而為上首。及餘健闥婆阿蘇羅緊那羅莫呼洛伽等。山林河海一切神仙。并諸大國所有王眾。中宮后妃淨信男女。人天大眾悉皆雲集。咸願擁護無上大乘。讀誦受持書寫流布。各於晡時往詣佛所頂禮佛足。右遶三匝退坐一面。如是等聲聞菩薩。人天大眾龍神八部。既雲集已。各各至心合掌恭敬。瞻仰尊容。目未曾捨。願樂欲聞殊勝妙法。爾時薄伽梵。於日晡時。從定而起。觀察大眾。而說頌曰<p class='lg'>　金光明妙法　　最勝諸經王<br>　甚深難得聞　　諸佛之境界<br>　我當為大眾　　宣說如是經<br>　并四方四佛　　威神共加護<br>　東方阿[<a href='javascript:showpic("../fontimg/041309.gif")'>門@(人/(人*人))</a>]尊　　南方寶相佛<br>　西方無量壽　　北方天鼓音<br>　我復演妙法　　吉祥懺中勝<br>　能滅一切罪　　淨除諸惡業<br>　及消眾苦患　　常與無量樂<br>　一切智根本　　諸功德莊嚴<br>　眾生身不具　　壽命將損減<br>　諸惡相現前　　天神皆捨離<br>　親友懷瞋恨　　眷屬悉分離<br>　彼此共乖違　　珍財皆散失<br>　惡星為變怪　　或被邪蠱侵<br>　若復多憂愁　　眾苦之所逼<br>　睡眠見惡夢　　因此生煩惱<br>　是人當澡浴　　應著鮮潔衣<br>　於此妙經王　　甚深佛所讚<br>　專注心無亂　　讀誦聽受持<br>　由此經威力　　能離諸災橫<br>　及餘眾苦難　　無不皆除滅<br>　護世四王眾　　及大臣眷屬<br>　無量諸藥叉　　一心皆擁衛<br>　大辯才天女　　尼連河水神<br>　訶利底母神　　堅牢地神眾<br>　梵王帝釋主　　龍王緊那羅<br>　及金翅鳥王　　阿蘇羅天眾<br>　如是天神等　　并將其眷屬<br>　皆來護是人　　晝夜常不離<br>　我當說是經　　甚深佛行處<br>　諸佛祕密教　　千萬劫難逢<br>　若有聞是經　　能為他演說<br>　若心生隨喜　　或設於供養<br>　如是諸人等　　當於無量劫<br>　常為諸天人　　龍神所恭敬<br>　此福聚無量　　數過於琩F<br>　讀誦是經者　　當獲斯功德<br>　亦為十方尊　　深行諸菩薩<br>　擁護持經者　　令離諸苦難<br>　供養是經者　　如前澡浴身<br>　飲食及香花　　痚_慈悲意<br>　若欲聽是經　　令心淨無垢<br>　常生歡喜念　　能長諸功德<br>　若以尊重心　　聽聞是經者<br>　善生於人趣　　遠離諸苦難<br>　彼人善根熟　　諸佛之所讚<br>　方得聞是經　　及以懺悔法　</p><p><b>　　<A NAME="n210"></A>金光明最勝王經如來壽量品第二</b><p>爾時王舍大城。有一菩薩摩訶薩。名曰妙幢。已於過去無量俱胝那庾多百千佛所。承事供養殖諸善根。是時妙幢菩薩獨於靜處作是思惟。以何因緣釋迦牟尼如來壽命短促唯八十年。復作是念。如佛所說有二因緣得壽命長。云何為二。一者不害生命。二者施他飲食。然釋迦牟尼如來。曾於無量百千萬億無數大劫。不害生命行十善道。常以飲食惠施一切飢餓眾生。乃至己身血肉骨髓。亦持施與令得飽滿。況餘飲食。時彼菩薩。於世尊所作是念時。以佛威力其室忽然廣博嚴淨。帝青琉璃種種眾寶。雜彩間飾如佛淨土。有妙香氣。過諸天香芬馥充滿。於其四面各有上妙師子之座。四寶所成以天寶衣而敷其上。復於此座有妙蓮花。種種珍寶以為嚴飾。量等如來自然顯現。於蓮花上有四如來。東方不動。南方寶相。西方無量壽。北方天鼓音。是四如來各於其座加趺而坐。放大光明周遍照耀王舍大城。及此三千大千世界。乃至十方琲e沙等諸佛國土。雨諸天花奏諸天樂。爾時於此贍部洲中及三千大千世界。所有眾生以佛威力。受勝妙樂無有乏少。若身不具皆蒙具足。盲者能視。聾者得聞。啞者能言。愚者得智。若心亂者得本心。若無衣者得衣服。被惡賤者人所敬。有垢穢者身清潔。於此世間所有利益。未曾有事悉皆顯現<p>爾時妙幢菩薩。見四如來及希有事。歡喜踊躍合掌一心。瞻仰諸佛殊勝之相。亦復思惟釋迦牟尼如來無量功德。惟於壽命。生疑惑心。云何。如來功德無量壽命短促。唯八十年。爾時四佛。告妙幢菩薩言。善男子。汝今不應思忖如來壽命長短。何以故。善男子。我等不見諸天世間梵魔沙門婆羅門等人及非人。有能算知佛之壽量知其齊限。惟除無上正遍知者。時四如來。欲說釋迦牟尼佛所有壽量。以佛威力。欲色界天諸龍鬼神健闥婆阿蘇羅揭路茶緊那羅莫呼洛伽。及無量百千億那庾多菩薩摩訶薩。悉來集會入妙幢菩薩淨妙室中。爾時四佛於大眾中。欲顯釋迦牟尼如來所有壽量。而說頌曰<p class='lg'>　一切諸海水　　可知其渧數<br>　無有能數知　　釋迦之壽量<br>　析諸妙高山　　如芥可知數<br>　無有能數知　　釋迦之壽量<br>　一切大地土　　可知其塵數<br>　無有能數知　　釋迦之壽量<br>　假使量虛空　　可得盡邊際<br>　無有能度知　　釋迦之壽量<br>　若人住億劫　　盡力常算數<br>　亦復不能知　　世尊之壽量<br>　不害眾生命　　及施於飲食<br>　由斯二種因　　得壽命長遠<br>　是故大覺尊　　壽命難知數<br>　如劫無邊際　　壽量亦如是<br>　妙幢汝當知　　不應起疑惑<br>　最勝壽無量　　莫能知數者　</p><p>爾時妙幢菩薩。聞四如來說釋迦牟尼佛壽量無限白言。世尊。云何如來示現如是短促壽量。時四世尊告妙幢菩薩言。善男子。彼釋迦牟尼佛於五濁世。出現之時。人壽百年稟性下劣。善根微薄。復無信解。此諸眾生。多有我見人見眾生壽者。養育邪見我我所見斷常見等。為欲利益此諸異生及眾外道。如是等類令生正解速得成就無上菩提。是故釋迦牟尼如來。示現如是短促壽命。善男子。然彼如來欲令眾生見涅槃已。生難遭想憂苦等想。於佛世尊所說經教。速當受持讀誦通利。為人解說不生謗毀。是故如來現斯短壽。何以故。彼諸眾生若見如來不般涅槃。不生恭敬難遭之想。如來所說甚深經典。亦不受持讀誦通利為人宣說。所以者何。以常見佛不尊重故。善男子。譬如有人見其父母。多有財產珍寶豐盈。便於財物不生希有難遭之想。所以者何。於父財物生常想故。善男子。彼諸眾生亦復如是。若見如來不入涅槃。不生希有難遭之想。所以者何。由常見故。善男子。譬如有人父母貧窮資財乏少。然彼貧人或詣王家或大臣舍。見其倉庫種種珍寶悉皆盈滿。生希有心難遭之想。時彼貧人為欲求財。廣設方便策勤無怠。所以者何。為捨貧窮受安樂故。善男子。彼諸眾生。亦復如是。若見如來入於涅槃。生難遭想乃至憂苦等想。復作是念。於無量劫諸佛如來出現於世。如烏曇跋花時乃一現。彼諸眾生發希有心起難遭想。若遇如來心生敬信。聞說正法生實語想。所有經典。悉皆受持。不生毀謗。善男子。以是因緣。彼佛世尊。不久住世。速入涅槃。善男子。是諸如來。以如是等善巧方便。成就眾生。爾時四佛。說是語已忽然不現<p>爾時妙幢菩薩摩訶薩。與無量百千菩薩及無量億那庾多百千眾生。俱共往詣鷲峰山中釋迦牟尼如來正遍知所。頂禮佛足。在一面立。時妙幢菩薩。以如上事。具白世尊。時四如來。亦詣鷲峰。至釋迦牟尼佛所。各隨本方。就座而坐。告侍者菩薩言。善男子。汝今可詣釋迦牟尼佛所。為我致問。少病少惱。起居輕利。安樂行不。復作是言。善哉善哉。釋迦牟尼如來。今可演說金光明經甚深法要。為欲饒益一切眾生。除去飢饉。令得安樂。我當隨喜時彼侍者。各詣釋迦牟尼佛所。頂禮雙足。卻住一面。俱白佛言。彼天人師致問無量。少病少惱起居輕利安樂行不。復作是言。善哉善哉。釋迦牟尼如來。今可演說金光明經甚深法要。為欲利益一切眾生。除去飢饉。令得安樂。爾時釋迦牟尼如來應正等覺。告彼侍者諸菩薩言。善哉善哉。彼四如來。乃能為諸眾生饒益安樂。勸請於我宣揚正法。爾時世尊。而說頌曰<p class='lg'>　我常在鷲山　　宣說此經寶<br>　成就眾生故　　示現般涅槃<br>　凡夫起邪見　　不信我所說<br>　為成就彼故　　示現般涅槃　</p><p>時大會中有婆羅門。姓憍陳如名曰法師授記。與無量百千婆羅門眾。供養佛已。聞世尊說入般涅槃。涕淚交流前禮佛足白言。世尊。若實如來於諸眾生有大慈悲。憐愍利益令得安樂。猶如父母餘無等者。能與世間作歸依處如淨滿月。以大智慧能為照明如日初出。普觀眾生愛無偏黨如羅怙羅。惟願世尊施我一願。爾時世尊默然而止。佛威力故於此眾中。有梨車毘童子名一切眾生喜見。語婆羅門憍陳如言。大婆羅門。汝今從佛欲乞何願。我能與汝。婆羅門言。童子。我欲供養無上世尊。今從如來求請舍利如芥子許。何以故。我曾聞說若善男子善女人。得佛舍利如芥子許恭敬供養。是人當生三十三天而為帝釋。是時童子。語婆羅門曰。若欲願生三十三天受勝報者。應當至心聽是金光明最勝王經。於諸經中最為殊勝。難解難入。聲聞獨覺所不能知。此經能生無量無邊福德果報。乃至成辦無上菩提。我今為汝略說其事。婆羅門言。善哉童子。此金光明甚深最上難解難入。聲聞獨覺尚不能知。何況我等邊鄙之人。智慧微淺。而能解了。是故。我今求佛舍利如芥子許。持還本處。置寶函中恭敬供養。命終之後得為帝釋。常受安樂。云何。汝今不能為我從明行足求斯一願。作是語已。爾時童子即為婆羅門。而說頌曰<p class='lg'>　琲e駃流水　　可生白蓮花<br>　黃鳥作白形　　黑鳥變為赤<br>　假使贍部樹　　可生多羅果<br>　朅樹羅枝中　　能出菴羅葉<br>　斯等希有物　　或容可轉變<br>　世尊之舍利　　畢竟不可得<br>　假使用龜毛　　織成上妙服<br>　寒時可被著　　方求佛舍利<br>　假使蚊蚋足　　可使成樓觀<br>　堅固不搖動　　方求佛舍利<br>　假使水蛭蟲　　口中生白齒<br>　長大利如鋒　　方求佛舍利<br>　假使持兔角　　用成於梯蹬<br>　可昇上天宮　　方求佛舍利<br>　鼠緣此梯上　　除去阿蘇羅<br>　能障空中月　　方求佛舍利<br>　若蠅飲酒醉　　周行村邑中<br>　廣造於舍宅　　方求佛舍利<br>　若使驢脣色　　赤如頻婆果<br>　善作於歌舞　　方求佛舍利<br>　烏與鵂鶹鳥　　同共一處遊<br>　彼此相順從　　方求佛舍利<br>　假使波羅葉　　可成於傘蓋<br>　能遮於大雨　　方求佛舍利<br>　假令大船舶　　盛滿諸財寶<br>　能令陸地行　　方求佛舍利<br>　假使鷦鷯鳥　　以嘴銜香山<br>　隨處任遊行　　方求佛舍利　</p><p>爾時法師授記婆羅門。聞此頌已亦以伽他。答一切眾生喜見童子曰<p class='lg'>　善哉大童子　　此眾中吉祥<br>　善巧方便心　　得佛無上記<br>　如來大威德　　能救護世間<br>　仁可至心聽　　我今次第說<br>　諸佛境難思　　世間無與等<br>　法身性常住　　修行無差別<br>　諸佛體皆同　　所說法亦爾<br>　諸佛無作者　　亦復本無生<br>　世尊金剛體　　權現於化身<br>　是故佛舍利　　無如芥子許<br>　佛非血肉身　　云何有舍利<br>　方便留身骨　　為益諸眾生<br>　法身是正覺　　法界即如來<br>　此是佛真身　　亦說如是法　</p><p>爾時會中三萬二千天子。聞說如來壽命長遠。皆發阿耨多羅三藐三菩提心。歡喜踊躍。得未曾有。異口同音。而說頌曰<p class='lg'>　佛不般涅槃　　正法亦不滅<br>　為利眾生故　　示現有滅盡<br>　世尊不思議　　妙體無異相<br>　為利眾生故　　現種種莊嚴　</p><p>爾時妙幢菩薩。親於佛前及四如來并二大士諸天子所。聞說釋迦牟尼如來壽量事已。復從座起。合掌恭敬。白佛言。世尊。若實如是。諸佛如來。不般涅槃。無舍利者。云何經中。說有涅槃及佛舍利。令諸人天恭敬供養。過去諸佛。現有身骨。流布於世。人天供養。得福無邊。今復言無。致生疑惑。惟願世尊。哀愍我等。廣為分別<p>爾時佛告妙幢菩薩及諸大眾。汝等當知。云般涅槃有舍利者。是密意說。如是之義當一心聽。善男子。菩薩摩訶薩如是應知。有其十法。能解如來應正等覺真實理趣。說有究竟大般涅槃。云何為十。一者。諸佛如來究竟斷盡諸煩惱障所知障故。名為涅槃。二者。諸佛如來善能解了有情無性及法無性故。名為涅槃。三者。能轉身依及法依故。名為涅槃。四者。於諸有情任運休息化因緣故。名為涅槃。五者證得真實無差別相平等法身故。名為涅槃。六者。了知生死及以涅槃無二性故。名為涅槃。七者。於一切法。了其根本。證清淨故。名為涅槃。八者。於一切法無生無滅善修行故。名為涅槃。九者。真如法界實際平等。得正智故。名為涅槃。十者。於諸法性及涅槃性。得無差別故。名為涅槃。是謂十法說有涅槃<p>復次善男子。菩薩摩訶薩。如是應知。復有十法。能解如來應正等覺真實理趣。說有究竟大般涅槃。云何為十。一者。一切煩惱。以樂欲為本從樂欲生。諸佛世尊斷樂欲故。名為涅槃。二者。以諸如來斷諸樂欲。不取一法以不取故。無去無來。無所取故。名為涅槃。三者。以無去來及無所取。是則法身不生不滅無生滅故。名為涅槃。四者。此無生滅非言所宣。言語斷故。名為涅槃。五者無有我人。惟法生滅得轉依故。名為涅槃。六者。煩惱隨惑。皆是客塵。法性是主。無來無去。佛了知故。名為涅槃。七者。真如是實。餘皆虛妄。實性體者即是真如。真如性者。即是如來。名為涅槃。八者。實際之性。無有戲論。惟獨如來證實際法。戲論永斷。名為涅槃。九者。無生是實。生是虛妄。愚癡之人。漂溺生死。如來體實無有虛妄。名為涅槃。十者。不實之法。是從緣生。真實之法。不從緣起。如來法身。體是真實。名為涅槃。善男子。是謂十法說有涅槃<p>復次善男子。菩薩摩訶薩。如是應如。復有十法。能解如來應正等覺真實理趣。說有究竟大般涅槃。云何為十。一者。如來善知施及施果。無我我所。此施及果。不正分別永除滅故。名為涅槃。二者。如來善知戒及戒果。無我我所。此戒及果。不正分別永除滅故。名為涅槃。三者。如來善知忍及忍果。無我我所。此忍及果。不正分別永除滅故。名為涅槃。四者。如來善知勤及勤果。無我我所。此勤及果。不正分別永除滅故。名為涅槃。五者。如來善知定及定果。無我我所。此定及果。不正分別永除滅故。名為涅槃。六者。如來善知慧及慧果。無我我所。此慧及果不。正分別永除滅故。名為涅槃。七者。諸佛如來。善能了知一切有情非有情。一切諸法皆無性。不正分別。永除滅故。名為涅槃。八者。若自愛者。便起追求。由追求故。受眾苦惱。諸佛如來。除自愛故。永絕追求。無追求故。名為涅槃。九者。有為之法。皆有數量。無為法者。數量皆除。佛離有為證無為法。無數量故。名為涅槃。十者。如來了知有情及法。體性皆空。離空非有。空性即是真法身故。名為涅槃。善男子。是謂十法說有涅槃<p>復次善男子。豈惟如來不般涅槃。是為希有。復有十種希有之法。是如來行。云何為十。一者。生死過失。涅槃寂靜。由於生死及以涅槃證平等故。不處流轉。不住涅槃。於諸有情。不生厭背。是如來行。二者。佛於眾生不作是念。此諸愚夫行顛倒見。為諸煩惱之所纏迫。我今開悟令其解脫。然由往昔慈善根力。於彼有情。隨其根性意樂勝解。不起分別。任運濟度示教利喜。盡未來際。無有窮盡。是如來行。三者。佛無是念。我今演說十二分教。利益有情。然由往昔慈善根力。為彼有情廣說。乃至盡未來際。無有窮盡。是如來行。四者。佛無是念。我今往彼城邑聚落。王及大臣婆羅門剎帝利薜舍戍達羅等舍。從其乞食。然由往昔身語意行慣習力故。任運詣彼。為利益事。而行乞食。是如來行。五者。如來之身。無有饑渴。亦無便利羸憊之相。雖行乞取。而無所食。亦無分別。然為任運利益有情。示有食相。是如來行。六者。佛無是念。此諸眾生。有上中下。隨彼機性。而為說法。然佛世尊無有分別。隨其器量。善應機緣。為彼說法。是如來行。七者。佛無是念。此類有情。不恭敬我。常於我所。出呵罵言。不能與彼共為言論。彼類有情。恭敬於我。常於我所。共相讚歎。我當與彼共為言說。然而如來起慈悲心。平等無二。是如來行。八者。諸佛如來。無有愛憎。憍慢貪惜及諸煩惱。然而如來常樂寂靜。讚歎少欲。離諸諠鬧。是如來行。九者。如來無有一法不知。不善通達。於一切處鏡智現前無有分別。然而如來。見彼有情所作事業。隨彼意轉方便誘引。令得出離。是如來行。十者。如來。若見一分有情得富盛時。不生歡喜。見其衰損。不起憂慼。然而如來見彼有情修習正行。無礙大慈。自然救攝。若見有情修習邪行。無礙大悲自然救攝。是如來行。善男子。如是當知。如來應正等覺。說有如是無邊正行。汝等當知。是謂涅槃真實之相。或時見有般涅槃者。是權方便。及留舍利令諸有情。恭敬供養。皆是如來慈善根力。若供養者於未來世。遠離八難。逢值諸佛。遇善知識不失善心。福報無邊速當出離。不為生死之所纏縛。如是妙行。汝等勤修。勿為放逸<p>爾時妙幢菩薩。聞佛親說不般涅槃及甚深行。合掌恭敬白言。我今始知如來大師不般涅槃。及留舍利普益眾生。身心踊悅。歎未曾有。說是如來壽量品時。無量無數無邊眾生。皆發無等等阿耨多羅三藐三菩提心。時四如來忽然不現。妙幢菩薩。禮佛足已。從座而起還其本處<p class='juan'>
金光明最勝王經卷第一</p>
</body></html>
