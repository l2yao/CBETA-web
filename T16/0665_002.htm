<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p class='juan'>
金光明最勝王經卷第二</p>
<p><span class='byline'>　　　　大唐三藏沙門義淨奉　制譯</span><br><p><b>　　<A NAME="n212"></A>分別三身品第三</b><p>爾時虛空藏菩薩摩訶薩。在大眾中。從座而起。偏袒右肩。右膝著地。合掌恭敬。頂禮佛足。以上微妙金寶之花寶幢幡蓋。而為供養。白佛言。世尊。云何菩薩摩訶薩於諸如來甚深祕密。如法修行。佛言善男子。諦聽諦聽。善思念之。吾當為汝分別解說<p>善男子。一切如來有三種身云。何為三。一者化身。二者應身。三者法身。如是三身具足。攝受阿耨多羅三藐三菩提。若正了知。速出生死。云何菩薩了知化身。善男子。如來昔在修行地中。為一切眾生。修種種法。如是修習至修行滿。修行力故。得大自在。自在力故。隨眾生意。隨眾生行。隨眾生界。悉皆了別。不待時。不過時。處相應。時相應。行相應。說法相應。現種種身。是名化身。善男子。云何菩薩了知應身。謂諸如來。為諸菩薩得通達故。說於真諦。為令解了生死涅槃是一味故。為除身見眾生怖畏歡喜故。為無邊佛法而作本故。如實相應如如如如智。本願力故。是身得現。具三十二相八十種好項背圓光。是名應身。善男子。云何菩薩摩訶薩。了知法身。為除諸煩惱等障。為具諸善法故。唯有如如如如智。是名法身。前二種身。是假名有。此第三身。是真實有。為前二身而作根本。何以故。離法如如。離無分別智。一切諸佛無有別法。一切諸佛智慧具足。一切煩惱究竟滅盡。得清淨佛地。是故法如如如如智。攝一切佛法<p>復次善男子。一切諸佛。利益自他。至於究竟。自利益者。是法如如。利益他者。是如如智。能於自他利益之事。而得自在成就種種無邊用故。是故分別一切佛法。有無量無邊種種差別。善男子。譬如依止妄想思惟說種種煩惱。說種種業用說種種果報。如是依法如如。依如如智。說種種佛法。說種種獨覺法。說種種聲聞法。依法如如。依如如智。一切佛法自在成就。是為第一不可思議。譬如畫空作莊嚴具。是難思議。如是依法如如。依如如智。成就佛法亦難思議。善男子。云何法如如如如智。二無分別。而得自在。事業成就。善男子。譬如如來入於涅槃願自在故。種種事業皆得成就。法如如如如智。自在事成。亦復如是<p>復次菩薩摩訶薩。入無心定。依前願力。從禪定起作眾事業。如是二法。無有分別。自在事成。善男子。譬如日月無有分別。亦如水鏡無有分別。光明亦無分別。三種和合得有影生。如是法如如如如智。亦無分別。以願自在故。眾生有感現應化身。如日月影和合出現<p>復次善男子。譬如無量無邊水鏡依於光故。空影得現種種異相。空者即是無相。善男子。如是受化諸弟子等。是法身影。以願力故於二種身現種種相。於法身地無有異相。善男子。依此二身。一切諸佛。說有餘涅槃。依此法身。說無餘涅槃。何以故。一切餘法。究竟盡故。依此三身。一切諸佛說無住處涅槃。為二身故不住涅槃。離於法身。無有別佛。何故二身不住涅槃。二身假名不實。念念生滅不定住故。數數出現以不定故。法身不爾。是故二身不住涅槃。法身不二。是故不住涅槃。故依三身說無住涅槃<p>善男子。一切凡夫為三相故。有縛有障。遠離三身。不至三身。何者為三。一者遍計所執相。二者依他起相。三者成就相。如是諸相不能解故。不能滅故。不能淨故。是故不得至於三身。如是三相。能解能滅能淨故。是故諸佛具足三身。善男子。諸凡夫人未能除遣此三心故。遠離三身不能得至。何者為三。一者起事心。二者依根本心。三者根本心。依諸伏道。起事心盡。依法斷道。依根本心盡。依最勝道。根本心盡。起事心滅故。得現化身。依根本心滅故。得顯應身。根本心滅故。得至法身。是故。一切如來具足三身<p>善男子。一切諸佛於第一身。與諸佛同事。於第二身。與諸佛同意。於第三身。與諸佛同體。善男子。是初佛身隨眾生意。有多種故。現種種相。是故說多。第二佛身。弟子一意故。現一相。是故說一。第三佛身。過一切種相非執相境界。是故說名不一不二。善男子。是第一身。依於應身得顯現故。是第二身。依於法身得顯現故。是法身者。是真實有無依處故。善男子。如是三身。以有義故。而說於常。以有義故說於無常。化身者。睌鄋k輪處處隨緣。方便相續不斷絕故。是故說常。非是本故具足大用。不顯現故說為無常。應身者。從無始來相續不斷。一切諸佛不共之法能攝持故。眾生無盡用亦無盡。是故說常。非是本故以具足用。不顯現故說為無常。法身者。非是行法無有異相。是根本故猶如虛空。是故說常。善男子。離無分別智。更無勝智。離法如如。無勝境界。是法如如。是慧如如。是二種如如如如不一不異。是故法身。慧清淨故。滅清淨故。是二清淨。是故法身具足清淨<p>復次善男子。分別三身。有四種異。有化身非應身。有應身非化身。有化身亦應身。有非化身亦非應身。何者化身非應身。謂諸如來般涅槃後。以願自在故。隨緣利益。是名化身。何者應身非化身。是地前身。何者化身亦應身。謂住有餘涅槃之身。何者非化身非應身。謂是法身。善男子。是法身者。二無所有所顯現故。何者名為二無所有。於此法身相及相處。二皆是無。非有非無。非一非異。非數非非數。非明非闇。如是如如智。不見相及相處。不見非有非無。不見非一非異。不見非數非非數。不見非明非闇。是故當知。境界清淨。智慧清淨。不可分別。無有中間。為滅道本故。於此法身。能顯如來種種事業<p>善男子。是身因緣境界處所果。依於本難思議故。若了此義。是身即是大乘。是如來性。是如來藏。依於此身。得發初心修行地心。而得顯現不退地心。亦皆得現一生補處心。金剛之心如來之心。而悉顯現無量無邊如來妙法。皆悉顯現。依此法身不可思議摩訶三昧。而得顯現。依此法身得現一切大智。是故二身依於三昧依於智慧。而得顯現如此法身。依於自體說常說我。依大三昧故說於樂。依於大智故說清淨。是故如來常住自在安樂清淨。依大三昧。一切禪定首楞嚴等。一切念處。大法念等。大慈大悲一切陀羅尼。一切神通。一切自在。一切法平等攝受。如是佛法。悉皆出現。依此大智。十力四無所畏。四無礙辯。一百八十不共之法。一切希有不可思議法。悉皆顯現。譬如依如意寶珠。無量無邊種種珍寶。悉皆得現。如是依大三昧寶。依大智慧寶。能出種種無量無邊諸佛妙法。善男子。如是法身三昧智慧。過一切相。不著於相。不可分別。非常非斷。是名中道。雖有分別。體無分別。雖有三數。而無三體。不增不減。猶如夢幻。亦無所執。亦無能執。法體如如。是解脫處。過死王境。越生死闇。一切眾生不能修行。所不能至。一切諸佛菩薩之所住處。善男子。譬如有人願欲得金。處處求覓。遂得金礦。既得礦已。即便碎之。擇取精者爐中銷鍊。得清淨金。隨意迴轉。作諸鐶釧種種嚴具。雖有諸用。金性不改。復次善男子。若善男子善女人。求勝解脫。修行世善。得見如來及弟子眾。得親近已。白佛言。世尊。何者為善。何者不善。何者正修得清淨行。諸佛如來及弟子眾。見彼問時。如是思惟。是善男子善女人。欲求清淨。欲聽正法。即便為說令其開悟。彼既聞已正念憶持。發心修行得精進力。除嬾惰障滅一切罪。於諸學處。離不尊重。息掉悔心。入於初地。依初地心。除利有情障。得入二地。於此地中。除不逼惱障。入於三地。於此地中。除心軟淨障。入於四地。於此地中。除善方便障。入於五地。於此地中。除見真俗障。入於六地。於此地中除見行相障。入於七地。於此地中。除不見滅相障。入於八地。於此地中。除不見生相障。入於九地。於此地中。除六通障。入於十地。於此地中。除所知障。除根本心。入如來地。如來地者由三淨故。名極清淨。云何為三。一者煩惱淨。二者苦淨。三者相淨。譬如真金鎔銷治鍊。既燒打已無復塵垢。為顯金性本清淨故。金體清淨。非謂無金。譬如濁水。澄渟清淨。無復滓穢。為顯水性本清淨故。非謂無水。如是法身。與煩惱離。苦集除已無復餘習。為顯佛性本清淨故。非謂無體。譬如虛空煙雲塵霧之所障蔽。若除屏已是空界淨非謂無空。如是法身一切眾苦悉皆盡故。說為清淨非謂無體。譬如有人於睡夢中。見大河水漂泛其身。運手動足截流而渡得至彼岸。由彼身心不懈退故。從夢覺已。不見有水彼此岸別。非謂無心。生死妄想既滅盡已。是覺清淨非謂無覺。如是法界一切妄想不復生故。說為清淨。非是諸佛無其實體<p>復次善男子。是法身者。惑障清淨能現應身。業障清淨。能現化身。智障清淨。能現法身。譬如依空出電依電出光。如是依法身故能現應身。依應身故能現化身。由性淨故能現法身。智慧清淨能現應身。三昧清淨能現化身。此三清淨是法如如。不異如如。一味如如。解脫如如。究竟如如。是故諸佛體無有異。善男子。若有善男子善女人。說於如來是我大師。若作如是決定信者。此人即應深心解了如來之身無有別異。善男子。以是義故。於諸境界不正思惟悉皆除斷。即知彼法無有二相亦無分別。聖所修行。如如於彼無有二相。正修行故。如是如是。一切諸障悉皆除滅。如如一切障滅。如是如是法如如如如智得最清淨。如如法界正智清淨。如是如是一切自在。具足攝受皆得成就。一切諸障悉皆除滅。一切諸障得清淨故。是名真如正智真實之相。如是見者是名聖見。是則名為真實見佛。何以故。如實得見法真如故。是故諸佛悉能普見一切如來。何以故。聲聞獨覺已出三界。求真實境不能知見。如是聖人所不知見。一切凡夫皆生疑惑。顛倒分別。不能得度。如兔浮海必不能過。所以者何。力微劣故。凡夫之人。亦復如是。不能通達法如如故。然諸如來無分別心。於一切法得大自在。具足清淨深智慧故。是自境界不共他故。是故諸佛如來於無量無邊阿僧祇劫。不惜身命。難行苦行。方得此身最上無比。不可思議。過言說境。是妙寂靜離諸怖畏<p>善男子。如是知見法真如者。無生老死。壽命無限。無有睡眠。亦無飢渴。心常在定。無有散動。若於如來。起諍論心。是則不能見於如來。諸佛所說。皆能利益。有聽聞者無不解脫。諸惡禽獸惡人惡鬼。不相逢值。由聞法故。果報無盡。然諸如來無無記事。一切境界無欲知心。生死涅槃無有異想。如來所記無不決定。諸佛如來四威儀中。無非智攝。一切諸法。無有不為。慈悲所攝。無有不為利益安樂諸眾生者。善男子。若有善男子善女人。於此金光明經。聽聞信解。不隨地獄餓鬼傍生阿蘇羅道。常處人天不生下賤。痡o親近諸佛如來。聽受正法。常生諸佛清淨國土。所以者何。由得聞此甚深法故。是善男子善女人。則為如來已知已記。當得不退阿耨多羅三藐三菩提。若善男子善女人。於此甚深微妙之法。一經耳者。當知是人不謗如來。不毀正法。不輕聖眾。一切眾生。未種善根令得種故。已種善根令增長成熟故。一切世界所有眾生。皆勸修行六波羅蜜多<p>爾時虛空藏菩薩。梵釋四王諸天眾等。即從座起。偏袒右肩。合掌恭敬。頂禮佛足。白佛言。世尊。若所在處。講說如是金光明王微妙經典。於其國土有四種利益。何者為四。一者國王軍眾強盛無諸怨敵。離於疾病壽命延長。吉祥安樂正法興顯。二者。中宮妃后王子諸臣和悅無諍。離於諂佞王所愛重。三者。沙門婆羅門。及諸國人修行正法。無病安樂。無[<a href='javascript:showpic("../fontimg/011859.gif")'>打-丁+王</a>]死者。於諸福田。悉皆修立。四者。於三時中。四大調適。常為諸天增加守護。慈悲平等無傷害心。令諸眾生歸敬三寶。皆願修習菩提之行。是為四種利益之事。世尊。我等亦常為弘經故。隨逐如是持經之人。所在住處為作利益。佛言。善哉善哉。善男子。如是如是。汝等應當勤心流布此妙經王。則令正法久住於世<p><b>　　<A NAME="n213"></A>金光明最勝王經夢見金鼓懺悔品第四</b><p>爾時妙幢菩薩。親於佛前。聞妙法已。歡喜踊躍。一心思惟還至本處。於夜夢中。見大金鼓。光明晃耀。猶如日輪。於此光中。得見十方無量諸佛。於寶樹下坐琉璃座。無量百千大眾圍繞而為說法。見一婆羅門。桴擊金鼓。出大音聲。聲中演說微妙伽他明懺悔法。妙幢聞已。皆悉憶持繫念而住。至天曉已與無量百千大眾圍遶。將諸供具出王舍城。詣鷲峰山。至世尊所。禮佛足已布設香花。右遶三匝退坐一面。合掌恭敬瞻仰尊顏白佛言。世尊。我於夢中見婆羅門以手執桴。擊妙金鼓。出大音聲。聲中演說微妙伽他明懺悔法。我皆憶持。惟願世尊。降大慈悲。聽我所說。即於佛前。而說頌曰<p class='lg'>　我於昨夜中　　夢見大金鼓<br>　其形極姝妙　　周遍有金光<br>　猶如盛日輪　　光明皆普耀<br>　充滿十方界　　咸見於諸佛<br>　在於寶樹下　　各處琉璃座<br>　無量百千眾　　恭敬而圍遶<br>　有一婆羅門　　以桴擊金鼓<br>　於其鼓聲內　　說此妙伽他<br>　金光明鼓出妙聲　　遍至三千大千界<br>　能滅三塗極重罪　　及以人中諸苦厄<br>　由此金鼓聲威力　　永滅一切煩惱障<br>　斷除怖畏令安隱　　譬如自在牟尼尊<br>　佛於生死大海中　　積行修成一切智<br>　能令眾生覺品具　　究竟咸歸功德海<br>　由此金鼓出妙聲　　普令聞者獲梵響<br>　證得無上菩提果　　常轉清淨妙法輪<br>　住壽不可思議劫　　隨機說法利群生<br>　能斷煩惱眾苦流　　貪瞋癡等皆除滅<br>　若有眾生處惡趣　　大火猛焰周遍身<br>　若得聞是妙鼓音　　即能離苦歸依佛<br>　皆得成就宿命智　　能憶過去百千生<br>　悉皆正念牟尼尊　　得聞如來甚深教<br>　由聞金鼓勝妙音　　常得親近於諸佛<br>　悉能捨離諸惡業　　純修清淨諸善品<br>　一切天人有情類　　殷重至誠祈願者<br>　得聞金鼓妙音聲　　能令所求皆滿足<br>　眾生墮在無間獄　　猛火炎熾苦焚身<br>　無有救護處輪迴　　聞者能令苦除滅<br>　人天餓鬼傍生中　　所有現受諸苦難<br>　得聞金鼓發妙響　　皆蒙離苦得解脫<br>　現在十方界　　常住兩足尊<br>　願以大悲心　　哀愍憶念我<br>　眾生無歸依　　亦無有救護<br>　為如是等類　　能作大歸依<br>　我先所作罪　　極重諸惡業<br>　今對十力前　　至心皆懺悔<br>　我不信諸佛　　亦不敬尊親<br>　不務修眾善　　常造諸惡業<br>　或自恃尊高　　種姓及財位<br>　盛年行放逸　　常造諸惡業<br>　心痚_邪念　　口陳於惡言<br>　不見於過罪　　常造諸惡業<br>　琝@愚夫行　　無明闇覆心<br>　隨順不善友　　常造諸惡業<br>　或因諸戲樂　　或復懷憂惱<br>　為貪瞋所纏　　故我造諸惡<br>　親近不善人　　及由慳嫉意<br>　貧窮行諂誑　　故我造諸惡<br>　雖不樂眾過　　由有怖畏故<br>　及不得自在　　故我造諸惡<br>　或為躁動心　　或因瞋恚恨<br>　及以飢渴惱　　故我造諸惡<br>　由飲食衣服　　及貪愛女人<br>　煩惱火所燒　　故我造諸惡<br>　於佛法僧眾　　不生恭敬心<br>　作如是眾罪　　我今悉懺悔<br>　於獨覺菩薩　　亦無恭敬心<br>　作如是眾罪　　我今悉懺悔<br>　無知謗正法　　不孝於父母<br>　作如是眾罪　　我今悉懺悔<br>　由愚癡憍慢　　及以貪瞋力<br>　作如是眾罪　　我今悉懺悔<br>　我於十方界　　供養無數佛<br>　當願拔眾生　　令離諸苦難<br>　願一切有情　　皆令住十地<br>　福智圓滿已　　成佛導群迷<br>　我為諸眾生　　苦行百千劫<br>　以大智慧力　　皆令出苦海<br>　我為諸含識　　演說甚深經<br>　最勝金光明　　能除諸惡業<br>　若人百千劫　　造諸極重罪<br>　暫時能發露　　眾惡盡消除<br>　依此金光明　　作如是懺悔<br>　由斯能速盡　　一切諸苦業<br>　勝定百千種　　不思議總持<br>　根力覺道支　　修習常無倦<br>　我當至十地　　具足珍寶處<br>　圓滿佛功德　　濟渡生死流<br>　我於諸佛海　　甚深功德藏<br>　妙智難思議　　皆令得具足<br>　唯願十方佛　　觀察護念我<br>　皆以大悲心　　哀受我懺悔<br>　我於多劫中　　所造諸惡業<br>　由斯生苦惱　　哀愍願消除<br>　我造諸惡業　　常生憂怖心<br>　於四威儀中　　曾無歡樂想<br>　諸佛具大悲　　能除眾生怖<br>　願受我懺悔　　令得離憂苦<br>　我有煩惱障　　及以諸報業<br>　願以大悲水　　洗濯令清淨<br>　我先作諸罪　　及現造惡業<br>　至心皆發露　　咸願得蠲除<br>　未來諸惡業　　防護令不起<br>　設令有違者　　終不敢覆藏<br>　身三語四種　　意業復有三<br>　繫縛諸有情　　無始甯裗<br>　由斯三種行　　造作十惡業<br>　如是眾多罪　　我今皆懺悔<br>　我造諸惡業　　苦報當自受<br>　今於諸佛前　　至誠皆懺悔<br>　於此贍部洲　　及他方世界<br>　所有諸善業　　今我皆隨喜<br>　願離十惡業　　修行十善道<br>　安住十地中　　常見十方佛<br>　我以身語意　　所修福智業<br>　願以此善根　　速成無上慧<br>　我今親對十力前　　發露眾多苦難事<br>　凡愚迷惑三有難　　痝y極重惡業難<br>　我所積集欲邪難　　常起貪愛流轉難<br>　於此世間耽著難　　一切愚夫煩惱難<br>　狂心散動顛倒難　　及以親近惡友難<br>　於生死中貪染難　　瞋癡闇鈍造罪難<br>　生八無暇惡處難　　未曾積集功德難<br>　我今皆於最勝前　　懺悔無邊罪惡業<br>　我今歸依諸善逝　　我禮德海無上尊<br>　如大金山照十方　　唯願慈悲哀攝受<br>　身色金光淨無垢　　目如清淨紺琉璃<br>　吉祥威德名稱尊　　大悲慧日除眾闇<br>　佛日光明常普遍　　善淨無垢離諸塵<br>　牟尼月照極清涼　　能除眾生煩惱熱<br>　三十二相遍莊嚴　　八十隨好皆圓滿<br>　福德難思無與等　　如日流光照世間<br>　色如琉璃淨無垢　　猶如滿月處虛空<br>　妙頗梨網映金軀　　種種光明以嚴飾<br>　於生死苦瀑流內　　老病憂愁水所漂<br>　如是苦海難堪忍　　佛日舒光令永竭<br>　我今稽首一切智　　三千世界希有尊<br>　光明晃耀紫金身　　種種妙好皆嚴飾<br>　如大海水量難知　　大地微塵不可數<br>　如妙高山叵稱量　　亦如虛空無有際<br>　諸佛功德亦如是　　一切有情不能知<br>　於無量劫諦思惟　　無有能知德海岸<br>　盡此大地諸山岳　　析如微塵能算知<br>　毛端渧海尚可量　　佛之功德無能數<br>　一切有情皆共讚　　世尊名稱諸功德<br>　清淨相好妙莊嚴　　不可稱量知分齊<br>　我之所有眾善業　　願得速成無上尊<br>　廣說正法利群生　　悉令解脫於眾苦<br>　降伏大力魔軍眾　　當轉無上正法輪<br>　久住劫數難思議　　充足眾生甘露味<br>　猶如過去諸最勝　　六波羅蜜皆圓滿<br>　滅諸貪欲及瞋癡　　降伏煩惱除眾苦<br>　願我常得宿命智　　能憶過去百千生<br>　亦常憶念牟尼尊　　得聞諸佛甚深法<br>　願我以斯諸善業　　奉事無邊最勝尊<br>　遠離一切不善因　　痡o修行真妙法<br>　一切世界諸眾生　　悉皆離苦得安樂<br>　所有諸根不具足　　令彼身相皆圓滿<br>　若有眾生遭病苦　　身形羸瘦無所依<br>　咸令病苦得消除　　諸根色力皆充滿<br>　若犯王法當刑戮　　眾苦逼迫生憂惱<br>　彼受如斯極苦時　　無有歸依能救護<br>　若受鞭杖枷鎖繫　　種種苦具切其身<br>　無量百千憂惱時　　逼迫身心無暫樂<br>　皆令得免於繫縛　　及以鞭杖苦楚事<br>　將臨刑者得命全　　眾苦皆令永除盡<br>　若有眾生飢渴逼　　令得種種殊勝味<br>　盲者得視聾者聞　　跛者能行啞能語<br>　貧窮眾生獲寶藏　　倉庫盈溢無所乏<br>　皆令得受上妙樂　　無一眾生受苦惱<br>　一切人天皆樂見　　容儀溫雅甚端嚴<br>　悉皆現受無量樂　　受用豐饒福德具<br>　隨彼眾生念伎樂　　眾妙音聲皆現前<br>　念水即現清涼池　　金色蓮花汎其上<br>　隨彼眾生心所念　　飲食衣服及床敷<br>　金銀珍寶妙琉璃　　瓔珞莊嚴皆具足<br>　勿令眾生聞惡響　　亦復不見有相違<br>　所受容貌悉端嚴　　各各慈心相愛樂<br>　世間資生諸樂具　　隨心念時皆滿足<br>　所得珍財無吝惜　　分布施與諸眾生<br>　燒香末香及塗香　　眾妙雜花非一色<br>　每日三時從樹墮　　隨心受用生歡喜<br>　普願眾生咸供養　　十方一切最勝尊<br>　三乘清淨妙法門　　菩薩獨覺聲聞眾<br>　常願勿處於卑賤　　不墮無暇八難中<br>　生在有暇人中尊　　痡o親承十方佛<br>　願得常生富貴家　　財寶倉庫皆盈滿<br>　顏貌名稱無與等　　壽命延長經劫數<br>　悉願女人變為男　　勇健聰明多智慧<br>　一切常行菩薩道　　勤修六度到彼岸<br>　常見十方無量佛　　寶王樹下而安處<br>　處妙琉璃師子座　　痡o親承轉法輪<br>　若於過去及現在　　輪迴三有造諸業<br>　能招可厭不善趣　　願得消滅永無餘<br>　一切眾生於有海　　生死罥網堅牢縛<br>　願以智劍為斷除　　離苦速證菩提處<br>　眾生於此贍部內　　或於他方世界中<br>　所作種種勝福田　　我今皆悉生隨喜<br>　以此隨喜福德事　　及身語意造眾善<br>　願此勝業常增長　　速證無上大菩提<br>　所有禮讚佛功德　　深心清淨無瑕穢<br>　迴向發願福無邊　　當超惡趣六十劫<br>　若有男子及女人　　婆羅門等諸勝族<br>　合掌一心讚歎佛　　生生常憶宿世事<br>　諸根清淨身圓滿　　殊勝功德皆成就<br>　願於未來所生處　　常得人天共瞻仰<br>　非於一佛十佛所　　修諸善根今得聞<br>　百千佛所種善根　　方得聞斯懺悔法　</p><p>爾時世尊聞此說已讚妙幢菩薩言。善哉善哉。善男子。如汝所夢金鼓出聲。讚歎如來真實功德。并懺悔法。若有聞者。獲福甚多。廣利有情滅除罪障。汝今應知此之勝業。皆是過去讚歎發願宿習因緣。及由諸佛威力加護。此之因緣當為汝說。時諸大眾聞是法已。咸皆歡喜信受奉行<p class='juan'>
金光明最勝王經卷第二</p>
</body></html>
