<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p class='juan'>
金光明最勝王經卷第十</p>
<p><span class='byline'>　　　　大唐三藏沙門義淨奉　制譯</span><br><p><b>　　<A NAME="n244"></A>捨身品第二十六</b><p>爾時世尊已為大眾。說此十千天子往昔因緣。復告菩提樹神及諸大眾。我於過去行菩薩道。非但施水及食濟彼魚命乃至亦捨所愛之身。如是因緣。可共觀察。爾時如來應正等覺。天上天下最勝最尊。百千光明照十方界。具一切智功德圓滿。將諸苾芻及於大眾。至般遮羅聚落詣一林中。其地平正。無諸荊棘。名花軟草。遍布其處。佛告具壽阿難陀。汝可於此樹下。為我敷座。時阿難陀。受教敷已。白言世尊。其座敷訖。唯聖知時。爾時世尊。即於座上加趺而坐。端身正念。告諸苾芻。汝等樂欲見彼往昔苦行菩薩本舍利不。諸苾芻言。我等樂見。世尊即以百福莊嚴相好之手。而按其地。于時大地六種震動。即便開裂。七寶制底。忽然踊出。眾寶羅網。莊嚴其上。大眾見已生希有心。爾時世尊。即從座起。作禮右遶還就本座。告阿難陀。汝可開此制底之戶。時阿難陀即開其戶。見七寶函。奇珍間飾。白言世尊。有七寶函。眾寶莊挍。佛言汝可開函。時阿難陀。奉教開已見有舍利。白如珂雪拘物頭花。即白佛言。函有舍利。色妙異常。佛言阿難陀。汝可持此大士骨來。時阿難陀。即取其骨。奉授世尊。世尊受已。告諸苾芻。汝等應觀苦行菩薩遺身舍利。而說頌曰<p class='lg'>　菩薩勝德相應慧　　勇猛精勤六度圓<br>　常修不息為菩提　　不捨堅固心無倦　</p><p>汝等苾芻。咸應禮敬菩薩本身。此之舍利。乃是無量戒定慧香之所熏馥。最上福田。極難逢遇。時諸苾芻及諸大眾。咸皆至心合掌。恭敬頂禮舍利。歎未曾有。時阿難陀前禮佛足。白言世尊。如來大師。出過一切。為諸有情之所恭敬。何因緣故禮此身骨。佛告阿難陀。我因此骨速得無上正等菩提。為報往恩我今致禮。復告阿難陀。吾今為汝及諸大眾斷除疑惑。說是舍利往昔因緣汝等善思當一心聽。阿難陀曰。我等樂聞願為開闡。阿難陀。過去世時有一國王。名曰大車。巨富多財。庫藏盈滿。軍兵武勇眾所欽伏。常以正法。施化黔黎。人民熾盛無有怨敵。國大夫人誕生三子。顏容端正人所樂觀。太子名曰摩訶波羅。次子名曰摩訶提婆。幼子名曰摩訶薩埵。是時大王。為欲遊觀縱賞山林。其三王子亦皆隨從。為求花果捨父周旋。至大竹林。於中憩息。第一王子。作如是言。我於今日。心甚驚惶。於此林中。將無猛獸損害於我。第二王子復作是言。我於自身初無吝惜。恐於所愛。有別離苦。第三王子白二兄曰<p class='lg'>　此是神仙所居處　　我無恐怖別離憂<br>　身心充遍生歡喜　　當獲殊勝諸功德　</p><p>時諸王子。各說本心所念之事。次復前行。見有一虎產生七子。纔經七日。諸子圍遶。飢渴所逼。身形羸瘦。將死不久。第一王子。作如是言。哀哉此虎產來七日。七子圍遶。無暇求食。飢渴所逼必還噉子。薩埵王子問言。此虎每常所食何物。第一王子答曰<p class='lg'>　虎豹豺師子　　唯噉熱血肉<br>　更無餘飲食　　可濟此虛羸　</p><p>第二王子聞此語已。作如是言。此虎羸瘦飢渴所逼餘命無幾。我等何能為求如是難得飲食。誰復為斯自捨身命濟其飢苦。第一王子言。一切難捨無過己身。薩埵王子言。我等今者於自己身各生愛戀。復無智慧不能於他而興利益。然有上士。懷大悲心。常為利他亡身濟物復作是念。我今此身於百千生。虛棄爛壞曾無所益。云何今日而不能捨以濟飢苦如捐洟唾。時諸王子。作是議已。各起慈心。悽傷愍念。共觀羸虎。目不暫移。徘徊久之。俱捨而去。爾時薩埵王子。便作是念。我捨身命。今正是時。何以故<p class='lg'>　我從久來持此身　　臭穢膿流不可愛<br>　供給敷具并衣食　　象馬車乘及珍財<br>　變壞之法體無常　　琩D難滿難保守<br>　雖常供養懷怨害　　終歸棄我不知恩　</p><p>復次。此身不堅於我無益。可畏如賊不淨如糞。我於今日。當使此身修廣大業。於生死海。作大舟航。棄捨輪迴令得出離。復作是念。若捨此身則捨無量癰疽惡疾百千怖畏。是身唯有大小便利。不堅如泡。諸蟲所集。血脈筋骨。共相連持甚可厭患。是故我今應當棄捨。以求無上究竟涅槃。永離憂患無常苦惱。生死休息。斷諸塵累。以定慧力。圓滿熏修。百福莊嚴成一切智諸佛所讚微妙法身。既證得已施諸眾生無量法樂。是時王子興大勇猛發弘誓願。以大悲念增益其心。慮彼二兄。情懷怖懼。共為留難。不果所祈。即便白言。二兄前去我且於後。爾時王子摩訶薩埵。還入林中。至其虎所。脫去衣服置於竹上。作是誓言<p class='lg'>　我為法界諸眾生　　志求無上菩提處<br>　起大悲心不傾動　　當捨凡夫所愛身<br>　菩提無患無熱惱　　諸有智者之所樂<br>　三界苦海諸眾生　　我今拔濟令安樂　</p><p>是時王子作是言已。於餓虎前委身而臥。由此菩薩慈悲威勢。虎無能為。菩薩見已即上高山投身于地。時諸神仙捧接王子。曾無傷損。復作是念虎今羸瘦不能食我。即起求刀竟不能得。即以乾竹刺頸出血漸近虎邊是時大地六種震動。如風激水涌沒不安。日無精明如羅[<a href='javascript:showpic("../fontimg/023523.gif")'>目*侯</a>]障。諸方闇蔽無復光輝。天雨名華及妙香末。繽紛亂墜。遍滿林中。爾時虛空有諸天眾。見是事已生隨喜心。歎未曾有。咸共讚言善哉大士。即說頌曰<p class='lg'>　大士救護運悲心　　等視眾生如一子<br>　勇猛歡喜情無吝　　捨身濟苦福難思<br>　定至真常勝妙處　　永離生死諸纏縛<br>　不久當獲菩提果　　寂靜安樂證無生　</p><p>是時餓虎。既見菩薩頸下血流。即便舐血噉肉皆盡。唯留餘骨。爾時第一王子見地動已。告其弟曰<p class='lg'>　大地山河皆震動　　諸方闇蔽日無光<br>　天花亂墜遍空中　　定是我弟捨身相　</p><p>第二王子聞兄語已。說伽他曰<p class='lg'>　我聞薩埵慈悲語　　見彼餓虎身羸瘦<br>　飢苦所纏恐食子　　我今疑弟捨其身　</p><p>時二王子。生大愁苦啼泣悲歎。即共相隨還至虎所。見弟衣服在竹枝上。骸骨及髮在處縱橫。血流成泥霑污其地。見已悶絕不能自持。投身骨上久乃得蘇。即起舉手哀號大哭。俱時歎曰<p class='lg'>　我弟貌端嚴　　父母偏愛念<br>　云何俱共出　　捨身而不歸<br>　父母若問時　　我等如何答<br>　寧可同損命　　豈復自存身　</p><p>時二王子。悲泣懊惱漸捨而去。時小王子所將侍從。互相謂曰。王子何在宜共推求<p>爾時國大夫人。寢高樓上。便於夢中見不祥相。被割兩乳。牙齒墮落。得三鴿鶵。一為鷹奪。二被驚怖。地動之時夫人遂覺。心大愁惱。作如是言<p class='lg'>　何故今時大地動　　江河林樹皆搖震<br>　日無精光如覆蔽　　目[<a href='javascript:showpic("../fontimg/023781.gif")'>目*需</a>]乳動異常時<br>　如箭射心憂苦逼　　遍身戰掉不安隱<br>　我之所夢不祥徵　　必有非常災變事　</p><p>夫人兩乳忽然流出。念此必有變怪之事。時有侍女聞外人言。求覓王子今猶未得。心大驚怖。即入宮中。白夫人曰。大家知不。外聞諸人散覓王子遍求不得。時彼夫人聞是語已。生大憂惱。悲淚盈目。至大王所。白言大王。我聞外人作如是語。失我最小所愛之子。王聞語已。驚惶失所悲哽而言。苦哉今日失我愛子。即便抆淚慰喻夫人。告言賢首。汝勿憂慼。吾今共出求覓愛子。王與大臣及諸人眾。即共出城。各各分散隨處求覓。未久之頃有一大臣前白王曰。聞王子在願勿憂愁。其最小者今猶未見。王聞是語悲歎而言。苦哉苦哉。失我愛子<p class='lg'>　初有子時歡喜少　　後失子時憂苦多<br>　若使我兒重壽命　　縱我身亡不為苦　</p><p>夫人聞已。憂惱纏懷如被箭中。而嗟歎曰<p class='lg'>　我之三子并侍從　　俱往林中共遊賞<br>　最小愛子獨不還　　定有乖離災厄事　</p><p>次第二臣來至王所。王問臣曰。愛子何在。第二大臣懊惱啼泣。喉舌乾燥口不能言竟無辭答。夫人問曰<p class='lg'>　速報小子今何在　　我身熱惱遍燒然<br>　悶亂荒迷失本心　　勿使我胸今破裂　</p><p>時第二臣。即以王子捨身之事。具白王知。王及夫人聞其事已。不勝悲噎。望捨身處。驟駕前行。詣竹林所。至彼菩薩捨身之地。見其骸骨。隨處交橫。俱時投地。悶絕將死。猶如猛風吹倒大樹。心迷失緒。都無所知。時大臣等。以水遍灑王及夫人。良久乃蘇舉手而哭。諮嗟歎曰<p class='lg'>　禍哉愛子端嚴相　　因何死苦先來逼<br>　若我得在汝前亡　　豈見如斯大苦事　</p><p>爾時夫人。迷悶稍止頭髮蓬亂。兩手椎胸宛轉于地。如魚處陸若牛失子。悲泣而言<p class='lg'>　我子誰屠割　　餘骨散于地<br>　失我所愛子　　憂悲不自勝<br>　苦哉誰殺子　　致斯憂惱事<br>　我心非金剛　　云何而不破<br>　我夢中所見　　兩乳皆被割<br>　牙齒悉墮落　　今遭大苦痛<br>　又夢三鴿鶵　　一被鷹擒去<br>　今失所愛子　　惡相表非虛　</p><p>爾時大王及於夫人并二王子。盡哀號哭。瓔珞不御。與諸人眾。共收菩薩遺身舍利。為於供養。置窣堵波中。阿難陀。汝等應知。此即是彼菩薩舍利。復告阿難陀。我於昔時。雖具煩惱貪瞋癡等。能於地獄餓鬼傍生五趣之中。隨緣救濟。令得出離。何況。今時煩惱都盡。無復餘習。號天人師。具一切智而不能為一一眾生經於多劫在地獄中及於餘處。代受眾苦。令出生死煩惱輪迴。爾時世尊。欲重宣此義。而說頌曰<p class='lg'>　我念過去世　　無量無數劫<br>　或時作國王　　或復為王子<br>　常行於大施　　及捨所愛身<br>　願出離生死　　至妙菩提處<br>　昔時有大國　　國主名大車<br>　王子名勇猛　　常施心無吝<br>　王子有二兄　　號大渠大天<br>　三人同出遊　　漸至山林所<br>　見虎飢所逼　　便生如是心<br>　此虎飢火燒　　更無餘可食<br>　大士睹如斯　　恐其將食子<br>　捨身無所顧　　救子不令傷<br>　大地及諸山　　一時皆震動<br>　江海皆騰躍　　驚波水逆流<br>　天地失光明　　昏冥無所見<br>　林野諸禽獸　　飛奔喪所依<br>　二兄怪不還　　憂慼生悲苦<br>　即與諸侍從　　林藪遍尋求<br>　兄弟共籌議　　復往深山處<br>　四顧無所有　　見虎處空林<br>　其母并七子　　口皆有血污<br>　殘骨并餘髮　　縱橫在地上<br>　復見有流血　　散在樹林所<br>　二兄既見已　　心生大恐怖<br>　悶絕俱躄地　　荒迷不覺知<br>　塵土坌其身　　六情皆失念<br>　王子諸侍從　　啼泣心憂惱<br>　以水灑令蘇　　舉手號咷哭<br>　菩薩捨身時　　慈母在宮內<br>　五百諸婇女　　共受於妙樂<br>　夫人之兩乳　　忽然自流出<br>　遍體如針刺　　苦痛不能安<br>　欻生失子想　　憂箭苦傷心<br>　即白大王知　　陳斯苦惱事<br>　悲泣不堪忍　　哀聲向王說<br>　大王今當知　　我生大苦惱<br>　兩乳忽流出　　禁止不隨心<br>　如針遍刺身　　煩宛胸欲破<br>　我先夢惡徵　　必當失愛子<br>　願王濟我命　　知兒存與亡<br>　夢見三鴿鶵　　小者是愛子<br>　忽被鷹奪去　　悲愁難具陳<br>　我今沒憂海　　趣死將不久<br>　恐子命不全　　願為速求覓<br>　又聞外人語　　小子求不得<br>　我今意不安　　願王哀愍我<br>　夫人白王已　　舉身而躄地<br>　悲痛心悶絕　　荒迷不覺知<br>　婇女見夫人　　悶絕在於地<br>　舉聲皆大哭　　憂惶失所依<br>　王聞如是語　　懷憂不自勝<br>　因命諸群臣　　尋求所愛子<br>　皆共出城外　　各隨處追覓<br>　涕泣問諸人　　王子今何在<br>　今者為存亡　　誰知所去處<br>　云何令我見　　解我憂悲心<br>　諸人悉共傳　　咸言王子死<br>　聞者皆傷悼　　悲歎苦難裁<br>　爾時大車王　　悲號從座起<br>　即就夫人處　　以水灑其身<br>　夫人蒙水灑　　久乃得醒悟<br>　悲啼以問王　　我兒今在不<br>　王告夫人曰　　我已使諸人<br>　四向求王子　　尚未有消息<br>　王又告夫人　　汝莫生煩惱<br>　且當自安慰　　可共出追尋<br>　王即與夫人　　嚴駕而前進<br>　號動聲悽感　　憂心若火然<br>　士庶百千萬　　亦隨王出城<br>　各欲求王子　　悲號聲不絕<br>　王求愛子故　　目視於四方<br>　見有一人來　　被髮身塗血<br>　遍體蒙塵土　　悲哭逆前來<br>　王見是惡相　　倍復生憂惱<br>　王便舉兩手　　哀號不自裁<br>　初有一大臣　　[<a href='javascript:showpic("../fontimg/010366.gif")'>公/心</a>]忙至王所<br>　進白大王曰　　幸願勿悲哀<br>　王之所愛子　　今雖求未獲<br>　不久當來至　　以釋大王憂<br>　王復更前行　　見次大臣至<br>　其臣詣王所　　流淚白王言<br>　二子今現在　　被憂火所逼<br>　其第三王子　　已被無常吞<br>　見餓虎初生　　將欲食其子<br>　彼薩埵王子　　見此起悲心<br>　願求無上道　　當度一切眾<br>　繫想妙菩提　　廣大深如海<br>　即上高山頂　　投身餓虎前<br>　虎羸不能食　　以竹自傷頸<br>　遂噉王子身　　唯有餘骸骨<br>　時王及夫人　　聞已俱悶絕<br>　心沒於憂海　　煩惱火燒然<br>　臣以栴檀水　　灑王及夫人<br>　俱起大悲號　　舉手椎胸臆<br>　第三大臣來　　白王如是語<br>　我見二王子　　悶絕在林中<br>　臣以冷水灑　　爾乃暫蘇息<br>　顧視於四方　　如猛火周遍<br>　暫起而還伏　　悲號不自勝<br>　舉手以哀言　　稱歎弟希有<br>　王聞如是說　　倍增憂火煎<br>　夫人大號咷　　高聲作是語<br>　我之小子偏重愛　　已為無常羅剎吞<br>　餘有二子今現在　　復被憂火所燒逼<br>　我今速可之山下　　安慰令其保餘命<br>　即便馳駕望前路　　一心詣彼捨身崖<br>　路逢二子行啼泣　　椎胸懊惱失容儀<br>　父母見已抱憂悲　　俱往山林捨身處<br>　既至菩薩捨身地　　共聚悲號生大苦<br>　脫去瓔珞盡哀心　　收取菩薩身餘骨<br>　與諸人眾同供養　　共造七寶窣堵波<br>　以彼舍利置函中　　整駕懷憂趣城邑<br>　復告阿難陀　　往時薩埵者<br>　即我牟尼是　　勿生於異念<br>　王是父淨飯　　后是母摩耶<br>　太子謂慈氏　　次曼殊室利<br>　虎是大世主　　五兒五苾芻<br>　一是大目連　　一是舍利弗<br>　我為汝等說　　往昔利他緣<br>　如是菩薩行　　成佛因當學<br>　菩薩捨身時　　發如是弘誓<br>　願我身餘骨　　來世益眾生<br>　此是捨身處　　七寶窣堵波<br>　以經無量時　　遂沈於厚地<br>　由昔本願力　　隨緣興濟渡<br>　為利於人天　　從地而涌出　</p><p>爾時世尊。說是往昔因緣之時。無量阿僧企耶人天大眾。皆大悲喜歎未曾有。悉發阿耨多羅三藐三菩提心。復告樹神。我為報恩故致禮敬佛攝神力。其窣堵波還沒于地<p><b>　　<A NAME="n245"></A>金光明最勝王經十方菩薩讚歎品第二十七</b><p>爾時釋迦牟尼如來。說是經時。於十方世界。有無量百千萬億諸菩薩眾。各從本土。詣鷲峰山至世尊所。五輪著地。禮世尊已一心合掌。異口同音而讚歎曰<p class='lg'>　佛身微妙真金色　　其光普照等金山<br>　清淨柔軟若蓮華　　無量妙彩而嚴飾<br>　三十二相遍莊嚴　　八十種好皆圓備<br>　光明昉著無與等　　離垢猶如淨滿月<br>　其聲清徹甚微妙　　如師子吼震雷音<br>　八種微妙應群機　　超勝迦陵頻伽等<br>　百福妙相以嚴容　　光明具足淨無垢<br>　智慧澄明如大海　　功德廣大若虛空<br>　圓光遍滿十方界　　隨緣普濟諸有情<br>　煩惱愛染習皆除　　法炬痤M不休息<br>　哀愍利益諸眾生　　現在未來能與樂<br>　常為宣說第一義　　令證涅槃真寂靜<br>　佛說甘露殊勝法　　能與甘露微妙義<br>　引入甘露涅槃城　　令受甘露無為樂<br>　常於生死大海中　　解脫一切眾生苦<br>　令彼能住安隱路　　睇P難思如意樂<br>　如來德海甚深廣　　非諸譬喻所能知<br>　於眾常起大悲心　　方便精勤琱ㄝ<br>　如來智海無邊際　　一切人天共測量<br>　假使千萬億劫中　　不能得知其少分<br>　我今略讚佛功德　　於德海中唯一渧<br>　迴斯福聚施群生　　皆願速證菩提果　</p><p>爾時世尊告諸菩薩言。善哉善哉。汝等善能如是讚佛功德。利益有情廣興佛事。能滅諸罪生無量福<p><b>　　<A NAME="n246"></A>金光明最勝王經妙幢菩薩讚歎品第二十八</b><p>爾時妙幢菩薩。即從座起偏袒右肩。右膝著地合掌向佛。而說讚曰<p class='lg'>　牟尼百福相圓滿　　無量功德以嚴身<br>　廣大清淨人樂觀　　猶如千日光明照<br>　焰彩無邊光熾盛　　如妙寶聚相端嚴<br>　如日初出映虛空　　紅白分明間金色<br>　亦如金山光普照　　悉能周遍百千土<br>　能滅眾生無量苦　　皆與無邊勝妙樂<br>　諸相具足悉嚴淨　　眾生樂睹無厭足<br>　頭髮柔軟紺青色　　猶如黑蜂集妙華<br>　大喜大捨淨莊嚴　　大慈大悲皆具足<br>　眾妙相好為嚴飾　　菩提分法之所成<br>　如來能施眾福利　　令彼常獲大安樂<br>　種種妙德共莊嚴　　光明普照千萬土<br>　如來光相極圓滿　　猶如赫日遍空中<br>　佛如須彌功德具　　示現能周於十方<br>　如來金口妙端嚴　　齒白齊密如珂雪<br>　如來面貌無倫匹　　眉間毫相常右旋<br>　光潤鮮白等頗梨　　猶如滿月居空界　</p><p>佛告妙幢菩薩。汝能如是讚佛功德不可思議。利益一切。令未知者隨順修學<p><b>　　<A NAME="n247"></A>金光明最勝王經菩提樹神讚歎品第二十九</b><p>爾時菩提樹神。亦以伽他讚世尊曰<p class='lg'>　敬禮如來清淨慧　　敬禮常求正法慧<br>　敬禮能離非法慧　　敬禮痤L分別慧<br>　希有世尊無邊行　　希有難見比優曇<br>　希有如海鎮山王　　希有善逝光無量<br>　希有調御弘慈願　　希有釋種明逾日<br>　能說如是經中寶　　哀愍利益諸群生<br>　牟尼寂靜諸根定　　能入寂靜涅槃城<br>　能住寂靜等持門　　能知寂靜深境界<br>　兩足中尊住空寂　　聲聞弟子身亦空<br>　一切法體性皆無　　一切眾生悉空寂<br>　我常憶念於諸佛　　我常樂見諸世尊<br>　我常發起慇重心　　常得值遇如來日<br>　我常頂禮於世尊　　願常渴仰心不捨<br>　悲泣流淚情無間　　常得奉事不知厭<br>　惟願世尊起悲心　　和顏常得令我見<br>　佛及聲聞眾清淨　　願常普濟於人天<br>　佛身本淨若虛空　　亦如幻焰及水月<br>　願說涅槃甘露法　　能生一切功德聚<br>　世尊所有淨境界　　慈悲正行不思議<br>　聲聞獨覺非所量　　大仙菩薩不能測<br>　惟願如來哀愍我　　常令睹見大悲身<br>　三業無倦奉慈尊　　速出生死歸真際　</p><p>爾時世尊聞是讚已。以梵音聲告樹神曰。善哉善哉。善女天。汝能於我真實無妄清淨法身。自利利他宣揚妙相。以此功德。令汝速證最上菩提。一切有情同所修習。若得聞者皆入甘露無生法門<p><b>　　<A NAME="n248"></A>金光明最勝王經大辯才天女讚歎品第三十</b><p>爾時大辯才天女。即從座起。合掌恭敬。以直言詞。讚世尊曰<p>南無釋迦牟尼如來應正等覺。身真金色咽如螺貝。面如滿月。目類青蓮。脣口赤好。如頗梨色。鼻高修直。如截金鋌。齒白齊密。如拘物頭華。身光普照。如百千日。光彩映徹。如贍部金。其所言說。無有錯謬。示三解脫門。開三菩提路。心常清淨。意樂亦然。佛所住處。及所行境。亦常清淨。離非威儀。進止無謬。六年苦行。三轉法輪。度苦眾生。令歸彼岸。身相圓滿如拘陀樹。六度熏修三業無失。具一切智自他利滿。所有宣說常為眾生。言不虛設於釋種中為大師子。堅固勇猛具八解脫。我今隨力稱讚如來少分功德。猶如蚊子飲大海水。願以此福廣及有情。永離生死成無上道<p>爾時世尊告大辯才天曰。善哉善哉。汝久修習。具大辯才。今復於我廣陳讚歎。令汝速證無上法門。相好圓明普利一切<p><b>　　<A NAME="n249"></A>金光明最勝王經付囑品第三十一</b><p>爾時世尊。普告無量菩薩。及諸人天一切大眾。汝等當知。我於無量無數大劫。勤修苦行。獲甚深法。菩提正因。已為汝說。汝等誰能發勇猛心恭敬守護。我涅槃後。於此法門。廣宣流布。能令正法久住世間。爾時眾中有六十俱胝諸大菩薩。六十俱胝諸天大眾。異口同音作如是語。世尊。我等咸有欣樂之心。於佛世尊。無量大劫勤修苦行。所獲甚深微妙之法菩提正因。恭敬護持不惜身命。佛涅槃後。於此法門。廣宣流布。當令正法久住世間。爾時諸大菩薩。即於佛前說伽他曰<p class='lg'>　世尊真實語　　安住於實法<br>　由彼真實故　　護持於此經<br>　大悲為甲冑　　安住於大慈<br>　由彼慈悲力　　護持於此經<br>　福資糧圓滿　　生起智資糧<br>　由資糧滿故　　護持於此經<br>　降伏一切魔　　破滅諸邪論<br>　斷除惡見故　　護持於此經<br>　護世并釋梵　　乃至阿蘇羅<br>　龍神藥叉等　　護持於此經<br>　地上及虛空　　久住於斯者<br>　奉持佛教故　　護持於此經<br>　四梵住相應　　四聖諦嚴飾<br>　降伏四魔故　　護持於此經<br>　虛空成質礙　　質礙成虛空<br>　諸佛所護持　　無能傾動者　</p><p>爾時四大天王。聞佛說此護持妙法。各生隨喜護正法心。一時同聲。說伽他曰<p class='lg'>　我今於此經　　及男女眷屬<br>　皆一心擁護　　令得廣流通<br>　若有持經者　　能作菩提因<br>　我常於四方　　擁護而承事　</p><p>爾時天帝釋。合掌恭敬。說伽他曰<p class='lg'>　諸佛證此法　　為欲報恩故<br>　饒益菩薩眾　　出世演斯經<br>　我於彼諸佛　　報恩常供養<br>　護持如是經　　及以持經者　</p><p>爾時睹史多天子。合掌恭敬。說伽他曰<p class='lg'>　佛說如是經　　若有能持者<br>　當住菩提位　　來生睹史天<br>　世尊我慶悅　　捨天殊勝報<br>　住放贍部洲　　宣揚是經典　</p><p>爾時索訶世界主梵天王合掌恭敬。說伽他曰<p class='lg'>　諸靜慮無量　　諸乘及解脫<br>　皆從此經出　　是故演斯經<br>　若說是經處　　我捨梵天樂<br>　為聽如是經　　亦常為擁護　</p><p>爾時魔王子名曰商主。合掌恭敬。說伽他曰<p class='lg'>　若有受持此　　正義相應經<br>　不隨魔所行　　淨除魔惡業<br>　我等於此經　　亦當勤守護<br>　發大精進意　　隨處廣流通　</p><p>爾時魔王。合掌恭敬說伽他曰<p class='lg'>　若有持此經　　能伏諸煩惱<br>　如是眾生類　　擁護令安樂<br>　若有說是經　　諸魔不得便<br>　由佛威神故　　我當擁護彼　</p><p>爾時妙吉祥天子。亦於佛前說伽他曰<p class='lg'>　諸佛妙菩提　　於此經中說<br>　若持此經者　　是供養如來<br>　我當持此經　　為俱胝天說<br>　恭敬聽聞者　　勸至菩提處　</p><p>爾時慈氏菩薩。合掌恭敬說伽他曰<p class='lg'>　若見住菩提　　與為不請友<br>　乃至捨身命　　為護此經王<br>　我聞如是法　　當往睹史天<br>　由世尊加護　　廣為人天說　</p><p>爾時上座大迦葉波。合掌恭敬說伽他曰<p class='lg'>　佛於聲聞乘　　說我鮮智慧<br>　我今隨自力　　護持如是經<br>　若有持此經　　我當攝受彼<br>　授其詞辯力　　常隨讚善哉　</p><p>爾時具壽阿難陀。合掌向佛說伽他曰<p class='lg'>　我親從佛聞　　無量眾經典<br>　未曾聞如是　　深妙法中王<br>　我今聞是經　　親於佛前受<br>　諸樂菩提者　　當為廣宣通　</p><p>爾時世尊。見諸菩薩人天大眾。各各發心。於此經典。流通擁護。勸進菩薩。廣利眾生。讚言。善哉善哉。汝等能於如是微妙經王。虔誠流布。乃至於我般涅槃後。不令散滅。即是無上菩提正因。所獲功德於琩F劫說不能盡。若有苾芻。苾芻尼。鄔波索迦。鄔波斯迦。及餘善男子善女人等。供養恭敬。書寫流通。為人解說。所獲功德。亦復如是。是故汝等應勤修習爾時無量無邊琩F大眾。聞佛說已。皆大歡喜。信受奉行<p class='juan'>
金光明最勝王經卷第十</p>
<p>此經梵筴。英國王立亞細亞協會所藏。比諸當譯頗有所缺。若陀羅尼。不存者甚多矣。即依宗教大學圖書館西藏譯本。對比出之。蓋蕃藏金光明經有兩部。其一實原義淨漢本。[<a href='javascript:showpic("../fontimg/029498.gif")'>胎-ㄙ+勿</a>]合固其所已耳。而間有少異。讀者就知焉</body></html>
