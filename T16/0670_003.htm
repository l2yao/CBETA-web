<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p class='juan'>
楞伽阿跋多羅寶經卷第三<p><span class='byline'>　　　　宋天竺三藏求那跋陀羅譯</span><br><p><b>　　<A NAME="n274"></A>一切佛語心品之三</b></p>
<p>爾時世尊。告大慧菩薩摩訶薩言。意生身分別通相。我今當說。諦聽諦聽善思念之。大慧白佛言。善哉世尊。唯然受教。佛告大慧。有三種意生身。云何為三。所謂三昧樂正受意生身。覺法自性性意生身。種類俱生無行作意生身。修行者了知初地上增進相。得三種身。大慧。云何三昧樂正受意生身。謂第三第四第五地三昧樂正受故。種種自心寂靜。安住心海。起浪識相不生。知自心現境界性非性。是名三昧樂正受意生身。大慧。云何覺法自性性意生身。謂第八地觀察覺了如幻等法悉無所有。身心轉變。得如幻三昧及餘三昧門無量相力自在明。如妙華莊嚴。迅疾如意。猶如幻夢水月鏡像。非造非所造如造所造。一切色種種支分具足莊嚴。隨入一切佛剎大眾。通達自性法故。是名覺法自性性意生身。大慧。云何種類俱生無行作意生身。所謂覺一切佛法緣自得樂相。是名種類俱生無行作意生身。大慧。於彼三種身相。觀察覺了應當修學。爾時世尊欲重宣此義。而說偈言<p class='lg'>　非我乘大乘　　非說亦非字<br>　非諦非解脫　　非無有境界<br>　然乘摩訶衍　　三摩提自在<br>　種種意生身　　自在華莊嚴　</p><p>爾時大慧菩薩摩訶薩。白佛言。世尊。如世尊說。若男子女人行五無間業。不入無擇地獄。世尊。云何男子女人行五無間業。不入無擇地獄。佛告大慧。諦聽諦聽善思念之。當為汝說。大慧白佛言。善哉世尊。唯然受教。佛告大慧。云何五無間業。所謂殺父母。及害羅漢。破壞眾僧。惡心出佛身血。大慧。云何眾生母。謂愛。更受生貪喜俱。如緣母立。無明為父生入處聚落。斷二根本名害父母。彼諸使不現。如鼠毒發。諸法究竟斷彼。名害羅漢。云何破僧。謂異相諸陰和合積聚。究竟斷彼。名為破僧。大慧。不覺外自共相自心現量。七識身以三解脫無漏惡想。究竟斷彼七種識佛。名為惡心出佛身血。若男子女人行此無間者。名五無間事。亦名無間業<p>復次大慧。有外無間。今當演說。汝及餘菩薩摩訶薩聞是義已。於未來世不墮愚癡。云何五無間。謂先所說無間。若行此者。於三解脫一一不得無間等法。除此法已餘化神力現無間等。謂聲聞化神力。菩薩化神力如來化神力。為餘作無間罪者除疑悔過為勸發故。神力變化現無間等。無有一向作無間事。不得無間等法。除覺自心現量。離身財妄想。離我我所攝受。或時遇善知識。解脫餘趣相續妄想。爾時世尊欲重宣此義。而說偈言<p class='lg'>　貪愛名為母　　無明則為父<br>　覺境識為佛　　諸使為羅漢<br>　陰集名為僧　　無間次第斷<br>　謂是五無間　　不入無擇獄　</p><p>爾時大慧菩薩復白佛言。世尊。唯願為說佛之知覺。世尊。何等是佛之知覺。佛告大慧。覺人法無我。了知二障。離二種死。斷二煩惱。是名佛之知覺聲聞緣覺得此法者。亦名為佛。以是因緣故我說一乘。爾時世尊欲重宣此義而說偈言<p class='lg'>　善知二無我　　二障煩惱斷<br>　永離二種死　　是名佛知覺　</p><p>爾時大慧菩薩。白佛言。世尊。何故世尊於大眾中唱如是言。我是過去一切佛及種種受生。我爾時作漫陀轉輪聖王。六牙大象及鸚鵡鳥。釋提桓因。善眼仙人。如是等百千生經說。佛告大慧。以四等故。如來應供等正覺。於大眾中唱如是言。我爾時作拘留孫。拘那含牟尼。迦葉佛。云何四等。謂字等語等法等身等。是名四等。以四種等故。如來應供等正覺。於大眾中唱如是言。云何字等。若字稱我為佛。彼字亦稱一切諸佛。彼字自性無有差別。是名字等。云何語等。謂我六十四種梵音言語相生。彼諸如來應供等正覺亦如是。六十四種梵音言語相生。無增無減無有差別。迦陵頻伽梵音聲性。云何身等。謂我與諸佛法身及色身相好。無有差別。除為調伏彼彼諸趣差別眾生。故示現種種差別色身。是名身等。云何法等。謂我及彼佛得三十七菩提分法。略說佛法無障礙智。是名四等。是故如來應供等正覺。於大眾中唱如是言。爾時世尊欲重宣此義。而說偈言<p class='lg'>　迦葉拘留孫　　拘那含是我<br>　以此四種等　　我為佛子說　</p><p>大慧復白佛言。如世尊所說。我從某夜得最正覺。乃至某夜入般涅槃。於其中間乃至不說一字。亦不已說當說。不說是佛說。大慧白佛言。世尊。如來應供等正覺。何因說言不說是佛說。佛告大慧。我因二法故作如是說。云何二法。謂緣自得法及本住法。是名二法因此二法故我如是說。云何緣自得法。若彼如來所得。我亦得之無增無減。緣自得法究竟境界。離言說妄想。離字二趣。云何本住法。謂古先聖道如金銀等性。法界常住。若如來出世若不出世。法界常住。如趣彼成道。譬如士夫行曠野中。見向古城平坦正道。即隨入城受如意樂大慧。於意云何。彼士夫作是道及城中種種樂耶。答言不也。佛告大慧。我及過去一切諸佛法界常住。亦復如是。是故說言。我從某夜得最正覺。乃至某夜入般涅槃。於其中間不說一字。亦不已說當說。爾時世尊欲重宣此義。而說偈言<p class='lg'>　我某夜成道　　至某夜涅槃<br>　於此二中間　　我都無所說<br>　緣自得法住　　故我作是說<br>　彼佛及與我　　悉無有差別　</p><p>爾時大慧菩薩。復請世尊。唯願為說一切法有無有相。令我及餘菩薩摩訶薩離有無有相。疾得阿耨多羅三藐三菩提。佛告大慧。諦聽諦聽善思念之。當為汝說。大慧白佛言。善哉世尊。唯然受教。佛告大慧。此世間依有二種。謂依有無。及墮性非性欲見。不離離相。大慧。云何世間依有。謂有世間因緣生非不有。從有生非無有生。大慧。彼如是說者。是說世間無因。大慧。云何世間依無。謂受貪恚癡性已。然後妄想計著貪恚癡性非性。大慧。若不取有性者。性相寂靜。故謂諸如來聲聞緣覺。不取貪恚癡性為有為無。大慧。此中何等為壞者。大慧白佛言。世尊。若彼取貪恚癡性。後不復取。佛告大慧。善哉善哉。汝如是解。大慧。非但貪恚癡性非性為壞者。於聲聞緣覺及佛。亦是壞者。所以者何。謂內外不可得故。煩惱性異不異故。大慧。貪恚癡若內若外不可得。貪恚癡性無身故。無取故。非佛聲聞緣覺是壞者。佛聲聞緣覺自性解脫故。縛與縛因。非性故。大慧。若有縛者。應有縛。是縛因故。大慧。如是說壞者。是名無所有相。大慧。因是故我說寧取人見如須彌山。不起無所有增上慢空見。大慧。無所有增上慢者。是名為壞。墮自共相見悕望。不知自心現量。見外性無常剎那展轉壞。陰界入相續流注變滅。離文字相妄想。是名壞者。爾時世尊欲重宣此義而說偈言<p class='lg'>　有無是二邊　　乃至心境界<br>　淨除彼境界　　平等心寂滅<br>　無取境界性　　滅非無所有<br>　有事悉如如　　如賢聖境界<br>　無種而有生　　生已而復滅<br>　因緣有非有　　不住我教法<br>　非外道非佛　　非我亦非餘<br>　因緣所集起　　云何而得無<br>　誰集因緣有　　而復說言無<br>　邪見論生法　　妄想計有無<br>　若知無所生　　亦復無所滅<br>　觀此悉空寂　　有無二俱離　</p><p>爾時大慧菩薩復白佛言。世尊。唯願為我及諸菩薩說宗通相。若善分別宗通相者。我及諸菩薩通達是相。通是相已。速成阿耨多羅三藐三菩提。不隨覺想及眾魔外道。佛告大慧。諦聽諦聽善思念之。當為汝說。大慧白佛言。唯然受教。佛告大慧。一切聲聞緣覺菩薩有二種通相。謂宗通及說通。大慧。宗通者。謂緣自得勝進相。遠離言說文字妄想。趣無漏界自覺地自相。遠離一切虛妄覺想。降伏一切外道眾魔。緣自覺趣光明暉發。是名宗通相。云何說通相。謂說九部種種教法。離異不異有無等相。以巧方便隨順眾生。如應說法令得度脫。是名說通相。大慧。汝及餘菩薩應當修學。爾時世尊欲重宣此義。而說偈言<p class='lg'>　宗及說通相　　緣自與教法<br>　若見善分別　　不隨諸覺想<br>　非有真實性　　如愚夫妄想<br>　云何起欲想　　非性為解脫<br>　觀察諸有為　　生滅等相續<br>　增長於二見　　顛倒無所知<br>　一是為真諦　　無罪為涅槃<br>　觀察世妄想　　如幻夢芭蕉<br>　雖有貪恚癡　　而實無有人<br>　從愛生諸陰　　有皆如幻夢　</p><p>爾時大慧菩薩白佛言。世尊。唯願為說不實妄想相。不實妄想云何而生。說何等法名不實妄想。於何等法中不實妄想。佛告大慧。善哉善哉。能問如來如是之義。多所饒益多所安樂。哀愍世間一切天人。諦聽諦聽善思念之。當為汝說。大慧白佛言。善哉世尊。唯然受教。佛告大慧。種種義種種不實妄想計著妄想生。大慧。攝所攝計著。不知自心現量。及墮有無見增長外道見妄想習氣。計著外種種義。心心數妄想。計著我我所生。大慧白佛言。世尊。若種種義種種不實妄想計著妄想生。攝所攝計著。不知自心現量。及墮有無見增長外道見妄想習氣計著外種種義。心心數妄想。我我所計著生。世尊。若如是外種種義相。墮有無相。離性非性離見相。世尊。第一義亦如是。離量限分譬喻因相。世尊。何故一處妄想不實義種種性計著妄想生。非計著第一義處相妄想生。將無世尊說邪因論邪。說一生一不生。佛告大慧。非妄想一生一不生。所以者何。謂有無妄想不生故。外現性非性。覺自心現量。妄想不生。大慧。我說餘愚夫自心種種妄想相故。事業在前種種妄想性想計著生。云何愚夫得離我我所計著見。離作所作因緣過。覺自妄想心量。身心轉變。究竟明解一切地如來自覺境界。離五法自性事見妄想。以是因緣故。我說妄想從種種不實義計著生。知如實義得解脫息種種妄想。爾時世尊欲重宣此義。而說偈言<p class='lg'>　諸因及與緣　　從此生世間<br>　妄想著四句　　不知我所通<br>　世間非有生　　亦復非無生<br>　不從有無生　　亦非非有無<br>　諸因及與緣　　云何愚妄想<br>　非有亦非無　　亦復非有無<br>　如是觀世間　　心轉得無我<br>　一切性不生　　以從緣生故<br>　一切緣所作　　所作非自有<br>　事不自生事　　有二事過故<br>　無二事過故　　非有性可得<br>　觀諸有為法　　離攀緣所緣<br>　無心之心量　　我說為心量<br>　量者自性處　　緣性二俱離<br>　性究竟妙淨　　我說名為量<br>　施設世諦我　　彼則無實事<br>　諸陰陰施設　　無事亦復然<br>　有四種平等　　相及因性生<br>　第三無我等　　第四修修者<br>　妄想習氣轉　　有種種心生<br>　境界於外現　　是世俗心量<br>　外現而非有　　心見彼種種<br>　建立於身財　　我說為心量<br>　離一切諸見　　及離想所想<br>　無得亦無生　　我說為心量<br>　非性非非性　　性非性悉離<br>　謂彼心解脫　　我說為心量<br>　如如與空際　　涅槃及法界<br>　種種意生身　　我說為心量　</p><p>爾時大慧菩薩白佛言。世尊如世尊所說。菩薩摩訶薩當善語義。云何為菩薩善語義。云何為語。云何為義。佛告大慧。諦聽諦聽善思念之。當為汝說。大慧白佛言。善哉世尊。唯然受教。佛告大慧。云何為語。謂言字妄想和合。依咽喉脣舌齒齗頰輔。因彼我言說妄想習氣計著生。是名為語。大慧。云何為義。謂離一切妄想相言說相。是名為義。大慧。菩薩摩訶薩於如是義。獨一靜處聞思修慧。緣自覺了向涅槃城。習氣身轉變已。自覺境界觀地地中間勝進義相。是名菩薩摩訶薩善義<p>復次大慧。善語義菩薩摩訶薩。觀語與義非異非不異。觀義與語亦復如是。若語異義者。則不因語辯義。而以語入義如燈照色。復次大慧。不生不滅自性涅槃三乘一乘心自性等。如緣言說義計著。墮建立及誹謗見。異建立異妄想。如幻種種妄想現。譬如種種幻凡愚眾生作異妄想。非聖賢也。爾時世尊欲重宣此義。而說偈言<p class='lg'>　彼言既妄想　　建立於諸法<br>　以彼建立故　　死墮泥犁中<br>　陰中無有我　　陰非即是我<br>　不如彼妄想　　亦復非無我<br>　一切悉有性　　如凡愚妄想<br>　若如彼所見　　一切應見諦<br>　一切法無性　　淨穢悉無有<br>　不實如彼見　　亦非無所有　</p><p>復次大慧。智識相今當說。若善分別智識相者。汝及諸菩薩則能通達智識之相。疾成阿耨多羅三藐三菩提。大慧。彼智有三種。謂世間。出世間。出世間上上智。云何世間智。謂一切外道凡夫計著有無。云何出世間智。謂一切聲聞緣覺。墮自共相悕望計著。云何出世間上上智。謂諸佛菩薩觀無所有法。見不生不滅。離有無品入如來地。人法無我緣自得生。大慧。彼生滅者是識。不生不滅者是智。復次墮相無相。及墮有無種種相因是識。超有無相是智。復次長養相是識。非長養相是智。復次有三種智。謂知生滅。知自共相。知不生不滅。復次無礙相是智。境界種種礙相是識。復次三事和合生方便相是識。無事方便自性相是智。復次得相是識。不得相是智。自得聖智境界不出不入。故如水中月。爾時世尊欲重宣此義。而說偈言<p class='lg'>　採集業為識　　不採集為智<br>　觀察一切法　　通達無所有<br>　逮得自在力　　是則名為慧<br>　縛境界為心　　覺想生為智<br>　無所有及勝　　慧則從是生<br>　心意及與識　　遠離思惟想<br>　得無思想法　　佛子非聲聞<br>　寂靜勝進忍　　如來清淨智<br>　生於善勝義　　所行悉遠離<br>　我有三種智　　聖開發真實<br>　於彼想思惟　　悉攝受諸性<br>　二乘不相應　　智離諸所有<br>　計著於自性　　從諸聲聞生<br>　超度諸心量　　如來智清淨　</p><p>復次大慧。外道有九種轉變論。外道轉變見生所謂形處轉變。相轉變。因轉變。成轉變。見轉變。性轉變。緣分明轉變。所作分明轉變。事轉變。大慧。是名九種轉變見一切外道因是起有無生轉變論。云何形處轉變。謂形處異見。譬如金變作諸器物。則有種種形處顯現。非金性變。一切性變亦復如是。或有外道作如是妄想。乃至事轉變妄想。彼非如非異妄想故。如是一切性轉變。當知如乳酪酒果等熟。外道轉變妄想。彼亦無有轉變。若有若無自心現外性非性。大慧。如是凡愚眾生自妄想修習生。大慧。無有法若生若滅。如見幻夢色生。爾時世尊欲重宣此義。而說偈言<p class='lg'>　形處時轉變　　四大種諸根<br>　中陰漸次生　　妄想非明智<br>　最勝於緣起　　非如彼妄想<br>　然世間緣起　　如乾闥婆城　</p><p>爾時大慧菩薩復白佛言。世尊。唯願為說一切法相續義解脫義。若善分別一切法相續不相續相。我及諸菩薩。善解一切相續巧方便。不墮如所說義計著相續。善於一切諸法相續不相續相。及離言說文字妄想覺。遊行一切諸佛剎土無量大眾。力自在神通總持之印。種種變化光明照曜。覺慧善入十無盡句。無方便行猶如日月摩尼四大。於一切地離自妄想相見。見一切法如幻夢等。入佛地身。於一切眾生界。隨其所應而為說法而引導之。悉令安住一切諸法如幻夢等。離有無品及生滅妄想。異言說義。其身轉勝。佛告大慧。善哉善哉。諦聽諦聽善思念之。當為汝說。大慧白佛言。唯然受教。佛告大慧。無量一切諸法。如所說義計著相續。所謂相計著相續。緣計著相續。性非性計著相續。生不生妄想計著相續。滅不滅妄想計著相續。乘非乘妄想計著相續。有為無為妄想計著相續。地地自相妄想計著相續。自妄想無間妄想計著相續。有無品外道依妄想計著相續。三乘一乘無間妄想計著相續。復次大慧。此及餘凡愚眾生自妄想相續。以此相續故。凡愚妄想如蠶作繭以妄想絲自纏纏他。有無相續相計著。復次大慧。彼中亦無相續及不相續相。見一切法寂靜。妄想不生。故菩薩摩訶薩見一切法寂靜。復次大慧。覺外性非性自心現相。無所有隨順觀察自心現量有無一切性無相。見相續寂靜故。於一切法。無相續不相續相。復次大慧。彼中無有若縛若解。餘墮不如實覺知。有縛有解。所以者何。謂於一切法有無有。無眾生可得故<p>復次大慧。愚夫有三相續。謂貪恚癡及愛。未來有喜愛俱。以此相續。故有趣相續。彼相續者續五趣。大慧。相續斷者。無有相續不相續相。復次大慧。三和合緣．作．方便計著。識相續無間生方便計著。則有相續。三和合緣識斷見三解脫。一切相續不生。爾時世尊欲重宣此義。而說偈言<p class='lg'>　不真實妄想　　是說相續相<br>　若知彼真實　　相續網則斷<br>　於諸性無知　　隨言說攝受<br>　譬如彼蠶蟲　　結網而自纏<br>　愚夫妄想縛　　相續不觀察　</p><p>大慧復白佛言。如世尊所說。以彼彼妄想。妄想彼彼性。非有彼自性。但妄想自性耳。大慧白佛言。世尊。若但妄想自性。非性自性相待者。非為世尊如是說煩惱清淨無性過耶。一切法妄想自性非性故。佛告大慧。如是如是如汝所說。大慧。非如愚夫性自性妄想真實。此妄想自性。非有性自性相然。大慧。如聖智有性自性。聖知聖見聖慧眼。如是性自性知。大慧白佛言。若使如聖以聖知聖見聖慧眼非天眼非肉眼。性自性如是知。非如愚夫妄想。世尊。云何愚夫離是妄想。不覺聖性事故。世尊。彼亦非顛倒非不顛倒。所以者何。謂不覺聖事性自性故。不見離有無相故。世尊。聖亦不如是見如是妄想。不以自相境界為境界故。世尊。彼亦性自性相。妄想自性如是現。不說因無因故。謂墮性相見故。異境界。非如彼等。如是無窮過。世尊。不覺性自性相故。世尊。亦非妄想自性因性自性相。彼云何妄想非妄想。如實知妄想。世尊。妄想異。自性相異。世尊。不相似因。妄想自性想。彼云何各各不妄想愚夫不如實知。然為眾生離妄想故說。如妄想相不如實有。世尊。何故遮眾生有無見。事自性計著。聖智所行境界計著。墮有見。說空法非性。而說聖智自性事。佛告大慧。非我說空法非性。亦不墮有見說聖智自性事。然為令眾生離恐怖句故。眾生無始已來。計著性自性相。聖智事自性計著相見說空法。大慧。我不說性自性相。大慧。但我住自得如實空法。離惑亂相見。離自心現性非性見。得三解脫如實印所印。於性自性得緣自覺觀察住。離有無事見相。復次大慧。一切法不生者。菩薩摩訶薩不應立是宗。所以者何。謂宗一切性非性故。及彼因生相故。說一切法不生宗。彼宗則壞。彼宗一切法不生。彼宗壞者。以宗有待而生故。又彼宗不生入一切法故。不壞相不生故。立一切法不生宗者。彼說則壞。大慧。有無不生宗。彼宗入一切性。有無相不可得。大慧。若使彼宗不生。一切性不生而立宗。如是彼宗壞。以有無性相不生故。不應立宗。五分論多過故。展轉因異相故。及為作故。不應立宗分。謂一切法不生。如是一切法空。如是一切法無自性。不應立宗。大慧。然菩薩摩訶薩說一切法如幻夢性。現不現相故。及見覺過故。當說一切法如幻夢性。除為愚夫離恐怖句故。大慧。愚夫墮有無見。莫令彼恐怖遠離摩訶衍。爾時世尊欲重宣此義。而說偈曰<p class='lg'>　無自性無說　　無事無相續<br>　彼愚夫妄想　　如死尸惡覺<br>　一切法不生　　非彼外道宗<br>　至竟無所生　　性緣所成就<br>　一切法不生　　慧者不作想<br>　彼宗因生故　　覺者悉除滅<br>　譬如翳目視　　妄見垂髮相<br>　計著性亦然　　愚夫邪妄想<br>　施設於三有　　無有事自性<br>　施設事自性　　思惟起妄想<br>　相事設言教　　意亂極震掉<br>　佛子能超出　　遠離諸妄想<br>　非水水相受　　斯從渴愛生<br>　愚夫如是惑　　聖見則不然<br>　聖人見清淨　　三脫三昧生<br>　遠離於生死　　遊行無所畏<br>　修行無所有　　亦無性非性<br>　性非性平等　　從是生聖果<br>　云何性非性　　云何為平等<br>　謂彼心不知　　內外極漂動<br>　若能壞彼者　　心則平等見　</p><p>爾時大慧菩薩。白佛言。世尊。如世尊說。如攀緣事智慧不得。是施設量建立。施設所攝受非性。攝受亦非性。以無攝故智則不生。唯施設名耳。云何世尊。為不覺性自相共相異不異故智不得耶。為自相共相種種性自性相隱蔽故智不得耶。為山巖石壁地水火風障故智不得耶。為極遠極近故智不得耶。為老小盲冥諸根不具故智不得耶。世尊。若不覺自共相異不異。智不得者。不應說智。應說無智。以有事不可得故。若復種種自共相性自性相隱蔽故。智不得者。彼亦無智非是智。世尊。有爾炎故智生。非無性。會爾炎故名為智。若山巖石壁地水火風。極遠極近。老小盲冥諸根不具。智不得者。此亦非智應是無智。以有事不可得故。佛告大慧。不如是無智。應是智。非非智。我不如是隱覆說。攀緣事智慧不得。是施設量建立。覺自心現量。有無有外性非性智而事不得。不得故智於爾炎不生順三解脫智亦不得。非妄想者無始性非性虛偽習智作如是知。是知彼不知故。於外事處所相性作無性。妄想不斷。自心現量建立說我我所相。攝受計著。不覺自心現量。於智爾炎而起妄想。妄想故外性非性觀察不得依於斷見。爾時世尊欲重宣此義。而說偈言<p class='lg'>　有諸攀緣事　　智慧不觀察<br>　此無智非智　　是妄想者說<br>　於不異相性　　智慧不觀察<br>　障礙及遠近　　是名為邪智<br>　老小諸根冥　　而智慧不生<br>　而實有爾炎　　是亦說邪智　</p><p>復次大慧。愚癡凡夫。無始虛偽惡邪妄想之所迴轉。迴轉時自宗通及說通不善了知。著自心現外性相故。著方便說。於自宗四句清淨通相。不善分別。大慧白佛言。誠如尊教。唯願世尊。為我分別說通及宗通。我及餘菩薩摩訶薩善於二通。來世凡夫聲聞緣覺不得其短。佛告大慧。善哉善哉。諦聽諦聽善思念之。當為汝說。大慧白佛言。唯然受教。佛告大慧。三世如來有二種法通。謂說通及自宗通。說通者。謂隨眾生心之所應。為說種種眾具契經。是名說通。自宗通者。謂修行者離自心現種種妄想。謂不墮一異俱不俱品。超度一切心意意識。自覺聖境離因成見相。一切外道聲聞緣覺墮二邊者所不能知。我說是名自宗通法。大慧。是名自宗通及說通相。汝及餘菩薩摩訶薩應當修學。爾時世尊欲重宣此義。而說偈言<p class='lg'>　謂我二種通　　宗通及言言<br>　說者授童蒙　　宗為修行者　</p><p>爾時大慧菩薩白佛言。世尊。如世尊一時說言。世間諸論種種辯說慎勿習近。若習近者攝受貪欲不攝受法。世尊。何故作如是說。佛告大慧。世間言論種種句味。因緣譬喻採習莊嚴。誘引誑惑愚癡凡夫。不入真實自通。不覺一切法。妄想顛倒墮於二邊。凡愚癡惑而自破壞。諸趣相續不得解脫。不能覺知自心現量。不離外性自性。妄想計著。是故世間言論種種辯說。不脫生老病死憂悲苦惱。誑惑迷亂。大慧。釋提桓因廣解眾論。自造聲論。彼世論者有一弟子。持龍形像詣釋天宮。建立論宗。要壞帝釋千輻之輪。隨我不如。斷一一頭以謝所屈。作是要已即以釋法摧伏帝釋。釋墮負處即壞其輪還來人間。如是大慧。世間言論因譬莊嚴乃至畜生。亦能以種種句味。惑彼諸天及阿修羅。著生滅見。而況於人。是故大慧。世間言論應當遠離。以能招致苦生因故。慎勿習近。大慧。世論者。惟說身覺境界而已。大慧。彼世論者乃有百千。但於後時後五十年。當破壞結集。惡覺因見盛故惡弟子受。如是大慧。世論破壞結集。種種句味因譬莊嚴說外道事。著自因緣無有自通。大慧。彼諸外道無自通論。於餘世論廣說無量百千事門。無有自通。亦不自知愚癡世論。爾時大慧白佛言。世尊。若外道世論種種句味因譬莊嚴。無有自通。自事計著者。世尊亦說世論。為種種異方諸來會眾天人阿修羅。廣說無量種種句味。亦非自通耶。亦入一切外道智慧言說數耶。佛告大慧。我不說世論。亦無來去。惟說不來不去。大慧。來者趣聚會生。去者散壞。不來不去者。是不生不滅我所說不墮世論妄想數中。所以者何。謂不計者外性非性自心現處。二邊妄想所不能轉。相境非性。覺自心現則自心現妄想不生。妄想不生者空無相無作。入三脫門名為解脫。大慧。我念一時於一處住。有世論婆羅門來詣我所不請空閑。便問我言。瞿曇。一切所作耶。我時答言。婆羅門。一切所作是初世論。彼復問言。一切非所作耶。我復報言。一切非所作。是第二世論。彼復問言。一切常耶一切無常耶。一切生耶一切不生耶。我時報言。是六世論。大慧。彼復問我言。一切一耶一切異耶。一切俱耶一切不俱耶。一切因種種受生現耶。我時報言。是十一世論。大慧。彼復問言。一切無記耶一切有記耶有我耶無我耶。有此世耶無此世耶。有他世耶無他世耶。有解脫耶。無解脫耶。一切剎那耶一切不剎那耶。虛空耶非數滅耶。涅槃耶。瞿曇。作耶非作耶。有中陰耶無中陰耶。大慧。我時報言。婆羅門。如是說者悉是世論。非我所說。是汝世論。我唯說無始虛偽妄想習氣種種諸惡三有之因。不能覺知自心現量。而生妄想攀緣外性。如外道法。我諸根義三合智生。我不如是。婆羅門。我不說因不說無因。惟說妄想攝所攝性施設緣起。非汝所及餘墮受我相續者所能覺知。大慧。涅槃虛空滅非有三種。但數有三耳。復次大慧。爾時世論婆羅門復問我言。癡愛業因故有三有耶。為無因耶。我時報言。此二者亦是世論耳。彼復問言。一切性皆入自共相耶。我復報言。此亦世論。婆羅門。乃至意流妄計外塵皆是世論<p>復次大慧。爾時世論婆羅門復問我言。頗有非世論者不。我是一切外道之宗。說種種句味因緣譬喻莊嚴。我復報言。婆羅門。有非汝有者。非為非宗非說。非不說種種句味。非不因譬莊嚴。婆羅門言。何等為非世論非非宗非非說。我時報言。婆羅門。有非世論。汝諸外道所不能知。以於外性不實妄想虛偽計著故。謂妄想不生。覺了有無自心現量。妄想不生不受外塵妄想永息。是名非世論。此是我法非汝有也。婆羅門。略說彼識。若來若去。若死若生。若樂若苦。若溺若見。若觸若著種種相。若和合相續。若受若因計著。婆羅門。如是等比皆是汝等世論。非是我有。大慧。世論婆羅門作如是問。我如是答。彼即默然不辭而退。思自通處作是念言。沙門釋子出於通外。說無生無相無因。覺自妄想現妄想不生。大慧。此即是汝向所問我何故說習近世論種種辯說攝受貪欲不攝受法<p>大慧白佛言。世尊。攝受貪欲及法有何句義。佛告大慧。善哉善哉。汝乃能為未來眾生。思惟諮問如是句義。諦聽諦聽善思念之。當為汝說。大慧白佛言。唯然受教。佛告大慧。所謂貪者。若取若捨若觸若味。繫著外塵墮二邊見。復生苦陰生老病死憂悲苦惱。如是諸患皆從愛起。斯由習近世論及世論者。我及諸佛說名為貪。是名攝受貪欲不攝受法。大慧。云何攝受法。謂善覺知自心現量。見人無我及法無我相。妄想不生。善知上下(丹上)地。離心意意識。一切諸佛智慧灌頂。具足攝受十無盡句。於一切法無開發自在。是名為法。所謂不墮一切見一切虛偽一切妄想一切性一切二邊。大慧。多有外道癡人墮於二邊。若常若斷。非黠慧者。受無因論則起常見外因壞。因緣非性則起斷見。大慧。我不見生住滅故說名為法。大慧。是名貪欲及法。汝及餘菩薩摩訶薩應當修學。爾時世尊欲重宣此義。而說偈言<p class='lg'>　一切世間論　　外道虛妄說<br>　妄見作所作　　彼則無自宗<br>　惟我一自宗　　離於作所作<br>　為諸弟子說　　遠離諸世論<br>　心量不可見　　不觀察二心<br>　攝所攝非性　　斷常二俱離<br>　乃至心流轉　　是則為世論<br>　妄想不轉者　　是人見自心<br>　來者謂事生　　去者事不現<br>　明了知去來　　妄想不復生<br>　有常及無常　　所作無所作<br>　此世他世等　　斯皆世論通　</p><p>爾時大慧菩薩復白佛言。世尊。所言涅槃者。為何等法名為涅槃。而諸外道各起妄想。佛告大慧。諦聽諦聽善思念之。當為汝說。如諸外道妄想涅槃。非彼妄想隨順涅槃。大慧白佛言。唯然受教。佛告大慧。或有外道。陰界入滅。境界離欲。見法無常。心心法品不生。不念去來現在境界。諸受陰盡如燈火滅如種子壞。妄想不生。斯等於此作涅槃想。大慧。非以見壞名為涅槃。大慧。或以從方至方名為解脫。境界想滅猶如風止。或復以覺所覺見壞名為解脫。或見常無常作解脫想。或見種種相想招致苦生因。思惟是已。不善覺知自心現量。怖畏於相而見無相。深生愛樂作涅槃想。或有覺知內外諸法自相共相去來現在有性不壞。作涅槃想。或謂我人眾生壽命一切法壞。作涅槃想。或以外道惡燒智慧。見自性及士夫。彼二有間士夫所出。名為自性。如冥初比求那轉變。求那是作者。作涅槃想。或謂福非福盡。或謂諸煩惱盡。或謂智慧。或見自在是真實作生死者。作涅槃想。或謂展轉相生生死更無餘因。如是即是計著因。而彼愚癡不能覺知。不知故作涅槃想。或有外道。言得真諦道作涅槃想。或見功德功德所起和合一異俱不俱。作涅槃想。或見自性所起孔雀文彩種種雜寶及利刺等性。見已作涅槃想。大慧。或有覺二十五真實。或王守護國受六德論。作涅槃想。或見時是作者。時節世間。如是覺者作涅槃想。或謂性或謂非性。或謂知性非性。或見有覺與涅槃差別作涅槃想。有如是比種種妄想。外道所說不成所成。智者所棄。大慧。如是一切悉墮二邊。作涅槃想。如是等外道涅槃妄想。彼中都無若生若滅。大慧。彼一一外道涅槃。彼等自論。智慧觀察都無所立。如彼妄想心意來去漂馳流動。一切無有得涅槃者。大慧。如我所說涅槃者。謂善覺知自心現量(量有四種一現見二比知三譬喻四先勝相傳彼外道於四度量悉皆不成也)。不著外性離於四句。見如實處。不隨自心現妄想二邊。攝所攝不可得。一切度量不見所成。愚於真實不應攝受。棄捨彼已得自覺聖法。知二無我離二煩惱。淨除二障永離二死。上上地如來地如影幻等諸深三昧。離心意意識說名涅槃。大慧。汝等及餘菩薩摩訶薩應當修學。當疾遠離一切外道諸涅槃見。爾時世尊欲重宣此義。而說偈言<p class='lg'>　外道涅槃見　　各各起妄想<br>　斯從心想生　　無解脫方便<br>　愚於縛縛者　　遠離善方便<br>　外道解脫想　　解脫終不生<br>　眾智各異趣　　外道所見通<br>　彼悉無解脫　　愚癡妄想故<br>　一切癡外道　　妄見作所作<br>　有無有品論　　彼悉無解脫<br>　凡愚樂妄想　　不聞真實慧<br>　言語三苦本　　真實滅苦因<br>　譬如鏡中像　　雖現而非有<br>　於妄想心鏡　　愚夫見有二<br>　不識心及緣　　則起二妄想<br>　了心及境界　　妄想則不生<br>　心者即種種　　遠離相所相<br>　事現而無現　　如彼愚妄想<br>　三有惟妄想　　外義悉無有<br>　妄想種種現　　凡愚不能了<br>　經經說妄想　　終不出於名<br>　若離於言語　　亦無有所說　</p><p class='juan'>
楞伽阿跋多羅寶經卷第三</p>
</body></html>
