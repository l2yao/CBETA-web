<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p class='juan'>
入楞伽經卷第二</p>
<p><span class='byline'>　　　　元魏天竺三藏菩提留支譯</span><br><p><b>　　<A NAME="n282"></A>集一切佛法品第三之一</b><p>爾時聖者大慧菩薩復白佛言。世尊。諸識有幾種生住滅。佛告聖者大慧菩薩言。大慧。諸識生住滅。非思量者之所能知。大慧。諸識各有二種生住滅大慧。諸識二種滅者。一者相滅。二者相續滅。大慧。諸識又二種住。一者相住。二者相續住。大慧。諸識有二種生。一者相生。二者相續生。大慧。識有三種。何等三種。一者轉相識。二者業相識。三者智相識。大慧。有八種識。略說有二種。何等為二。一者了別識。二者分別事識。大慧。如明鏡中見諸色像。大慧。了別識亦如是見種種鏡像。大慧。了別識分別事識。彼二種識無差別相迭共為因。大慧。了別識不可思議熏變因。大慧。分別事識分別取境界。因無始來戲論熏習。大慧。阿梨耶識虛妄分別種種熏滅諸根亦滅。大慧。是名相滅。大慧。相續滅者。相續因滅則相續滅。因滅緣滅則相續滅。大慧。所謂依法依緣。言依法者。謂無始戲論妄想熏習。言依緣者。謂自心識見境界分別。大慧。譬如泥團微塵非異非不異。金莊嚴具亦復如是。非異非不異。大慧。若泥團異者非彼所成。而實彼成。是故不異。若不異者。泥團微塵應無差別。大慧。如是轉識阿梨耶識。若異相者。不從阿梨耶識生。若不異者。轉識滅阿梨耶識亦應滅。而自相阿梨耶識不滅。是故大慧。諸識自相滅。自相滅者業相滅。若自相滅者阿梨耶識應滅。大慧。若阿梨耶識滅者。此不異外道斷見戲論。大慧。彼諸外道作如是說。所謂離諸境界相續識滅。相續識滅已即滅諸識。大慧。若相續識滅者。無始世來諸識應滅大慧。諸外道說相續諸識從作者生。不說識依眼色空明和合而生。而說有作者。大慧。何者是外道作者。勝人自在時微塵等是能作者<p>復次大慧。有七種自性。何等為七。一者集性自性。二者性自性。三者相性自性。四者大性自性。五者因性自性。六者緣性自性。七者成性自性<p>復次大慧。有七種第一義。何等為七。一者心境界。二者智境界。三者慧境界。四者二見境界。五者過二見境界。六者過佛子地境界。七者入如來地內行境界<p>大慧。此是過去未來現在諸佛如來應正遍知性自性第一義心。大慧。依此性自性第一義心。諸佛如來畢竟得於世間出世間。諸佛智慧眼同相別相諸法建立。如所建立不與外道邪見共同。大慧。云何不與外道邪見共同。所謂分別自心境界妄想見。而不覺知自心想見。大慧。諸愚癡凡夫。無有實體以為第一義。說二見論<p>復次大慧。汝今諦聽我為汝說。虛妄分別以為有物。為斷三種苦。何等為三。謂無知愛業因緣滅。自心所見如幻境界。大慧。諸沙門婆羅門作如是說。本無始生依因果而現。復作是說。實有物住依諸緣故。有陰界入生住滅。以生者滅故。大慧。彼沙門婆羅門說。相續體本無始有若生若滅若涅槃若道若業若果若諦。破壞諸法是斷滅論。非我所說。何以故。以現法不久當可得故。不見根本故。大慧。譬如瓶破不得瓶用。大慧。譬如燋種不生芽等。大慧。彼陰界入是滅。過去陰界入滅。現在未來亦滅。何以故。因自心虛妄分別見故。大慧。無彼陰界入相續體故。大慧。若本無始生依三法生種種識者。龜毛何故不生沙不出油。汝之所立決定之義是即自壞。汝說有無說生。所成因果亦壞。大慧。若如是依三法因緣。應生諸法因果自相。過去現在未來有無諸相譬喻。及阿含自覺觀地依自見薰心。作如是說。大慧。愚癡凡夫亦復如是。惡見所害邪見迷意。無智妄稱一切智說<p>大慧。若復有沙門婆羅門。見諸法離自性故。如雲火輪揵闥婆城不生不滅故。如幻陽炎水中月故。如夢內外心依無始世來虛妄分別戲論而現故。離自心虛妄分別可見因緣故。離滅盡妄想說所說法故。離身資生持用法故。離阿梨耶識取境界相應故。入寂靜境界故。離生住滅法故。如是思惟觀察自心以為生故。大慧。如是菩薩不久當得世間涅槃平等之心。大慧。汝巧方便開發方便。觀察一切諸眾生界。皆悉如幻如鏡中像故。無因緣起遠離內境故。自心見外境界故。次第隨入無相處故。次第隨入從地至地三昧境界故。信三界自心幻故。大慧。如是修行者當得如幻三昧故。入自心寂靜境界故。到彼岸境界故。離作者生法故。得金剛三昧故。入如來身故。入如來化身故。入諸力通自在大慈大悲莊嚴身故。入一切佛國土故。入一切眾生所樂故。離心意意識境界故。轉身得妙身故。大慧。諸菩薩摩訶薩如是修行者。必得如來無上妙身。大慧。菩薩欲證如來身者。當遠離陰界入心因緣和合法故。遠離生住滅虛妄分別戲論故。諸法唯心。當如是知見三界因無始世來虛妄分別戲論而有故。觀如來地寂靜不生故。進趣內身聖行故。大慧。汝當不久得心自在無功用行究竟故。如眾色隨摩尼寶化身入諸眾生微細心故。以入隨心地故。令諸眾生次第入地故。是故大慧。諸菩薩摩訶薩應當善知諸菩薩修行自內法故<p>爾時聖者大慧菩薩摩訶薩。復白佛言。惟願世尊。為諸菩薩摩訶薩。說心意意識五法自體相應法門諸佛菩薩修行之處。遠離自心邪見境界和合故。能破一切言語譬喻體相故。一切諸佛所說法心。為楞伽城摩羅耶山大海中諸菩薩。說觀察阿梨耶識大海波境界。說法身如來所說法故<p>爾時佛告聖者大慧菩薩摩訶薩言。大慧。有四因緣眼識生。何等為四。一者不覺自內身取境界故。二者無始世來虛妄分別色境界薰習執著戲論故。三者識自性體如是故。四者樂見種種色相故。大慧。是名四種因緣。於阿梨耶識海起大勇波能生轉識。大慧。如眼識起識。一切諸根毛孔一時轉識生。如鏡中像多少一時。復有隨因緣次第生。大慧。猶如猛風吹境心海而識波生不斷因事相故。迭共不相離故。業體相使縛故。不覺色體故。而五識身轉故。大慧。不離彼五識因了別識相名為意識。共彼因常轉故。大慧。五識及心識不作是念。我迭共為因。自心見虛妄分別取諸境界。而彼各各不異。相俱現分別境界。如是彼識微細生滅。以入修行三昧者不覺不知微細熏習。而修行者作是心。我滅諸識入三昧。而修行者不滅諸識入三昧。大慧。熏集種子心不滅。取外境界諸識滅。大慧。如是微細阿梨耶識行。除佛如來及入地諸菩薩摩訶薩。諸餘聲聞辟支佛外道修行者不能知故。入三昧智力亦不能覺。以其不知諸地相故。以不知智慧方便差別善決定故以不能覺諸佛如來集諸善根故。以不能知自現境界分別戲論故。以不能入種種稠林阿梨耶識窟故。大慧。惟下中上如實修行者。乃能分別見自心中虛妄見故。能於無量國土為諸如來授位故。得無量自在力神通三昧故。依善知識佛子眷屬而能得見心意意識自心自體境界故。分別生死大海以業愛無智以為因有故。大慧。是故如實修行者。應推覓親近善知識故。爾時世尊。而說偈言<p class='lg'>　譬如巨海浪　　斯由猛風起<br>　洪波鼓冥壑　　無有斷絕時<br>　梨耶識亦爾　　境界風吹動<br>　種種諸識浪　　騰躍而轉生<br>　青赤鹽珂乳　　味及於石蜜<br>　眾華與果實　　如日月光明<br>　非異非不異　　海水起波浪<br>　七識亦如是　　心俱和合生<br>　譬如海水動　　種種波浪轉<br>　梨耶識亦爾　　種種諸識生<br>　心意及意識　　為諸相故說<br>　諸識無別相　　非見所見相<br>　譬如海水波　　是則無差別<br>　諸識心如是　　異亦不可得<br>　心能集諸業　　意能觀集境<br>　識能了所識　　五識現分別　</p><p>爾時聖者大慧菩薩摩訶薩。以偈問佛<p class='lg'>　青赤諸色像　　自識如是見<br>　水波相對法　　何故如是說　</p><p>爾時世尊以偈答曰<p class='lg'>　青赤諸雜色　　波中悉皆無<br>　說轉識心中　　為凡夫相說<br>　彼業悉皆無　　自心離可取<br>　可取及能取　　與彼波浪同<br>　身資生住持　　眾生惟識見<br>　是故現轉識　　水波浪相似<br>　大海波浪動　　鼓躍可分別<br>　阿梨耶識轉　　何故不覺知<br>　凡夫無智慧　　梨耶識如海<br>　波浪轉對法　　是故譬喻說　</p><p>爾時聖者大慧菩薩摩訶薩。復說偈言<p class='lg'>　日出光等照　　下中上眾生<br>　如來出世間　　為凡夫說實<br>　佛得究竟法　　何故不說實<br>　若說真實者　　彼心無真實<br>　譬如海波浪　　鏡中像及夢<br>　俱時而得現　　心境界亦然<br>　境界不具故　　是故次第現<br>　識者識所識　　意者然不然<br>　吾則以現見　　定中無如是<br>　譬如巧畫師　　及畫師弟子<br>　布綵圖眾像　　我說法亦爾<br>　綵色本無文　　非筆亦非器<br>　為眾生說故　　綺錯畫眾像<br>　言說離真實　　真實離名字<br>　我得真實處　　如實內身知<br>　離覺所覺相　　解如實為說<br>　此為佛子說　　愚者異分別<br>　種種皆如幻　　唯見非真實<br>　如是種種說　　隨事實不實<br>　為此人故說　　於彼為非說<br>　彼彼諸病人　　良醫隨處藥<br>　如來為眾生　　唯心應器說<br>　妄想非境界　　聲聞亦非分<br>　諸如來世尊　　自覺境界說　</p><p>復次大慧。若菩薩摩訶薩。欲知自心離虛妄分別能取可取境界相者。當離憒鬧離睡眠蓋初夜後夜常自覺悟修行方便。離諸外道一切戲論。離聲聞緣覺乘相。當通達自心現見虛妄分別之相<p>復次大慧。菩薩摩訶薩建立住持智慧心相者。於上聖智三相當勤修學。大慧。何等為上聖智三相。所謂無所有相。一切諸佛自願住持相。內身聖智自覺知相。修行此已能捨跛驢智慧之相。得勝子第八地三相修行。大慧。何者無所有相。謂觀聲聞緣覺外道相。大慧。何者一切諸佛自願住持相。謂諸佛本自作願住持諸法。大慧。何者內身聖智自覺知相。一切法相無所執著。得如幻三昧身。諸佛地處進趣修行。大慧。是名上聖智三相。若成就此三相者。能到自覺聖智境界。是故大慧。諸菩薩摩訶薩求上聖智三相者當如是學<p>爾時聖者大慧菩薩摩訶薩。知諸大菩薩眾心之所念。承佛如來住持之力。問於如來名聖智行分別法門體。世尊。願為我說名聖智行分別法門體。依百八見分別說。如來應正遍知。依此百八見為諸菩薩摩訶薩。分別說自相同相妄想分別體修行差別法。大慧。諸菩薩善得此妄想分別自體法行差別能清淨人無我法無我。善解諸地過諸聲聞辟支佛禪定三摩跋提之樂。得諸佛如來不可思議境界修行故。得離五法自體相行。入諸佛法身體真實行故。得如來法身善決定處。如幻境界所成故。一切國土從兜率天阿迦尼吒處得如來法身故<p>佛告聖者大慧菩薩。有一種外道邪見執著空無。所有妄想分別智因有二。自體無體。分別兔角無。如兔角無諸法亦無。大慧。復有餘外道。見四大功德實有物。見各各有差別相實無兔角。虛妄執著妄想分別實有牛角。大慧。彼諸外道墮於二見不知唯心。妄想分別增長自心界。大慧。如身資生器世間等。惟是心分別。不得分別兔角離於有無。大慧。不得分別一切諸法離於有無。大慧。若有人離於有無。作如是言。無有有兔角分別。不得分別無有有兔角。彼人見相待因。不得分別無兔角。何以故。大慧。乃至觀察微細微塵不見實事。離聖人智境界。不得分別有牛角<p>爾時聖者大慧菩薩摩訶薩白佛言。世尊。世尊愚癡凡夫不見分別相。而比智分別彼人見無。佛告聖者大慧菩薩言。大慧。非觀分別心彼人無相。何以故。因虛妄分別心。依角有分別心。大慧。依止虛妄角有分別心。是故依依止因離相待法非見法彼無角。大慧。若離分別心更有分別。應離角有非因角有。大慧。若不離彼分別心。彼法乃至觀察微塵不見有實物。大慧。不離於心彼法應無。以彼二法有無不可得。若爾見何等法有何等法無。大慧。若不如是見有無。不得分別有無。此義云何。見有牛角見無兔角。不得如是分別。大慧。以因不相似故。有無義不成。以諸外道凡夫聲聞說有無義二俱不成故<p>大慧。復有餘外道。見色有因妄想執著形相長短。見虛空無形相分齊。見諸色相異於虛空有其分齊。大慧。虛空即是色。以色大入虛空故。大慧。色即是虛空。依此法有彼法依彼法有此法故。以依色分別虛空。依虛空分別色故。大慧。四大種生自相各別不住虛空。而四大中非無虛空。大慧。兔角亦如是。因牛角有言兔角無。大慧。又彼牛角折為微塵。分別微塵相不可得見。彼何等何等法有。何等何等法無。而言有耶無耶。若如是觀餘法亦然<p>爾時佛告聖者大慧菩薩言。大慧。汝當應離兔角牛角虛空色異妄想見等。大慧。汝亦應為諸菩薩說離兔角等相。大慧。汝應當知自心所見虛妄分別之相。大慧。汝當於諸佛國土中為諸佛子。說汝自心現見一切虛妄境界。爾時世尊重說偈言<p class='lg'>　色於心中無　　心依境見有<br>　內識眾生見　　身資生住處<br>　心意與意識　　自性及五法<br>　二種無我淨　　如來如是說<br>　長短有無等　　展轉互相生<br>　以無故成有　　以有故成無<br>　分別微塵體　　不起色妄想<br>　但心安住處　　惡見不能淨<br>　非妄智境界　　聲聞亦不知<br>　如來之所說　　自覺之境界　</p><p>爾時聖者大慧菩薩摩訶薩。為淨自心現流。復請如來而作是言。世尊。云何淨除自心現流。為次第淨為一時耶。佛告聖者大慧菩薩摩訶薩言。大慧。淨自心現流。次第漸淨非為一時。大慧。譬如菴摩羅果漸次成熟非為一時。大慧。眾生清淨自心現流亦復如是。漸次清淨非為一時。譬如陶師造作諸器。漸次成就非為一時。大慧。諸佛如來淨諸眾生自心現流亦復如是。漸次而淨非一時淨。大慧。譬如大地生諸樹林藥草萬物。漸次增長非一時成。大慧。諸佛如來淨諸眾生自心現流亦復如是。漸次而淨非一時淨。大慧。譬如有人學諸音樂歌舞書畫種種伎術。漸次而解非一時知。大慧。諸佛如來淨諸眾生自心現流。亦復如是。漸次而淨非一時淨。大慧。譬如明鏡無分別心一時俱現一切色像。如來世尊亦復如是。無有分別淨諸眾生自心現流。一時清淨非漸次淨。令住寂靜無分別處。大慧。譬如日月輪相光明一時遍照一切色像非為前後。大慧。如來世尊亦復如是。為令眾生離自心煩惱見薰習氣過患。一時示現不思議智最勝境界。大慧。譬如阿梨耶識分別現境自身資生器世間等。一時而知非是前後。大慧。報佛如來亦復如是。一時成熟諸眾生界。置究竟天淨妙宮殿修行清淨之處。大慧。譬如法佛報佛放諸光明。有應化佛照諸世間。大慧。內身聖行光明法體。照除世間有無邪見亦復如是<p>復次大慧。法佛報佛說一切法自相同相故。因自心現見薰習相故。因虛妄分別戲論相縛故。如所說法無如是體故。大慧。譬如幻師幻作一切種種形像。諸愚癡人取以為實。而彼諸像實不可得。復次大慧。虛妄法體依因緣法。執著有實分別而生。大慧。如巧幻師依草木瓦石作種種事。依於咒術人工之力。成就一切眾生形色身分之相名幻人像。眾生見幻種種形色。執著為人而實無人。大慧。眾生雖見以為是人。無實人體。大慧。因緣法體隨心分別亦復如是。以見心相種種幻故。何以故。以執著虛妄相因分別心熏習故。大慧。是名分別虛妄體相。大慧。是名報佛說法之相。大慧。法佛說法者。離心相應體故。內證聖行境界故。大慧。是名法佛說法之相<p>大慧。應化佛所作應佛說施戒忍精進禪定智慧故。陰界入解脫故。建立識想差別行故。說諸外道無色三摩跋提次第相。大慧。是名應佛所作應佛說法相。復次大慧。法佛說法者。離攀緣故。離能觀所觀故。離所作相量相故。大慧。非諸凡夫聲聞緣覺外道境界故。以諸外道執著虛妄我相故。是故大慧。如是內身自覺修行勝相當如是學。大慧。汝當應離見自心相以為非實<p>復次大慧。聲聞乘有二種差別相。謂於內身證得聖相故。執著虛妄相分別有物故。大慧。何者聲聞內身證得聖相。謂無常苦空無我境界故。真諦離欲寂滅故。陰界入故。自相同相故。內外不滅相故。見如實法故。得心三昧。得心三昧已。得禪定解脫三昧道果三摩跋提不退解脫故。離不可思議薰習變易死故。內身證得聖樂行法住聲聞地故。大慧。是名聲聞內身證得聖相。大慧菩薩摩訶薩入諸聲聞內證聖行三昧樂法。而不取寂滅空門樂。不取三摩跋提樂。以憐愍眾生故起本願力行。是故雖知不取為究竟。大慧。是名聲聞內身證聖修行樂相。大慧。菩薩摩訶薩應當修行內身證聖修行樂門而不取著大慧。何者是聲聞分別有物執著虛妄相。謂於四大堅濕熱動相。青黃赤白等相故。無作者而有生故。自相同相故。斟量相應阿含先勝見善說故。依彼法虛妄執著以為實有。大慧。是名聲聞分別有物執著虛妄相。大慧。菩薩摩訶薩於彼聲聞法應知而捨。捨已入法無我相。入法無我相已入人無我。觀察無我相已次第入諸地。大慧。是名聲聞分別有物執著虛妄相。大慧。所言聲聞乘有二種相者我已說竟<p>爾時聖者大慧菩薩摩訶薩復白佛言。世尊。世尊所說常不可思議法。內身證聖境界法第一前法。世尊。外道亦說常不可思議因果。此義云何。佛告聖者大慧菩薩言。大慧。諸外道說常不可思議因果不成。何以故。大慧。諸外道說常不可思議非因自相相應故。大慧。諸外道說常不可思議若因自相不相應者。此何等法。何等法了出。是故外道不得言常不可思議。復次大慧。諸外道說常不可思議者。若因自相相應者應成無常不可思議。以有因相故。是故不成常不可思議。大慧。我說常不可思議第一義。常不可思議。與第一義相因果相應。以離有無故。以內身證相故。以有彼相故。以第一義智因相相應。以離有無故。以非所作故。與虛空涅槃寂滅譬喻相應故。是故常不可思議。是故大慧。我說常不可思議。不同外道常不可思議論。大慧。此常不可思議。諸佛如來應正遍知實是常法。以諸佛聖智內身證得故。非心意意識境界故。大慧。是故菩薩摩訶薩應當修行常不可思議內身所證聖智行法。復次大慧。諸外道常不可思議。無常法相因相應故。是故無常。非因相而得名故。是故常法不可思議。大慧。若諸外道常不可思議。見有無法而言常。以彼法比智知言有常。大慧。我亦如是。即因此法作有無見。無常應常。何以故。以無因故。復次大慧。諸外道說若因相相應成常不可思議。以彼外道言因自相有無故者同於兔角。大慧。此常不可思議。諸外道等但虛妄分別。何以故。以無兔角但虛妄分別故。自因相無故。大慧。我常不可思議。惟內身證相因故。離作有無法故。是故常不可思議。以無外相故。常法相應故。大慧。諸外道等見無外相。比智知常不可思議以為常。彼外道等不知常不可思議。自因相彼因相故。以內身聖智證境界相故。大慧。彼外道於我法不應為說<p>復次大慧。諸聲聞辟支佛。畏生死妄想苦而求涅槃。不知世間涅槃無差別故。分別一切法與非法而滅諸根不取未來境界妄取以為涅槃。不知內身證修行法故。不知阿梨耶識轉故。大慧。是故彼愚癡人。說有三乘法。而不能知唯心想寂滅得寂滅法。是故彼無智愚人。不知過去未來現在諸佛如來應正遍知。自心見境界故。執著外心境界故。是故大慧。彼愚癡人。於世間生死輪中常轉不住<p>復次大慧。過去未來現在一切諸佛。皆說諸法不生。何以故。謂自心見有無法故。若離有無諸法不生故。是故大慧。一切法不生。大慧。一切法如兔角驢駝等角。大慧。愚癡凡夫妄想分別分別諸法。是故一切諸法不生。大慧。一切諸法自體相不生。是內身證聖智境界故。非諸凡夫自體分別二境界故。大慧。是阿梨耶識。身資生器世間去來自體相故。見能取可取轉故。諸凡夫墮於生住滅二相心故。分別諸法生有無故。大慧。汝應知如是法故<p>復次大慧。我說五種乘性證法。何等為五。一者聲聞乘性證法。二者辟支佛乘性證法。三者如來乘性證法。四者不定乘性證法。五者無性證法。大慧。何者聲聞乘性證法。謂說陰界入法故。說自相同相證智法故。彼身毛孔熙怡欣悅。樂修相智不修因緣不相離相故。大慧。是名聲聞乘性證法故。彼聲聞人邪見證智。離起麤煩惱。不離無明熏習煩惱。見己身證相。謂初地中乃至五地六地離諸煩惱。同已所離故。熏習無明煩惱故墮不可思議變易死故。而作是言。我生已盡。梵行已立。所作已辦。不受後有。如是等得入人無我乃至生心。以為得涅槃故。大慧。復有餘外道求證涅槃。而作是言。覺知我人眾生壽命作者受者丈夫。以為涅槃。大慧。復有餘外道。見一切諸法依因。而有生涅槃心故。大慧。彼諸外道無涅槃解脫。以不見法無我故。大慧。是名聲聞乘外道性。於非離處而生離想。大慧。汝應轉此邪見修行如實行故<p>大慧。何者辟支佛乘性證法。謂聞說緣覺證法。舉身毛豎悲泣流淚。不樂憒鬧故。觀察諸因緣法故。不著諸因緣法故。聞說自身種種神通。若離若合種種變化。其心隨入故。大慧。是名緣覺乘性證法。汝當應知隨順緣覺說<p>大慧。何者如來乘性證法。大慧。如來乘性證法有四種。何等為四。一者證實法性。二者離實法證性。三者自身內證聖智性。四者外諸國土勝妙莊嚴證法性。大慧。若聞說此一一法時。但阿梨耶心。見外身所依資生器世間不可思議境界。不驚不怖不畏者。大慧當知。是證如來乘性人。大慧。是名如來乘性證法人相<p>大慧。何者不定乘性證法。大慧。若人聞說此三種法。於一一中有所樂者隨順為說。大慧。說三乘者為發起修行地故。說諸性差別非究竟地。為欲建立畢竟能取寂靜之地故。大慧。彼三種人離煩惱障熏習得清淨故。見法無我得三昧樂行故。聲聞緣覺畢竟證得如來法身故。爾時世尊重說偈言<p class='lg'>　逆流修無漏　　往來及不還<br>　應供阿羅漢　　是等心亂惑<br>　我說於三乘　　一乘及非乘<br>　諸聖如實解　　凡夫不能知<br>　第一義法門　　遠離於二教<br>　建立於三乘　　為住寂靜處<br>　諸禪及無量　　無色三摩提<br>　無想定滅盡　　亦皆心中無　</p><p>大慧。何者無性乘。謂一闡提。大慧。一闡提者無涅槃性。何以故。於解脫中不生信心不入涅槃。大慧。一闡提者有二種。何等為二。一者焚燒一切善根。二者憐愍一切眾生。作盡一切眾生界願。大慧。云何焚燒一切善根。謂謗菩薩藏作如是言。彼非隨順修多羅毘尼解脫說。捨諸善根。是故不得涅槃。大慧。憐愍眾生作盡眾生界願者。是為菩薩。大慧。菩薩方便作願。若諸眾生不入涅槃者。我亦不入涅槃。是故菩薩摩訶薩不入涅槃。大慧。是名二種一闡提無涅槃性。以是義故。決定取一闡提行。大慧菩薩白佛言。世尊。此二種一闡提。何等一闡提常不入涅槃。佛告大慧菩薩摩訶薩。一闡提常不入涅槃。何以故。以能善知一切諸法本來涅槃。是故不入涅槃。非捨一切善根闡提。何以故。大慧。彼捨一切善根闡提。若值諸佛善知識等。發菩提心生諸善根便證涅槃。何以故。大慧。諸佛如來不捨一切諸眾生故。是故大慧。菩薩一闡提常不入涅槃<p class='juan'>
入楞伽經卷第二</p>
</body></html>
