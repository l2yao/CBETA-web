<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p class='juan'>
入楞伽經卷第五</p>
<p><span class='byline'>　　　　元魏天竺三藏菩提留支譯</span><br><p><b>　　<A NAME="n288"></A>佛心品第四</b><p>爾時佛告聖者大慧菩薩言。大慧。我今為汝說意生身修行差別。大慧。諦聽諦聽。當為汝說。大慧白佛言。善哉世尊。唯然受教。佛告大慧。有三種意生身。何等為三。一者得三昧樂三摩跋提意生身。二者如實覺知諸法相意生身。三者種類生無作行意生身。菩薩從於初地如實修行。得上上地證智之相。大慧。何者菩薩摩訶薩。得三昧樂三摩跋提意生身。謂第三第四第五地中。自心寂靜行種種行。大海心波轉識之相三摩跋提樂。名意識生。以見自心境界故。如實知有無相。大慧。是名意生身相。大慧。何者如實覺知諸法相意生身。謂菩薩摩訶薩。於八地中觀察覺了。得諸法無相如幻等法悉無所有。身心轉變得如幻三昧及餘無量三摩跋提樂門。無量相力自在神通。妙華莊嚴迅疾如意。猶如幻夢水中月鏡中像。非四大生似四大相具足身分。一切修行得如意自在。隨入諸佛國土大眾。大慧。是名如實覺知諸法相意生身。大慧。何者種類生無作行意生身。謂自身內證一切諸法。如實樂相法相樂故。大慧。是名種類生無作行意生身。大慧。汝當於彼三種身相觀察了知。爾時世尊重說偈言<p class='lg'>　我乘非大乘　　非說亦非字<br>　非諦非解脫　　非無有境界<br>　然乘摩訶衍　　三摩提自在<br>　種種意生身　　自在華莊嚴　</p><p>爾時聖者大慧菩薩。復白佛言。世尊。如世尊說。善男子善女人行五無間業。世尊。何等是五無間業。而善男子善女人。行五無間入於無間。佛告聖者大慧菩薩言。善哉善哉。善哉大慧。諦聽諦聽。當為汝說。大慧白佛言。善哉世尊。唯然受教。佛告大慧。五無間者。一者殺母。二者殺父。三者殺阿羅漢。四者破和合僧。五者惡心出佛身血。大慧。何者眾生母。謂更受後生貪喜俱生如緣母立。大慧。何者為父。謂無明為父生六入聚落。大慧。斷彼二種能生根本。名殺父母。大慧。何者殺阿羅漢。謂諸使如鼠毒發。拔諸使怨根本不生。大慧。是名殺阿羅漢。大慧。何者破和合僧。謂五陰異相和合積聚。究竟斷破。名為破僧。大慧。何者惡心出佛身血。謂自相同相見外自心相八種識身。依無漏三解脫門。究竟斷八種識佛。名為惡心出佛身血。大慧。是名內身五種無間。若善男子善女人行此無間。得名無間者。無間者名證如實法故<p>復次大慧。我為汝等說外五種無間之相。諸菩薩聞是義已。於未來世不生疑心。大慧。何者是外五種無間。謂殺父母羅漢。破和合僧。出佛身血。行此無間者。於彼三種解脫門中。不能得證一一解脫。除依如來力住持。應化聲聞菩薩如來神力。為五種罪人懺悔疑心。斷此疑心令生善根。為彼罪人作應化說。大慧。若犯五種無間罪者。畢竟不得證入道分。除見自心惟是虛妄。離身資生所依住處分別見我我所相。於無量無邊劫中。遇善知識。於異道身離於自心虛妄見過。爾時世尊重說偈言<p class='lg'>　貪愛名為母　　無明則為父<br>　了境識為佛　　諸使為羅漢<br>　陰聚名為僧　　無間斷相續<br>　更無有業間　　得真如無間　</p><p>爾時聖者大慧菩薩。復白佛言。世尊。惟願為我說諸如來知覺之相。佛告聖者大慧菩薩摩訶薩言。大慧。如實知人無我法無我。如實能知二種障故。遠離二種煩惱。大慧。是名如來如實知覺。大慧。聲聞辟支佛得此法者。亦名為佛。大慧。是因緣故我說一乘。爾時世尊重說偈言<p class='lg'>　善知二無我　　二障二煩惱<br>　得不思議變　　是名佛知覺　</p><p>爾時聖者大慧菩薩。復白佛言。世尊。世尊何故於大眾中說如是言。我是過去一切佛。及說種種本生經。我於爾時作頂生王。六牙大象。鸚鵡鳥。毘耶娑仙人。帝釋王。善眼菩薩。如是等百千經皆說本生。佛告聖者大慧菩薩摩訶薩言。大慧。依四種平等。如來應正遍知。於大眾中唱如是言。我於爾時作拘留孫佛。拘那含牟尼佛。迦葉佛。何等為四。一者字平等。二者語平等。三者法平等。四者身平等。大慧。依此四種平等法故。諸佛如來在於眾中說如是言。大慧。何者字平等。謂何等字。過去佛名佛。我同彼字亦名為佛。不過彼字與彼字等無異無別。大慧。是名字平等。大慧。何者諸佛語平等。謂過去佛有六十四種美妙梵聲言語說法。我亦六十四種微妙梵聲言語說法。大慧。未來諸佛亦以六十四種微妙梵聲言語說法。不增不減。不異無差別。迦陵頻伽梵聲美妙。大慧。是名諸佛語平等。大慧。何者諸佛身平等。大慧。我及諸佛法身色身相好莊嚴。無異無差別。除依可度眾生。彼彼眾生種種生處。諸佛如來現種種身。大慧。是名諸佛身平等。大慧。云何諸佛法平等。謂彼佛及我。得三十七菩提分法十力四無畏等。大慧。是名諸佛法平等。大慧。依此四種平等法故。如來於大眾中作如是說。我是過去頂生王等。爾時世尊重說偈言<p class='lg'>　迦葉拘留孫　　拘那含是我<br>　說諸佛子等　　依四平等故　</p><p>大慧菩薩復白佛言。世尊。如來說言。我何等夜證大菩提。何等夜入般涅槃。我於中間不說一字。佛言非言。世尊依何等義說如是語。佛語非語。佛告大慧言。大慧。如來依二種法說如是言。何者為二。我說如是。一者依自身內證法。二者依本住法。我依此二法作如是言。大慧。云何依自身內證法。謂彼過去諸佛如來所證得法。我亦如是證得不增不減。自身內證諸境界行。離言語分別相離二種字故。大慧。何者本住法。大慧。謂本行路平坦。譬如金銀真珠等寶在於彼處。大慧。是名法性本住處。大慧。諸佛如來出世不出世。法性法界法住法相法證常住如城本道。大慧。譬如有人行曠野中。見向本城平坦正道即隨入城。入彼城已受種種樂作種種業大慧。於意云何。彼人始作是道隨入城耶。始作種種諸莊嚴耶。大慧白佛。不也世尊。大慧。我及過去一切諸佛。法性法界法住法相法證常住亦復如是。大慧。我依此義於大眾中作如是說。我何等夜得大菩提。何等夜入般涅槃此二中間不說一字。亦不已說當說現說。爾時世尊重說偈言<p class='lg'>　我何夜成道　　何等夜涅槃<br>　於此二中間　　我都無所說<br>　內身證法性　　我依如是說<br>　十方佛及我　　諸法無差別　</p><p>爾時聖者大慧菩薩。復請佛言。惟願世尊。說一切法有無相。令我及餘菩薩大眾。得聞是已離有無相。疾得阿耨多羅三藐三菩提。佛告聖者大慧菩薩言。善哉善哉善哉大慧。諦聽諦聽。當為汝說。大慧白佛言。善哉世尊。唯然受教。佛告大慧。世間人多墮於二見。何等二見。一者見有。二有見無。以見有諸法見無諸法故。非究竟法生究竟想。大慧。云何世間墮於有見謂實有因緣而生諸法非不實有。實有法生非無法生。大慧。世間人如是說者。是名為說無因無緣及謗世間。無因無緣而生諸法。大慧。世間人云何墮於無見。謂說言貪瞋癡。實有貪瞋癡。而復說言無貪瞋癡。分別有無。大慧。若復有人作如是言。無有諸法。以不見諸物相故。大慧。若復有人作如是言。聲聞辟支佛。無貪無瞋無癡。復言先有。此二人者。何等人勝何等人不如。大慧菩薩言。若人言先有貪瞋癡後時無。此人不如。佛告大慧。善哉善哉。善哉大慧。汝解我問。大慧。非但言先實有貪瞋癡。後時言無同衛世師等。是故不如。大慧。非但不如滅一切聲聞辟支佛法。何以故。大慧。以實無內外諸法故。以非一非異故。以諸煩惱非一非異故。大慧。貪瞋癡法內身不可得。外法中亦不可得。無實體故。故我不許。大慧。我不許者。不許有貪瞋癡。是故彼人滅聲聞辟支佛法。何以故。諸佛如來知寂靜法。聲聞緣覺不見法故。以無能縛所縛因故。大慧。若有能縛必有所縛。若有所縛必有能縛因。大慧。如是說者名滅諸法。大慧。是名無法相。大慧我依此義餘經中說。寧起我見如須彌山。而起憍慢。不言諸法是空無也。大慧。增上慢人言諸法無者。是滅諸法。墮自相同相見故。以見自心見法故。以見外物無常故。諸相展轉彼彼差別故。以見陰界入相續體。彼彼因展轉而生。以自心虛妄分別。是故大慧。如此人者滅諸佛法。爾時世尊重說偈言<p class='lg'>　有無是二邊　　以為心境界<br>　離諸境界法　　平等心寂靜<br>　無取境界法　　滅非有非無<br>　如真如本有　　彼是聖境界<br>　本無而有生　　生已還復滅<br>　非有非無生　　彼不住我教<br>　非外道非佛　　非我亦非餘<br>　從因緣不成　　云何得言有<br>　若因緣不生　　云何而言無<br>　邪見論生法　　妄想計有無<br>　若知無所生　　亦知無所滅<br>　觀世悉空寂　　彼不墮有無　</p><p>爾時聖者大慧菩薩。復白佛言。世尊。惟願如來應正遍知天人師。為我及諸一切菩薩。建立修行正法之相。我及一切菩薩摩訶薩。善知修行正法相已。速得成就阿耨多羅三藐三菩提。不隨一切虛妄覺觀魔事故。佛告大慧菩薩言。善哉善哉。善哉大慧。諦聽諦聽。我為汝說。大慧言。善哉世尊。唯然受教。佛告大慧言。大慧。有二種法。諸佛如來菩薩聲聞辟支佛。建立修行正法之相。何等為二。一者建立正法相。二者說建立正法相。大慧。何者建立正法相。謂自身內證諸勝法相。離文字語言章句。能取無漏正戒諸證地修行相法。離諸外道虛妄覺觀諸魔境界。降伏一切外道諸魔。顯示自身內證之法如實修行。大慧。是名建立正法之相。大慧。何者建立說法之相。謂說九部種種教法。離於一異有無取相。先說善巧方便。為令眾生入所樂處。謂隨眾生信彼彼法說彼彼法。大慧。是名建立說法相。大慧。汝及諸菩薩。應當修學如是正法。爾時世尊重說偈言<p class='lg'>　建立內證法　　及說法相名<br>　若能善分別　　不隨他教相<br>　實無外諸法　　如凡夫分別<br>　若諸法虛妄　　何故取解脫<br>　觀察諸有為　　生滅等相續<br>　增長於二見　　不能知因緣<br>　涅槃離於識　　唯此一法實<br>　觀世間虛妄　　如幻夢芭蕉<br>　雖有貪瞋癡　　而無有作者<br>　從愛生諸陰　　有皆如幻夢　</p><p>爾時聖者大慧菩薩。復請佛言。世尊。惟願如來應正遍知。為諸菩薩說不實妄想。何等法中不實妄想。佛告大慧菩薩言。善哉善哉。善哉大慧。汝為安隱一切眾生。饒益一切眾生。安樂一切眾生。哀愍一切世間天人。請我此事。大慧。諦聽諦聽。當為汝說。大慧言。善哉世尊。唯然受教。佛告大慧。一切眾生執著不實虛妄想者。從見種種虛妄法生。以著虛妄能取可取諸境界故。入自心見生虛妄想故。墮於有無二見朋黨非法聚中。增長成就外道虛妄異見熏習故。大慧。以取外諸戲論義故。起於虛妄心心數法猶如草束分別我我所法。大慧。以是義故生不實妄想。大慧白佛言。世尊。若諸眾生執著不實虛妄想者。從見種種虛妄法生。執著虛妄能取可取一切境界。入自心見生虛妄想。墮於有無二見朋黨分別聚中。增長成就外道虛妄異見熏習。以取外諸戲論之義不實妄想。起於虛妄心心數法。猶如草束取我我所者。世尊。如彼彼依外種種境界種種相。墮有墮無朋黨相中。離有無見相。世尊。第一義諦亦應如是。遠離阿含聖所說法。遠離諸根。遠離建立三種之法譬喻因相。世尊。云何一處種種分別執著。種種虛妄想生。何故不著第一義諦。虛妄分別而生分別。世尊。世尊如是說法。非平等說無因而說何以故。一處生一處不生故。若世尊如是說者墮二朋黨。以見執著虛妄分別而生分別。以世尊說如世幻師。依種種因緣生種種色像。以世尊自心虛妄分別。以世尊言種種虛妄。若有若無不可言說為離分別。如是如來墮世間論。入邪見心朋黨聚中。佛告大慧。我分別虛妄不生不滅。何以故。不生有無分別相故。不見一切外有無故。大慧。以見自心如實見故。虛妄分別不生不滅。大慧。我此所說。惟為愚癡凡夫而說自心分別。分別種種隨先心生。分別種種有相執著。何以故。若不說者。愚癡凡夫不離自心虛妄覺知。不離執著我我所見。不離因果諸因緣過。如實覺知二種心故。善知一切諸地行相。善知諸佛自身所行內證境界。轉五法體見分別相入如來地。大慧。因是事故。我說一切諸眾生等。執著不實虛妄生心。自心分別種種諸義。以是義故。一切眾生知如實義而得解脫。爾時世尊重說偈言<p class='lg'>　諸因及與緣　　從此生世間<br>　妄想著四句　　彼不知我說<br>　世有無不生　　離有無不生<br>　云何愚分別　　依因緣生法<br>　若能見世間　　有無非有無<br>　轉於虛妄心　　得真無我法<br>　諸法本不生　　故依因緣生<br>　諸緣即是果　　從果不生有<br>　從果不生果　　若爾有二果<br>　若有二果者　　果中果難得<br>　離念及所念　　觀諸有為法<br>　見諸唯心法　　故我說唯心<br>　量體及形相　　離緣及諸法<br>　究竟有真淨　　我說如是量<br>　假名世諦我　　彼則無實事<br>　諸陰陰假名　　假名非實法<br>　有四種平等　　相．因．生．無我<br>　如是四平等　　是修行者法<br>　轉一切諸見　　離分別分別<br>　不見及不生　　故我說唯心<br>　非有非無法　　離有無諸法<br>　如是離心法　　故我說惟心<br>　真如空實際　　涅槃及法界<br>　意身身心等　　故我說唯心<br>　分別依熏縛　　心依諸境生<br>　眾生見外境　　故我說唯心<br>　可見外法無　　心盡見如是<br>　身資生住處　　故我說唯心　</p><p>爾時聖者大慧菩薩。復白佛言。世尊。如來說言。如我所說。汝及諸菩薩。莫著音聲言語之義。世尊。云何菩薩不著言語之義。世尊。何者為言語。何者為義。佛告聖者大慧菩薩言。善哉善哉。善哉大慧。當為汝說。大慧言。善哉世尊。唯然受教。佛告大慧。何者為聲。謂依無始熏習言語名字和合分別。因於喉鼻齒頰脣舌和合動轉。出彼言語分別諸法。是名為聲。大慧。何者為義。菩薩摩訶薩依聞思修聖智慧力。於空閑處獨坐思惟。云何涅槃趣涅槃道。觀察內身修行境界。地地處處修行勝相。轉彼無始熏習之因。大慧。是名菩薩善解義相。復次大慧。云何菩薩摩訶薩。善解言語義。大慧。菩薩見言語聲義不一不異。見義言語聲不一不異。大慧。若言言語離於義者。不應因彼言語聲故而有於義。而義依彼言語了別。大慧。如依於燈了別眾色。大慧。譬如有人然燈觀察種種珍寶。此處如是如是。彼處如是如是。大慧。菩薩依言語聲證離言語。入自內身修行義故。復次大慧。一切諸法不生不滅。自性本來入於涅槃。三乘一乘五法心諸法體等同。言語聲義依眾緣取相。墮有無見諦於諸法。見諸法體各住異相分別異相。如是分別已。見種種法相如幻。見種種分別。大慧。譬如幻種種異異分別。非謂聖人是凡夫見。爾時世尊重說偈言<p class='lg'>　分別言語聲　　建立於諸法<br>　以彼建立故　　故墮於惡道<br>　五陰中無我　　我中無五陰<br>　不如彼妄相　　亦復非是無<br>　凡夫妄分別　　見諸法實有<br>　若如彼所見　　一切應見真<br>　一切法若無　　染淨亦應無<br>　彼見無如是　　亦非無所有　</p><p>復次大慧。我今為汝說智識相。汝及諸菩薩摩訶薩。應善知彼智識之相如實修行智識相故。疾得阿耨多羅三藐三菩提。大慧。有三種智。何等為三。一者世間智。二者出世間智。三者出世間上上智。大慧。識者生滅相。智者不生滅相。復次大慧。識者墮於有相無相。墮彼有無種種相因。大慧。智相者遠離有相無相有無因相。名為智相。復次大慧。集諸法者名為識相。不集諸法名為智相。大慧。智有三種。何等為三。一者觀察自相同相。二者觀察生相滅相。三者觀察不生不滅相。大慧。何者世間智。諸外道凡夫人等。執著一切諸法有無。是名世間智相。大慧。何者出世間智。謂諸一切聲聞緣覺。虛妄分別自相同相。是名出世間智。大慧。何者出世間上上智。謂佛如來菩薩摩訶薩。觀察一切諸法寂靜不生不滅。得如來地無我證法。離彼有無朋黨二見。復次大慧。所言智者無障礙相。識者識彼諸境界相。復次大慧。識者和合起作所作名為識相。無礙法相應名為智相。復次大慧。無所得相名之為智。以自內身證得聖智修行境界故。出入諸法如水中月。是名智相。爾時世尊重說偈言<p class='lg'>　識能集諸業　　智能了分別<br>　慧能得無相　　及妙莊嚴境<br>　識為境界縛　　智能了諸境<br>　無相及勝境　　是慧所住處<br>　心意及意識　　遠離於諸相<br>　聲聞分別法　　非是諸弟子<br>　寂靜勝進忍　　如來清淨智<br>　生於善勝智　　遠離諸所行<br>　我有三種慧　　依彼得聖名<br>　於彼想分別　　能聞於有無<br>　離於二乘行　　慧離於境界<br>　取於有無想　　從諸聲聞生<br>　能入唯是心　　智慧無垢相　</p><p>復次大慧。諸外道有九種轉變見。何等為九。一者形相轉變。二者相轉變。三者因轉變。四者相應轉變。五者見轉變。六者物轉變。七者緣了別轉變。八者作法了別轉變。九者生轉變。大慧。是名九種轉變見。依九種轉變見故。一切外道說於轉變從有無生。大慧。何者外道形相轉變。大慧。譬如以金作莊嚴具。鐶釧瓔珞種種各異。形相雖殊金體不變。一切外道分別諸法形相轉變亦復如是。大慧。復有外道分別諸法依因轉變。大慧。而彼諸法亦非如是非不如是。以依分別故。大慧。如是一切轉變亦爾。應知譬如乳酪酒果等熟一一轉變。一切外道分別轉變亦復如是。而無實法可以轉變。以自心見有無可取。分別有無故。大慧。一切凡夫亦復如是。以依自心分別。而生一切諸法。大慧。無有法生無有法轉。如幻夢中見諸色事。大慧。譬如夢中見一切事石女兒生死。爾時世尊重說偈言<p class='lg'>　轉變時形相　　四大種諸根<br>　中陰及諸取　　如是取非智<br>　因緣生世間　　佛不如是說<br>　因緣即世間　　如乾闥婆城　</p><p>爾時大慧菩薩摩訶薩。復白佛言。世尊。惟願如來應正遍知。善說一切諸法相續不相續相。惟願善逝說一切法相續不相續相。我及一切諸菩薩眾。善解諸法相續不相續相。善巧方便知已。不墮執著諸法相續不相續相。離一切法相續不相續言說文字妄想已。得力自在神通遊化十方一切諸佛國土大眾之中。陀羅尼門善印所印。十盡句善轉所轉。種種變化光明照曜。譬如四大日月摩尼自然而行。眾生受用遠離諸地惟自心見分別之相。示一切法如幻如夢。示入依止諸佛之地。於眾生界隨其所應而為說法。攝取令住一切諸法如幻如夢。離於有無一切朋黨。生滅妄想異言說義。轉身自在往勝處生<p>佛告聖者大慧菩薩言。善哉善哉。善哉大慧。諦聽諦聽。當為汝說。大慧白佛言。善哉世尊。唯然受教。佛告大慧。一切諸法相續不相續相者。謂如聲聞執著義相續。相執著相續緣執著相續。有無執著相續。分別生不生執著相續。分別滅不滅執著相續。分別乘非乘執著相續。分別有為無為執著相續。分別地地相執著相續。分別自分別執著相續。分別有無入外道朋黨執著相續。大慧。如是愚癡凡夫。無量異心分別相續依此相續愚癡分別如蠶作繭。依自心見分別綖相續。樂於和合自纏纏他。執著有無和合相續。大慧然無相續無相續相。以見諸法寂靜故大慧。以諸菩薩見一切法無分別相。是故名見一切菩薩寂靜法門。復次大慧。如實能知外一切法離於有無。如實覺知自心見相。以入無相自心相故。大慧。以見分別有無法故。名為相續。以見諸法寂靜故。名無相續。無相續相。無相續諸法相。大慧。無縛無脫。墮於二見。自心分別有縛有脫。何以故。以不能知諸法有無故。復次大慧。愚癡凡夫有三種相續。何等為三。謂貪瞋癡及愛樂生。以此相續故有後生。大慧。相續者眾生相續生於五道。大慧。斷相續者無相續無相續相。復次大慧。執著因緣相續故生於三有。以諸識展轉相續不斷。見三解脫門。轉滅執著三有因識。名斷相續。爾時世尊重說偈言<p class='lg'>　不實妄分別　　名為相續相<br>　能如實知彼　　相續網則斷<br>　若取聲為實　　如蠶繭自纏<br>　自心妄想縛　　凡夫不能知　</p><p>大慧菩薩復白佛言。如世尊說。以何等何等分別心。分別何等何等法。而彼彼法無彼如是如是體相。惟自心分別。世尊。若惟自心分別非彼法相者。如世尊說。一切諸法應無染淨。何以故。如來說言。一切諸法妄分別見無實體故。佛告大慧。如是如是如汝所說。大慧。而諸一切愚癡凡夫分別諸法。而彼諸法無如是相。虛妄分別以為實有。大慧。彼是凡夫虛妄分別諸法體相。虛妄覺知非如實見。大慧。如聖人知一切諸法自體性相。依聖人智。依聖人見。依聖慧眼。如如實知諸法自體。大慧菩薩言。世尊。世尊如諸聖人等。依聖智依聖見依聖慧眼。非肉眼天眼。覺知一切諸法體相無如是相。非如凡夫虛妄分別。世尊。云何愚癡凡夫轉虛妄相。佛告大慧。能如實覺知聖人境界轉虛妄識。世尊。彼癡凡夫非顛倒見。非不顛倒見。何以故。以不能見聖人境界如實法體故。以見轉變有無相故。大慧白佛言。世尊。一切聖人亦有分別。一切種種諸事無如是相。以自心見境界相故。世尊。彼諸聖人見有法體分別法相。以世尊不說有因不說無因。何以故。以墮有法相故。餘人見境不如是見。世尊。如是說者有無窮過。何以故。以不覺知所有法相無自體相故。世尊。非因分別有法體相而有諸法。世尊。彼云何分別。不如彼分別。應如彼分別。世尊。分別相異相。自體相異相。世尊。而彼二種因不相似。彼彼分別法體相異。云何凡夫如此分別。此因不成如彼所見。世尊說言。我為斷諸一切眾生虛妄分別心故。作如是說如彼凡夫虛妄分別無如是法。世尊。何故遮諸眾生有無見事。而執著實法聖智境界。世尊。復令一切眾生墮無見處。何以故。以言諸法寂靜無相。聖智法體如是無相故。佛告大慧。我不說言一切諸法寂靜無相。亦不說言諸法悉無。亦不令其墮於無見。亦令不著一切聖人境界如是。何以故。我為眾生離驚怖處故。以諸眾生無始世來。執著實有諸法體相。是故我說聖人知法體相實有。復說諸法寂靜無相。大慧。我不說言法體有無。我說自身如實證法。以聞我法修行寂靜諸法無相得見真如無相境界。入自心見法。遠離見外諸法有無。得三解脫門。得已以如實印善印諸法。自身內證智慧觀察離有無見。復次大慧。菩薩不應建立諸法不生。何以故。以建立法同諸法有。若不爾者同諸法無。復次大慧。因建立諸法有故說一切法。於建立法中同。何以故。以彼建立不同一切法不生。是故建立說一切法。是言自破。何以故。以建立中無彼建立。若不爾者。彼建立亦不生。以同諸法無差別相故。是故建立諸法不生。名為自破。以彼建立三法五法和合有故。離於建立有無不生。大慧。彼建立入諸法中。不見有無法故。大慧。若彼建立諸法不生。而作是言。一切法不生。大慧。如是說者建立則破。何以故離於建立。有無相不可得故。大慧。是故不應建立諸法不生。大慧。以彼建立同彼一切不生法體。是故不應建立諸法不生。以有多過故。大慧。復有不應建立諸法不生何以故。以三法五法彼彼因不同故。大慧。復有不應建立諸法不生。何以故。以彼三法五法。作有為無常故。是故不應建立一切諸法不生。大慧。如是不應建立一切法空。一切諸法無實體相。大慧。而諸菩薩為眾生說一切諸法如幻如夢。以見不見相故。以諸法相迷惑見智故。是故應說如幻如夢。除遮一切愚癡。凡夫離驚怖處。大慧。以諸凡夫墮在有無邪見中故。以凡夫聞如幻如夢生驚怖故。諸凡夫聞生驚怖已遠離大乘。爾時世尊重說偈言<p class='lg'>　無自體無識　　無阿梨耶識<br>　愚癡妄分別　　邪見如死屍<br>　一切法不生　　餘見說不成<br>　諸法畢不生　　因緣不能成<br>　一切法不生　　莫建如是法<br>　同不同不成　　是故建立壞<br>　譬如目有翳　　虛妄見毛輪<br>　分別於有無　　凡夫虛妄見<br>　三有惟假名　　無有實法體<br>　執假名為實　　凡夫起分別<br>　相事及假名　　心意所受用<br>　佛子能遠離　　住寂境界行<br>　無水取水相　　諸獸癡妄心<br>　凡夫見法爾　　聖人則不然<br>　聖人見清淨　　三脫三昧生<br>　遠離於生滅　　得無障寂靜<br>　修行無所有　　亦復不見無<br>　有無法平等　　是故生聖果<br>　有無法云何　　云何成平等<br>　以心不能見　　內外法無常<br>　若能滅彼法　　見心成平等　</p><p>爾時聖者大慧菩薩白佛言。世尊。如世尊說。智慧觀察不能見前境界諸法。爾時善知惟是內心。心意意識如實覺知。無法可取亦無能取。是故智亦不能分別而取。世尊。若言智慧不能取者。為見諸法自相同相。異異法相種種異法體不同故。智不能知。為見諸法種種體相不可異故。智不能知。為是山巖石壁牆幕樹林草木。地水火風之所障故。智不能知。為是極遠極近處故。智不能知。為是老小。為是盲冥諸根不具。智不能知。世尊。若一切法異異。法相異異。法體自相同相。種種不同故。智不能知者。世尊。若爾彼智非智。何以故。不能知前實境界故。世尊。若一切法種種體相。自相同相不見異故。智不能知者。若爾彼智不得言智。何以故。實有境界不能知故。世尊。有前境界如實能見。名之為智。若為山巖石壁牆幕樹林草木。地水火風極遠極近。老小盲冥諸根水具。不能知見者。彼智無智。有實境界而不知故。佛告大慧。如汝所說言無智者。是義不然。何以故。有實智故。大慧。我不依汝如是之說。境界是無惟自心見。我說不覺惟是自心。見諸外物以為有無。是故智慧不見境界。智不見者不行於心。是故我說。入三解脫門智亦不見。而諸凡夫無始世來虛妄分別。依戲論熏習熏彼心故。如是分別。見外境界形相有無。為離如是虛妄心故。說一切法惟自心見。執著我我所故不能覺知但是自心。虛妄分別是智是境界。分別是智是境界故。觀察外法不見有無墮於斷見。爾時世尊重說偈言<p class='lg'>　有諸境界事　　智慧不能見<br>　彼無智非智　　虛妄見者說<br>　言諸法無量　　是智不能知<br>　障礙及遠近　　是妄智非智<br>　老小諸根冥　　不能生智慧<br>　而實有境界　　彼智非實智　</p><p>復次大慧。愚癡凡夫。依無始身戲論煩惱分別煩惱。幻舞之身建立自法。執著自心見外境界。執著名字章句言說。而不能知建立正法。不修正行。離四種句清淨之法。大慧菩薩言。如是如是。如是世尊。如世尊說。世尊為我說所說法建立法相。我及一切諸菩薩等。於未來世善知建立說法之相。不迷外道邪見聲聞辟支佛不正見法。佛告大慧菩薩言。善哉善哉。善哉大慧。諦聽諦聽我為汝說。大慧言。善哉世尊。唯然受教。佛告大慧。有二種過去未來現在如來應正遍知所說法。何等為二。一者建立說法相。二者建立如實法相。大慧。何者建立說法相。謂種種功德。修多羅優波提舍。隨眾生信心而為說法。大慧。是名建立說法相。大慧。何者建立如實法相。謂依何等法而修正行。遠離自心虛妄分別諸法相故。不墮一異俱不俱朋黨聚中。離心意意識。內證聖智所行境界。離諸因緣相應見相。離一切外道邪見。離諸一切聲聞辟支佛見。離於有無二朋黨見。大慧。是名建立如實法相。大慧。汝及諸菩薩摩訶薩應當修學。爾時世尊重說偈言<p class='lg'>　我建立二法　　說法如實法<br>　依名字說法　　為實修行者　</p><p class='juan'>
入楞伽經卷第五</p>
</body></html>
