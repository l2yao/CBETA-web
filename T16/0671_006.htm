<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p class='juan'>
入楞伽經卷第六</p>
<p><span class='byline'>　　　　元魏天竺三藏菩提留支譯</span><br><p><b>　　<A NAME="n290"></A>盧迦耶陀品第五</b><p>爾時聖者大慧菩薩復白佛言。世尊。如來應正遍知一時說言。盧迦耶陀種種辯說。若有親近供養彼人。攝受欲食不攝法食。世尊。何故說言盧迦耶陀種種辯說。親近供養攝受欲食不攝法食。佛告大慧。盧迦耶陀種種辯才。巧妙辭句迷惑世間。不依如法說不依如義說。但隨世間愚癡凡夫情所樂故說世俗事。但有巧辭言章美妙失於正義。大慧。是名盧迦耶陀種種辯才樂說之過。大慧。盧迦耶陀如是辯才。但攝世間愚癡凡夫。非入如實法相說法。自不覺知一切法故。墮於二邊邪見聚中。自失正道亦令他失。是故不能離於諸趣。以不能見唯是自心。分別執著外法有相。是故不離虛妄分別。大慧。是故我說盧迦耶陀。雖有種種巧妙辯才樂說諸法。失正理故不得出離生老病死憂悲苦惱一切苦聚。以依種種名字章句。譬喻巧說迷誑人故。大慧。釋提桓因廣解諸論自造聲論。彼盧迦耶陀有一弟子證世間通。詣帝釋天宮建立論法而作是言。憍尸迦。我共汝賭與汝論義。若不如者要受屈伏。令諸一切天人知見即共立要。我若勝汝要當打汝千輻輪碎。我若不如從頭至足節節分解以謝於汝。作是要已。盧迦耶陀弟子現作龍身。共釋提桓因論義。以其論法即能勝彼。釋提桓因令其屈伏。即於天中打千輻輪車碎如微塵即下人間。大慧。盧迦耶陀婆羅門。如是種種譬喻相應。乃至現畜生身依種種名字。迷惑世間天人阿修羅。以諸世間一切眾生執著生滅法故。何況於人。大慧。以是義故。應當遠離盧迦耶陀婆羅門。以因彼說能生苦聚故。是故不應親近供養恭敬諮請盧迦耶陀婆羅門。大慧。盧迦耶陀婆羅門所說之法。但見現前身智境界。依世名字說諸邪法。大慧。盧迦耶陀婆羅門所造之論有百千偈。後世末世分為多部各各異名。依自心見因所造故。大慧。盧迦耶陀婆羅門無有弟子能受其論。是故後世分為多部種種異名。大慧。諸外道等內心無有如實解故。依種種因種種異解。隨自心造而為人說。執著自在因等故。大慧。一切外道所造論中無如是法。惟是一切盧迦耶陀。種種因門說百千萬法。而彼不知是盧迦耶陀。大慧菩薩白佛言。世尊。若一切外道惟說盧迦耶陀。依於世間種種名字章句譬喻執著諸因者。世尊。十方一切國土眾生天人阿修羅集如來所。如來亦以世間種種名字章句譬喻說法。不說自身內智證法。若爾亦同一切外道所說不異。佛告大慧。我不說於盧迦耶陀。亦不說言諸法不來不去。大慧。我說諸法不來不去。大慧。何者名來。大慧。所言來者名為生聚。以和合生故。大慧。何者名去。大慧。所言去者名之為滅。大慧。我說不去不來名為不生不滅。大慧。我說不同彼外道法。何以故。以不執著外物有無故。建立說於自心見故。不住二處不行分別諸相境界故。以如實知自心見故。不生自心分別見故。以不分別一切相者。而能入空無相無願三解脫門名為解脫。大慧。我念過去於一處住。爾時有一盧迦耶陀大婆羅門。來詣我所而請我言。瞿曇。一切作耶。大慧。我時答言。婆羅門。一切作者此是第一盧迦耶陀。婆羅門言。瞿曇。一切不作耶。我時答言。婆羅門。一切不作者是第二盧迦耶陀。如是一切常一切無常。一切生一切不生。我時答言。婆羅門。是第六盧迦耶陀。大慧。盧迦耶陀復問我言。瞿曇。一切一耶一切異耶。一切俱耶一切不俱耶。一切諸法依於因生。見種種因生故。大慧。我時答言。婆羅門。是第十一盧迦耶陀。大慧。彼復問我。瞿曇。一切無記耶一切有記耶。有我耶無我耶。有此世耶無此世耶。有後世耶無後世耶。有解脫耶無解脫耶。一切空耶一切不空耶。一切虛空耶。非緣滅耶。涅槃耶。瞿曇。作耶非作耶。有中陰耶無中陰耶大慧。我時答言。婆羅門。如是說者。一切皆是盧迦耶陀。非我所說是汝說法。婆羅門。我說因無始戲論虛妄分別煩惱熏習故說彼三有。以不覺知唯是自心分別見有。非見外有如外道法。大慧。外道說言。我根意義三種和合能生於知。婆羅門。我不如是。我不說因亦不說無因。唯說自心分別見有可取能取境界之相。我說假名因緣集故而生諸法。非汝婆羅門及餘境界。以墮我見故。大慧。涅槃虛空緣滅不成三數。何況言作有作不作。大慧。復有盧迦耶陀婆羅門來問我言。瞿曇。此諸世間無明愛業因故生三有耶無因耶。我時答言。婆羅門。此二法盧迦耶陀。非我法耶。婆羅門復問我言。瞿曇。一切法墮自相耶同相耶。我時答言。婆羅門。此是盧迦耶陀。非我法耶。婆羅門。但有心意意識執著外物。皆是盧迦耶陀。非我法耶。大慧。盧迦耶陀婆羅門。復問我言。瞿曇。頗有法非盧迦耶陀耶。瞿曇。一切外道建立種種名字章句因譬喻說者皆是我法。我時答言。婆羅門。有法非汝法。非不建立。亦非不說種種名字章句。亦非不依義依義說。而非盧迦耶陀建立法。婆羅門。有法非盧迦耶陀。以彼諸法一切外道乃至於汝不能了知。以妄執著外不實法分別戲論故。何者是謂遠離分別。心觀察有無自心見相如實覺知。是故不生一切分別。不取外諸境界法故。分別心息住自住處寂靜境界。是名非盧迦耶陀。是我論法非汝論耶。婆羅門。住自住處者不生不滅故。不生不滅者不生分別心故。婆羅門。是名非盧迦耶陀。婆羅門。略說言之。以何等處識不行不取不退。不求不生不執著不樂。不見不睹不住不觸。是名為住。名異義一。婆羅門。執著種種相。自我和合愛著諸因。是婆羅門盧迦耶陀法。非我法耶。大慧。盧迦耶陀婆羅門。來詣我所問如是法。我時答彼婆羅門。如向所說。時婆羅門默然而去。而不問我建立真法。時盧迦耶陀婆羅門心作是念。此沙門釋子外於我法是可憐愍。說一切法無因無緣無有生相。惟說自心分別見法。若能覺知自心見相。則分別心滅。大慧。汝今問我。何故盧迦耶陀種種辯說。親近供養恭敬彼人但攝欲味不攝法味。大慧白佛言。世尊。何者名食句義。何者名法句義。佛告大慧。善哉善哉。善哉大慧。汝能為於未來眾生。諮問如來如是二義。善哉大慧。諦聽諦聽我為汝說。大慧白佛言。善哉世尊。唯然受故。佛告大慧。何者為食。謂食味觸味。樂求方便巧諂著味執著外境。如是等法名異義一。以不能入無二境界法門義故。復次大慧。名為食者。依於邪見生陰有支。不離生老病死憂悲苦惱。愛生於有。如是等法名之為食。是故我及一切諸佛。說彼親近供養盧迦耶陀婆羅門者。名得食味不得法味。大慧。何者為法味。謂如實能知二種無我。以見人無我法無我相。是故不生分別之相。如實能知諸地上上智故。爾時能離心意意識。入諸佛智受位之地。攝取一切諸句盡處。如實能知一切諸佛自在之處。名為法味。不墮一切邪見戲論分別二邊。大慧。外道說法多令眾生墮於二邊。不令智者墮於二邊。何以故。大慧。諸外道等多說斷常。以無因故墮於常見。見因滅故墮於斷見。大慧。我說如實見不著生滅。是故我說名為法味。大慧。是名我說食味法味。大慧。汝及諸菩薩摩訶薩當學此法。爾時世尊重說偈言<p class='lg'>　我攝取眾生　　依戒降諸惡<br>　智慧滅邪見　　三解脫增長<br>　外道虛妄說　　皆是世俗論<br>　以邪見因果　　無正見立論<br>　我立建立法　　離虛妄因見<br>　為諸弟子說　　離於世俗法<br>　惟心無外法　　以無二邊心<br>　能取可取法　　離於斷常見<br>　但心所行處　　皆是世俗論<br>　若能觀自心　　不見諸虛妄<br>　來者見因生　　去者見果滅<br>　如實知去來　　不分別虛妄<br>　常無常及作　　不作彼此物<br>　如是等諸法　　皆是世俗論　</p><p><b>　　<A NAME="n291"></A>入楞伽經涅槃品第六</b><p>爾時聖者大慧菩薩白佛言。世尊。如佛所言涅槃。涅槃者以何等法名為涅槃。而諸外道各各虛妄分別涅槃。佛告大慧菩薩言。善哉善哉。善哉大慧。諦聽諦聽當為汝說。諸外道等虛妄分別涅槃之相。如彼外道所分別者無是涅槃。大慧白佛言。善哉世尊。唯然受教。佛告大慧。有諸外道厭諸境界。見陰界入滅諸法無常心心數法不生。現前以不憶念過去未來現樂境界。諸陰盡處如燈火滅種種風止。不取諸相妄想分別。名為涅槃。大慧。而彼外道見如是法生涅槃心。非見滅故名為涅槃。大慧。或有外道從方至方名為涅槃。大慧。復有外道。分別諸境如風。是故分別名為涅槃。大慧。復有外道作如是說。不見能見所見境界不滅名為涅槃。復次大慧。復有外道作如是說。不見分別見常無常名為涅槃。復次大慧。復有外道作如是言。分別見諸種種異相能生諸苦。以自心見虛妄分別一切諸相怖畏諸相。見於無相深心愛樂生涅槃想。復次大慧。復有外道。見一切法自相同相不生滅想。分別過去未來現在諸法是有名為涅槃。復次大慧。復有外道。見我人眾生壽命壽者諸法不滅。虛妄分別名為涅槃。復次大慧。有餘外道。無智慧故分別所見自性。人命轉變分別轉變名為涅槃。復次大慧。有餘外道說如是言。罪盡故福德亦盡名為涅槃。復次大慧。有餘外道言。煩惱盡依智故名為涅槃。復次大慧。有餘外道說如是言。見自在天造作眾生。虛妄分別名為涅槃。復次大慧。有餘外道言。諸眾生迭共因生非餘因作。如彼外道執著於因不知不覺。愚癡闇鈍虛妄分別名為涅槃。復次大慧。有餘外道說證諦道虛妄分別名為涅槃。復次大慧。有餘外道作如是言。有作所作而共和合見一異俱不俱。虛妄分別名為涅槃。復次大慧。有餘外道言。一切法自然而生。猶如幻師出種種形像。見種種寶棘刺等物自然而生。虛妄分別名為涅槃。復次大慧。有餘外道言。諸萬物皆是時作。覺知唯時。虛妄分別名為涅槃。復次大慧。有餘外道言。見有物見無物見有無物。如是分別名為涅槃。復次大慧。餘建立法智者說言。如實見者唯是自心。而不取著外諸境界離四種法。見一切法如彼彼法住。不見自心分別之相。不墮二邊不見能取可取境界。見世間建立一切不實迷如實法。以不取諸法名之為實。以自內身證聖智法。如實而知二種無我。離於二種諸煩惱垢。清淨二障如實能知上上地相。入如來地得如幻三昧。遠離心意意識分別如是等見。名為涅槃。大慧。復有諸外道等。邪見覺觀而說諸論。不與如實正法相應。而諸智者遠離訶嘖。大慧。如是等外道。皆墮二邊虛妄分別。無實涅槃。大慧。一切外道如是虛妄分別涅槃。無人住世間無人入涅槃。何以故。一切外道依自心論虛妄分別無如實智。如彼外道自心分別無如是法。去來搖動無有如是外道涅槃。大慧。汝及一切諸菩薩等。應當遠離一切外道虛妄涅槃。爾時世尊重說偈言<p class='lg'>　外道涅槃見　　各各起分別<br>　皆從心相生　　無解脫方便<br>　不離縛所縛　　遠離諸方便<br>　自生解脫想　　而實無解脫<br>　外道建立法　　眾智各異取<br>　彼悉無解脫　　愚癡妄分別<br>　一切癡外道　　妄見作所作<br>　是故無解脫　　以說有無法<br>　凡夫樂戲論　　不聞真實慧<br>　言語三界本　　如實智滅苦<br>　譬如鏡中像　　雖見而非有<br>　熏習鏡心見　　凡夫言有二<br>　不知唯心見　　是故分別二<br>　如實知但心　　分別則不生<br>　心名為種種　　離能見可見<br>　見相無可見　　凡夫妄分別<br>　三有惟妄想　　外境界實無<br>　妄想見種種　　凡夫不能知<br>　經經說分別　　種種異名字<br>　離於言語法　　不說不可得　</p><p><b>　　<A NAME="n292"></A>入楞伽經法身品第七</b><p>爾時聖者大慧菩薩白佛言。世尊。如來應正遍知。惟願演說自身所證內覺知法。以何等法名為法身。我及一切諸菩薩等。善知如來法身之相。自身及他俱入無疑。佛告大慧菩薩言。善哉善哉。善哉大慧。汝有所疑隨意所問為汝分別。大慧白佛言。善哉世尊。唯然受教。即白佛言。世尊。如來應正遍知。法身者為作法耶非作法耶。為是因耶為是果耶。為能見耶為所見耶。為是說耶為可說耶。為是智耶智所覺耶。如是等辭句。如來法身為異耶為不異耶。佛告大慧。如來應正遍知法身之相。如是辭句等。非作法非不作法非因非果。何以故。以二邊有過故。大慧。若言如來是作法者是則無常。若無常者一切作法應是如來。而佛如來應正遍知不許此法。大慧。若如來法身非作法者則是無身。言有修行無量功德一切行者則是虛妄。大慧。若不作者應同兔角石女兒等。以無作因亦無身故。大慧。若法非因非果非有非無。而彼法體離四種相。大慧。彼四種法名世間言說。大慧。若法離於四種法者。彼法但有名字如石女兒。大慧。石女兒等惟是名字章句之法說同四法。若墮四法者則智者不取。如是一切問如來句。智者應知。佛復告大慧。我說一切諸法無我。汝當諦聽無我之義。夫無我者。內身無我是故無我。大慧。一切諸法自身為有他身為無。如似牛馬。大慧。譬如牛身非是馬身。馬亦非牛。是故不得言有言無。而彼自體非是無耶。大慧。一切諸法亦復如是。非無體相有自體相。愚癡凡夫不知諸法無我體相。以分別心非不分別心。大慧。如是一切法空一切法不生。一切法無體相亦爾。大慧。如來法身亦復如是。於五陰中非一非異。大慧。如來法身五陰一者。則是無常。以五陰是所作法故。大慧。如來法身五陰異者。則有二法。不同體相。如牛二角相似不異。見有別體長短似異。大慧。若如是一切諸法應無異相而有異相。如牛左角異右角右角異左角。如是長短相待各別。如色種種彼此差別。大慧。如是如來法身之相。於五陰中不可說一不可說異。於解脫中不可說一不可說異。於涅槃中不可說一不可說異。如是依解脫故。說名如來法身之相。大慧。若如來法身異解脫者。則同色相則是無常。若如來法身不異解脫者。則無能證所證差別。大慧。而修行者則見能證及於所證。是故非一。大慧。如是知於可知境界非一非異。大慧。若法非常非無常。非因非果。非有為非無為。非覺非不覺。非能見非可見。非離陰界入非即陰界入。非名非境界。非一非異。非俱非不俱。非相續非不相續。過一切諸法。若過諸法但有其名。若但有名彼法不生。以不生故彼法不滅。以不滅故彼法則如虛空平等。大慧。虛空非因非果。若法非因非果者。彼法則為不可觀察。不可觀察者。彼法過諸一切戲論。若過一切諸戲論者。名如來法身。大慧。是名如來應正遍知法身之相。以過一切諸根境界故。爾時世尊重說偈言<p class='lg'>　離諸法及根　　非果亦非因<br>　已離覺所覺　　離能見可見<br>　諸緣及五陰　　佛無有見法<br>　若無有見法　　云何而分別<br>　非作非不作　　非因亦非果<br>　非陰非離陰　　亦不在餘處<br>　何等心分別　　分別不能見<br>　彼法非是無　　諸法法自爾<br>　先有故言無　　先無故言有<br>　是故不說無　　亦不得說有<br>　迷於我無我　　但著於音聲<br>　彼墮於二邊　　妄說壞世間<br>　離諸一切過　　則能見我法<br>　是名為正見　　不謗於諸佛　</p><p>爾時聖者大慧菩薩復白佛言。世尊。惟願世尊為我解說。惟願善逝為我解說。如來處處說言諸法不生不滅。世尊。復言。不生不滅者。名如來法身。故言不生不滅。世尊。如來言。不生不滅者。為是無法故名不生不滅。為是如來異名不生不滅。而佛如來常說。諸法不生不滅。以離建立有無法故。世尊。若一切法不生者。此不得言一切法。以一切法不生故。若依餘法有此名者。世尊應為我說<p>佛告大慧菩薩言。善哉善哉。善哉大慧。諦聽諦聽當為汝說。大慧菩薩白佛言。善哉世尊。唯然受教。佛告大慧。如來法身非是無物。亦非一切法不生不滅。亦不得言依因緣有。亦非虛妄說不生不滅。大慧。我常說言不生不滅者名意生身。如來法身非諸外道聲聞辟支佛境界故。住七地菩薩亦非境界。大慧。我言不生不滅者。即如來異名。大慧。譬如釋提桓因．帝釋．王．不蘭陀羅。手爪．身體．地．浮彌．虛空．無礙。如是等種種名號名異義一。不依多名言有多體帝釋等耶。大慧。我亦如是。於娑婆世界中。三阿僧祇百千名號。凡夫雖說而不知是如來異名。大慧。或有眾生知如來者。有知自在者。有知一切智者。有知救世間者。有知為導者。有知為將者。有知為勝者。有知為妙者。有知世尊者。有知佛者。有知牛王者。有知師子者。有知仙人者。有知梵者。有知那羅延者。有知勝者。有知迦毘羅者。有知究竟者。有知阿利吒尼彌者。有知月者。有知日者。有知婆樓那者。有知毘耶娑者。有知帝釋者。有知力者。有知海者。有知不生者。有知不滅者。有知空者。有知真如者。有知實際者。有知涅槃者。有知法界者。有知法性者。有知常者。有知平等者。有知不二者。有知無相者。有知緣者。有知佛體者。有知因者。有知解脫者。有知道者。有知實諦者。有知一切智者。有知意生身者。大慧。如是等種種名號如來應正遍知。於娑婆世界及餘世界中。三阿僧祇百千名號不增不減眾生皆知。如水中月不入不出。而諸凡夫不覺不知。以墮二邊相續法中。然悉恭敬供養於我。而不善解名字句義。取差別相不能自知。執著名字故虛妄分別。不生不滅名為無法。而不知是如來名號差別之相。如因陀羅帝釋王不蘭陀羅等。以不能決定名與真實。隨順名字音聲取法亦復如是。大慧。於未來世愚癡凡夫說如是言。如名義亦如是。而不能知異名有義。何以故。以義無體相故。復作是言不異名字音聲有義。名字音聲即是義。何以故。不知名字體相故。大慧。彼愚癡人不知音聲即生即滅義不生滅故。大慧。音聲之性墮於名字。而義不同墮於名字。以離有無故。無生無體故。大慧。如來說法依自聲說。不見諸字是有無故不著名字。大慧。若人執著名字說者。彼人不名善說法者。何以故。法無名字故。大慧。是故我經中說。諸佛如來乃至不說一字不示一名。何以故。諸法無字依義無說。依分別說故。大慧。若不說法者。諸佛如來法輪斷滅。法輪滅者。亦無聲聞緣覺菩薩。無聲聞緣覺菩薩者。為何等人何等法何事說。大慧。是故菩薩摩訶薩。不應著於言說名字。大慧。名字章句非定法故。依眾生心說。諸佛如來隨眾生信而說諸法。為令遠離心意意識故。不說自身內證聖智建立諸法。如實能知一切諸法寂靜相故。但見自心覺所知法。離二種心分別之相。不如是說。大慧。菩薩摩訶薩。依義不依語。若善男子善女人。隨文字說者墮在邪見。自身失壞第一義諦。亦壞他人令不覺知。大慧。諸外道等各依自論異見言說。大慧。汝應善知一切地相。善知樂說辯才文辭章句。善知一切諸地相已。進取名句樂說辯才。善知諸法義相應相。爾時自身於無相法樂而受樂受。住大乘中令眾生知。大慧。取大乘者。即是攝受諸佛聲聞緣覺菩薩。攝受諸佛聲聞緣覺及菩薩者。即是攝受一切眾生。攝受一切諸眾生者。即是攝受勝妙法藏。攝受法藏者。即不斷佛種。不斷佛種者。不斷一切勝妙生處。以彼勝處諸菩薩等願生彼故。置諸眾生大乘法中。十自在力。隨諸眾生形色諸使。而能隨現說如實法。大慧。何者如實法。如實法者。不異不差。不取不捨。離諸戲論名如實法。大慧。善男子善女人。不得執著文字音聲。以一切法無文字故。大慧。譬如有人為示人物以指指示。而彼愚人即執著指。不取因指所示之物。大慧。愚癡凡夫亦復如是。聞聲執著名字指故。乃至沒命終不能捨文字之指取第一義。大慧。譬如穀粟名凡夫食。不舂不吹不可得食。若其有人未作食者名為顛狂。要須次第乃至吹熟方得成食。大慧。不生不滅亦復如是。不修巧智方便行者。不得具足莊嚴法身。大慧。執著名字言得義者。如彼癡人不知舂吹。噉文字穀不得義食。以是義故當學於義。莫著文字。大慧。所言義者名為涅槃。言名字者分別相縛生世間解。大慧。義者從於多聞人得。大慧。言多聞者謂義巧方便。非聲巧方便。大慧。義方便者離於一切外道邪說亦不和雜。如是說者。自身不墮外道邪法。亦不令他墮外道法。大慧。是名多聞有義方便。大慧。欲得義者應當親近多聞智者供養恭敬。著名字者應當遠離不應親近。爾時大慧菩薩承諸佛力白佛言。世尊。如來世尊說一切法不生不滅非為奇特。何以故。一切外道亦說諸因不生不滅。如來亦說虛空．非數緣滅。及涅槃界不生不滅。世尊。諸外道亦說依諸因緣生諸眾生。如來亦說無明愛業分別因緣生諸世間。若爾如來亦說因緣名字相異。依外因緣能生諸法。外道亦說依外因緣而生諸法。是故如來與外道說無有差別。世尊。外道因微塵．勝．自在天．梵天等。共外九種因緣。說言諸法不生不滅。如來亦說。一切諸法不生不滅。有無不可得。以諸四大不滅。自相不生不滅。隨佛如來種種異說。而不離於外道所說。而諸外道亦說諸大不離大體。世尊。諸外道分別諸大。如來亦爾分別諸大。世尊。以是義故。如來所說不異外道。若不同者如來應說所有異相。若有異相當知不同外道所說。世尊。若佛如來於自法中不說勝相者。諸外道中亦應有佛。以說諸法不生不滅。如來常說一世界中而有多佛俱出世者。無有是處。如向所說一世界中應有多佛。何以故。所說有無因無差故。如佛所說言無虛謬。云何世尊於自法中不說勝相。佛告大慧言。大慧。我所說法不生不滅者。不同外道不生不滅。亦不同彼不生無常法。何以故。大慧。諸外道說有實有體性不生不變相。我不如是墮於有無朋黨聚中。大慧。我說離有無法。離生住滅相。非有非無。見諸一切種種色像如幻如夢。是故不得言其有無。大慧。云何不得言其是無。謂色體相有見不見取不取故。大慧。是故我說一切諸法非有非無。大慧。以不覺知唯是自心分別生見。一切世間諸法本來不生不滅。而諸凡夫生於分別。非聖人耶。大慧。迷心分別不實義者。譬如凡夫見乾闥婆城。幻師所作種種幻人種種象馬。見其入出虛妄分別。作如是言。此如是如是入。如是如是出。大慧。而彼實處無人出入。惟自心見迷惑分別。生不生法亦復如是。大慧。而彼實處無此有為無為諸法。如彼幻師所作幻事。而彼幻師不生不滅。大慧。諸法有無亦無所為。以離生滅故。惟諸凡夫墮顛倒心分別生滅。非謂聖人。大慧。顛倒者如心分別此法如是如是而彼法不如是如是。亦非顛倒分別顛倒者執著諸法是有是無。非見寂靜故。不見寂靜者不能遠離虛妄分別。是故大慧。見寂靜者名為勝相。非見諸相名為勝相。以不能斷生因相故。大慧。言無相者遠離一切諸分別心。無生無相者是我所說名為涅槃。大慧。言涅槃者謂見諸法如實住處。遠離分別心心數法。依於次第如實修行。於自內身聖智所證。我說如是名為涅槃。爾時世尊重說偈言<p class='lg'>　為遮生諸法　　建立無生法<br>　我說法無因　　凡夫不能知<br>　我說法無因　　而凡夫不知<br>　一切法不生　　亦不得言無<br>　乾闥婆幻夢　　諸法無因有<br>　諸法空無相　　云何為我說<br>　離諸和合緣　　智慧不能見<br>　以空本不生　　是故說無體<br>　一一緣和合　　見物不可得<br>　非外道所見　　和合不可得<br>　夢幻及毛輪　　乾闥婆陽焰<br>　無因而妄見　　世間事亦爾<br>　降伏無因論　　能成無生義<br>　能成無生者　　我法不滅壞<br>　說無因諸論　　外道生驚怖<br>　云何何等人　　何因於何處<br>　生諸法無因　　非因非無因<br>　智者若能見　　能離生滅見<br>　無法生不生　　為無因緣相<br>　若為法名字　　無義為我說<br>　非法有無生　　亦非待因緣<br>　非前法有名　　亦名不空說<br>　聲聞辟支佛　　外道非境界<br>　住在於七地　　彼處無生相<br>　離諸因緣法　　為遮諸因緣<br>　說建立惟心　　我說名無生<br>　諸法無因緣　　離分別分別<br>　離有無朋黨　　我說名無生<br>　心離於見法　　及離二法體<br>　轉身依正相　　我說名無生<br>　外非實無實　　亦非心所取<br>　幻夢及毛輪　　乾闥婆陽焰<br>　遠離於諸見　　是名無生相<br>　如是空等法　　諸文句應知<br>　非生及空空　　而無於生空<br>　諸因緣和合　　有生及有滅<br>　離於諸因緣　　不生亦不滅<br>　離因緣無法　　離和合無得<br>　外道妄分別　　而見有一異<br>　有無不生法　　有無不可得<br>　惟和合諸法　　而見有生滅<br>　但有於名字　　展轉為鉤鎖<br>　離彼因緣鎖　　生法不可得<br>　生法不見生　　離諸外道過<br>　我說緣鉤鎖　　諸凡夫不知<br>　若離緣鉤鎖　　更無有別法<br>　是則無因緣　　破壞緣鎖義<br>　如燈顯眾像　　鉤鎖生亦然<br>　是則離鉤鎖　　別更有法生<br>　生法本無體　　自性如虛空<br>　離鉤鎖求法　　愚人無所知<br>　復有餘無生　　聖人所得法<br>　彼生無生者　　是則無生忍<br>　若見諸世間　　則是見鉤鎖<br>　一切皆鉤鎖　　是則心得定<br>　無明愛業等　　是則內鉤鎖<br>　攢軸泥團輪　　種子大鉤鎖<br>　若更有他法　　而從因緣生<br>　離於鉤鎖義　　彼不住聖教<br>　若生法是無　　彼為誰鉤鎖<br>　展轉相生故　　是名因緣義<br>　堅濕熱動法　　凡夫生分別<br>　離鎖更無法　　是故說無體<br>　如醫療眾病　　依病出對治<br>　而論無差別　　病殊故方異<br>　我念諸眾生　　為煩惱過染<br>　知根力差別　　隨堪受為說<br>　我法無差別　　隨根病異說<br>　我唯一乘法　　八聖道清淨　</p><p class='juan'>
入楞伽經卷第六</p>
</body></html>
