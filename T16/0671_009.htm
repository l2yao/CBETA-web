<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p class='juan'>
入楞伽經卷第九</p>
<p><span class='byline'>　　　　元魏天竺三藏菩提留支譯</span><br><p><b>　　<A NAME="n306"></A>總品第十八之一</b><p>爾時世尊。欲重宣此修多羅深義。而說偈言<p class='lg'>　如夏諸禽獸　　迷惑心見波<br>　諸禽獸愛水　　彼水無實事<br>　如是識種子　　見諸境界動<br>　諸愚癡眾生　　如眼[<a href='javascript:showpic("../fontimg/065445.gif")'>目*壹</a>]見物<br>　思惟可思惟　　及離能思惟<br>　見實諦分別　　能知得解脫<br>　是諸法非堅　　虛妄分別生<br>　虛妄分別空　　依彼空分別<br>　五陰識等法　　如水中樹影<br>　如見幻夢等　　識中莫分別<br>　幻起尸機關　　夢電雲常爾<br>　絕三相續法　　眾生得解脫<br>　依諸邪念法　　是故有識生<br>　八九種種識　　如水中諸波<br>　依熏種子法　　常堅固縛身<br>　心流轉境界　　如鐵依[<a href='javascript:showpic("../fontimg/056085.gif")'>石*慈</a>]石<br>　依止諸眾生　　真性離諸覺<br>　遠離諸作事　　離知可知法<br>　行如幻三昧　　出諸十地行<br>　汝觀心王法　　離心境識相<br>　時知心常轉　　即住琱變<br>　住蓮花宮殿　　如幻境界相<br>　住彼勝處已　　得諸自在行<br>　如摩尼現色　　作度眾生業<br>　無有為無為　　除諸分別心<br>　愚癡無智取　　如石女夢兒<br>　寂靜及無生　　五陰人相續<br>　因緣諸境界　　空有及非有<br>　我說諸方便　　無如是實相<br>　愚癡取實有　　無能相可相<br>　我覺一切法　　而不覺一切<br>　我有一切智　　而無一切智<br>　凡夫愚分別　　自言世智者<br>　我未曾覺知　　亦不覺眾生<br>　一切法惟心　　諸陰如毛輪<br>　輪相畢竟無　　何處有分別<br>　本無始生物　　諸緣中亦無<br>　石女兒空華　　若能見有為<br>　爾時見可見　　見迷法即住<br>　我不入涅槃　　不滅諸相業<br>　滅諸分別識　　此是我涅槃<br>　非滅諸法相　　愚癡妄分別<br>　如瀑水竭盡　　爾時波不生<br>　如種種識滅　　滅而不復生<br>　空及無識相　　如幻本不生<br>　有無離有無　　此諸法如夢<br>　我說一實法　　離於諸覺觀<br>　聖人妙境界　　離二法體相<br>　如見螢火相　　種種而無實<br>　世間見四大　　種種亦如是<br>　如依草木石　　示現諸幻相<br>　彼幻無是相　　諸法體如是<br>　無取著可取　　無解脫無縛<br>　如幻如陽焰　　如夢眼中翳<br>　若如是實見　　離諸分別垢<br>　即住如實定　　彼見我無疑<br>　此中無心識　　如虛空陽焰<br>　如是知諸法　　而不知一法<br>　離有無諸緣　　故諸法不生<br>　三界心迷惑　　是故種種見<br>　夢及世間法　　此二法平等<br>　可見與資生　　諸觸及於量<br>　身無常世間　　種種色亦爾<br>　世間尊者說　　如是所作事<br>　心三界種子　　迷惑見現未<br>　知世間分別　　無如是實法<br>　見世間如是　　能離諸生死<br>　生及與不生　　愚癡迷惑見<br>　不生及不滅　　修智慧者見<br>　阿迦尼妙境　　離諸惡行處<br>　常無分別行　　離諸心數法<br>　得力通自在　　到諸三昧處<br>　彼處成正覺　　化佛此中成<br>　諸法不生滅　　諸法如是體<br>　應化無量億　　彼體中出世<br>　愚人聞佛法　　如響不思議<br>　遠離初中後　　及離有無法<br>　遍不動清淨　　無諸相現相<br>　識性覆法身　　一切身中有<br>　迷惑是幻有　　幻非迷惑因<br>　心無迷惑法　　亦非不少有<br>　心依二法縛　　阿梨耶識起<br>　但心如是見　　我法如瀑水<br>　觀世間如是　　爾時轉諸心<br>　乃是我真子　　成就實法行<br>　煖濕及堅動　　愚分別諸法<br>　非實專念有　　無能相可相<br>　八種物一身　　形相及諸根<br>　愚分別諸色　　迷惑身羅網<br>　諸因緣和合　　愚癡分別生<br>　不知如是法　　流轉三界中<br>　諸法及言語　　是眾生分別<br>　而諸法是無　　如化如夢等<br>　觀諸法如是　　不住世涅槃<br>　心種種種子　　現見心境界<br>　可見分別生　　愚癡樂二法<br>　無智愛及業　　是心心法因<br>　依他力法生　　故說他力法<br>　依法分別事　　心迷惑境界<br>　故不成分別　　迷惑邪分別<br>　心依因緣縛　　是故生諸身<br>　若離諸因緣　　我說不見法<br>　離諸因緣法　　離於諸法相<br>　不住諸法中　　我說不見境<br>　如王長者等　　以種種禽獸<br>　會集宅野中　　以示於諸子<br>　我如是諸相　　種種鏡像法<br>　內身智為子　　說於實際法<br>　如大海波浪　　從風因緣生<br>　能起舞現前　　而無有斷絕<br>　阿梨耶識常　　依風境界起<br>　種種水波識　　能舞生不絕<br>　能取可取相　　眾生見如是<br>　可見無諸相　　毛道如是見<br>　阿梨耶本識　　意及於意識<br>　離可取能取　　我說如是相<br>　五陰中無我　　及無人眾生<br>　生即諸識生　　滅即諸識滅<br>　如畫中高下　　可見無如是<br>　如是諸物體　　見無如是相<br>　如乾闥婆城　　禽獸渴愛水<br>　如是可見見　　智觀無如是<br>　離可量及想　　非因亦非果<br>　離能覺所覺　　離能見可見<br>　依陰因緣覺　　無人見可見<br>　若不見可見　　云何修彼法<br>　因緣．因．譬喻　　立意及因緣<br>　夢．乾闥婆．輪　　陽焰及日月<br>　光焰幻等喻　　我遮諸法生<br>　如夢幻迷惑　　空分別眾生<br>　不依於三界　　內外亦皆無<br>　見諸有不生　　乃得無生忍<br>　得如幻三昧　　及於如意身<br>　諸通及自在　　力．心種種法<br>　諸法本不生　　空無法體相<br>　彼人迷不覺　　隨因緣生滅<br>　如愚癡分別　　心見於自心<br>　見外種種相　　實無可見法<br>　見骨相佛像　　及諸大離散<br>　善覺心能知　　住持世間相<br>　身住持資生　　可取三種境<br>　識取識境界　　意．識．分別三<br>　分別可分別　　所有字境界<br>　不能見實法　　彼覺迷不見<br>　諸法無自體　　智慧者能覺<br>　行者爾乃息　　住於無相處<br>　如墨圖於雞　　愚取是我雞<br>　如癡凡夫取　　三乘同是一<br>　無諸聲聞人　　亦無辟支佛<br>　所見聲聞色　　及見諸如來<br>　諸菩薩大慈　　示現是化身<br>　三界唯是心　　離二種體相<br>　轉變彼諸相　　彼即是真如<br>　法及人行相　　日月光焰熾<br>　大諸摩尼寶　　無分別作事<br>　諸佛法如是　　如翳取毛輪<br>　如是分別法　　愚癡虛妄取<br>　離於生住滅　　及離常無常<br>　可見染淨去　　如空中毛輪<br>　如中莨菪人　　見諸像大地<br>　一切如金色　　彼不曾有金<br>　如是愚癡人　　無始心法染<br>　幻陽焰生有　　愚人取為實<br>　一子及無子　　大海是一子<br>　亦是無量子　　汝觀心種子<br>　一子如清淨　　轉於無種子<br>　平等無分別　　起即是生死<br>　能生種種子　　是故說種子<br>　因緣不生法　　因緣不滅法<br>　生法惟因緣　　心如是分別<br>　三界惟假名　　實無事法體<br>　妄覺者分別　　取假名為實<br>　觀諸法實體　　我不遮迷惑<br>　實體不生法　　觀是得解脫<br>　我不見幻無　　說諸法是有<br>　顛倒速如電　　是故說如幻<br>　非本生如生　　諸因緣無體<br>　無有處及體　　惟有於言語<br>　不遮緣生滅　　不遮緣和合<br>　遮諸愚癡見　　分別因緣生<br>　實無識體法　　無事及本識<br>　愚癡生分別　　如死尸惡覺<br>　三界但是心　　諸佛子能見<br>　即得種類身　　離作有為法<br>　得力通自在　　及共相應法<br>　現諸一切色　　心法如是生<br>　而無心及色　　無始心迷惑<br>　爾時修行者　　得見於無相<br>　智慧中觀察　　不見諸眾生<br>　相及事假名　　意取諸動法<br>　我諸子過是　　無分別修行<br>　乾闥婆城幻　　毛輪及陽焰<br>　無實而見實　　諸法體如是<br>　如心見諸法　　無如是體相<br>　一切法不生　　但見迷惑法<br>　毛道迷分別　　以住於二法<br>　初識生分別　　種種熏種子<br>　識如瀑水起　　斷彼則不生<br>　種種念觀法　　若但心中生<br>　如虛空壁中　　何故而不生<br>　若有少相觀　　心則從緣生<br>　若從因緣生　　不得言惟心<br>　心取於自心　　無法無因生<br>　心法體清淨　　虛空中無熏<br>　虛妄取自心　　是故心現生<br>　外法無可見　　是故說惟心<br>　本識但是心　　意能念境界<br>　能取諸境界　　故我說惟心<br>　心常無記法　　意二邊取相<br>　取現法是識　　彼是善不善<br>　離二種識相　　是第一義門<br>　說三乘差別　　寂靜無是相<br>　若心住寂靜　　及行於佛地<br>　是過去佛說　　現未亦如是<br>　初七是心地　　寂靜第八地<br>　二地是行處　　餘地是我法<br>　自內身清淨　　是我自在地<br>　自在究竟處　　阿迦尼吒現<br>　如諸火焰等　　而出諸光明<br>　種種心可樂　　化作於三界<br>　或有先有化　　而化作三有<br>　彼處說諸法　　是我自在地<br>　諸地無時節　　國土轉亦然<br>　過諸心地法　　是住寂靜果<br>　實無而謂實　　而見於種種<br>　愚人顛倒取　　是種種顛倒<br>　如無分別智　　有事不相應<br>　以心非諸色　　是故無分別<br>　諸禪及無量　　及無色三昧<br>　諸相畢竟滅　　是故心中無<br>　須陀洹果法　　往來及不還<br>　及諸羅漢果　　一切心迷惑<br>　空無常剎那　　愚分別有為<br>　河種子譬喻　　分別剎那義<br>　剎那無分別　　離諸所作法<br>　一切法不生　　我說剎那義<br>　有無說於生　　僧佉等妄說<br>　一切法無說　　亦是彼人說<br>　有四種記法　　一往答反問<br>　分別差別答　　默答遮外道<br>　世諦一切有　　第一義諦無<br>　而實體無相　　是第一義諦<br>　見於虛妄法　　是故說世諦<br>　因於言語生　　無如是實體<br>　無事有言語　　世諦中實無<br>　是即顛倒事　　可見亦是無<br>　若事顛倒有　　寂靜畢竟無<br>　依於顛倒事　　及見諸法生<br>　畢竟定是無　　即是無體相<br>　所見諸種種　　熏習煩惱生<br>　心見外迷惑　　現取於前境<br>　分別無分別　　是空實相法<br>　如幻像諸相　　如樹葉金色<br>　是可見人見　　心無明熏習<br>　聖人不見迷　　中間不見實<br>　迷惑即是實　　以實即中間<br>　遠離諸迷惑　　若能生諸相<br>　即是其迷惑　　如眼翳不淨<br>　如翳見毛輪　　依迷取諸法<br>　於諸境界中　　愚癡取是法<br>　諸法如毛輪　　陽炎水迷惑<br>　三界如夢幻　　修行得解脫<br>　分別可分別　　能生於分別<br>　縛可縛及因　　六種解脫因<br>　無地及諸諦　　無國土及化<br>　佛辟支聲聞　　惟是心分別<br>　人體及五陰　　諸緣及微塵<br>　勝人自在作　　惟是心分別<br>　心遍一切處　　一切處皆心<br>　以心不善觀　　心性無諸相<br>　五陰中無我　　我中無五陰<br>　分別無是法　　而彼法非無<br>　如愚癡分別　　有諸一切法<br>　如是見實有　　一切應見實<br>　一切法若無　　無染亦無淨<br>　愚癡見如是　　彼法不如是<br>　迷惑分別相　　是他力分別<br>　彼相所有名　　是名分別相<br>　名相是分別　　因緣事和合<br>　若不生彼心　　是第一義相<br>　報相佛實體　　及所化佛相<br>　眾生及菩薩　　并十方國土<br>　習氣法化佛　　及作於化佛<br>　是皆一切從　　阿彌陀國出<br>　應化所說法　　及報佛說法<br>　修多羅廣說　　汝應知密意<br>　所有佛子說　　及於諸如來<br>　是皆化佛說　　非淳熟者說<br>　是諸法不生　　而彼法非無<br>　乾闥婆城幻　　如夢化相似<br>　種種隨心轉　　惟心非餘法<br>　心生種種生　　心滅種種滅<br>　眾生妄分別　　無物而見物<br>　無義惟是心　　無分別得脫<br>　無始世戲論　　依止於煩惱<br>　諸分別熏修　　是故邪見生<br>　識無分別義　　真如是智境<br>　轉彼是寂靜　　是諸聖境界<br>　觀察義思惟　　諸凡夫思惟<br>　念真如思惟　　諸佛淨思惟<br>　分別諸法體　　一切法不生<br>　依他力因緣　　眾生迷分別<br>　他力若清淨　　離分別相應<br>　轉彼即真如　　離分別是行<br>　莫分別分別　　分別是無實<br>　分別迷惑法　　取可取不盡<br>　見外分別境　　分別是實體<br>　心分別分別　　彼法因緣生<br>　邪見見外義　　無義但是心<br>　觀斟量相應　　能滅取可取<br>　無諸外境界　　愚癡妄分別<br>　熏習增長心　　似生於諸法<br>　滅二種分別　　真如智境界<br>　生於無法相　　不思議聖境<br>　名相及分別　　實體二種相<br>　正智及真如　　是成就實體<br>　依父母和合　　阿梨耶意合<br>　如蘇瓶等鼠　　共赤白增長<br>　辟尸厚泡瘡　　不淨依節畫<br>　業風長四大　　如諸果成熟<br>　五及於五五　　及有九種孔<br>　諸毛甲遍覆　　如是增長生<br>　生如糞中蟲　　如人睡中寤<br>　眼見色起念　　增長生分別<br>　分別及專念　　斷齒脣和合<br>　口始說言語　　如鸚鵡弄聲<br>　諸外道說定　　大乘不決定<br>　依眾生心定　　邪見不能近<br>　我乘內證智　　妄覺非境界<br>　如來滅世後　　誰持為我說<br>　如來滅度後　　未來當有人<br>　大慧汝諦聽　　有人持我法<br>　於南大國中　　有大德比丘<br>　名龍樹菩薩　　能破有無見<br>　為人說我法　　大乘無上法<br>　證得歡喜地　　往生安樂國<br>　智慧觀察法　　不見實法體<br>　是故不可說　　及說亦無體<br>　若因緣生法　　不得言有無<br>　因緣中有物　　愚分別有無<br>　邪見二邪法　　我知離我法<br>　一切法名字　　無量劫常學<br>　以學復更學　　迭共相分別<br>　若不說諸名　　諸世間迷惑<br>　是故作名字　　為除迷惑業<br>　依三種分別　　愚癡分別法<br>　依名迷分別　　及因緣能生<br>　法不滅不生　　自性如虛空<br>　法無體是體　　分別相即體<br>　影像及於幻　　陽焰與夢響<br>　火輪乾闥婆　　諸法如是生<br>　不二真如空　　實際及法體<br>　我說無分別　　成就彼法相<br>　口心境界虛　　實乃立虛妄<br>　心墮於二邊　　是故立分別<br>　有無墮二邊　　以在心境界<br>　遠離諸境界　　爾時正滅心<br>　以離取境界　　彼滅非有無<br>　如聖人境界　　愚人不能知<br>　有滅住真如　　智慧者能見<br>　如彼諸法住　　智慧者能見<br>　法體不如是　　以諸法無相<br>　愚癡人見鐵　　分別以為金<br>　非金而見金　　外道取法爾<br>　本無言始生　　始生後還滅<br>　從因緣有無　　此說非我教<br>　無始無終法　　無始是相住<br>　以世間住相　　邪覺者不知<br>　過去法是有　　未來法非無<br>　現在法亦有　　不應言法生<br>　轉時及行相　　諸大及諸根<br>　虛妄取中陰　　若取非覺者<br>　一切佛世尊　　不說因緣生<br>　因緣即世間　　如乾闥婆城<br>　但法緣和合　　依此法生法<br>　離諸和合法　　不滅亦不生<br>　鏡及於水中　　眼及器摩尼<br>　而見諸鏡像　　諸影像是無<br>　如獸愛空水　　見諸種種色<br>　種種似如有　　如夢石女兒<br>　我乘非大乘　　非聲亦非字<br>　非諦非解脫　　非寂靜境界<br>　而我乘大乘　　諸三昧自在<br>　身如意種種　　自在花莊嚴<br>　一體及別體　　因緣中無法<br>　略說諸法生　　廣說諸法滅<br>　不生空是一　　而生空是二<br>　不生空是勝　　生滅即是空<br>　真如空實際　　涅槃與法界<br>　身及意種種　　我說異名法<br>　經毘尼毘曇　　分別我清淨<br>　依名不依義　　彼不知無我<br>　非外道非佛　　非我亦非餘<br>　從緣成有法　　云何無諸法<br>　何人成就有　　從因緣說無<br>　說法生邪見　　有無妄分別<br>　若人見不生　　亦見法不滅<br>　彼人離有無　　見世間寂靜<br>　眾生分別見　　可見如兔角<br>　分別是迷惑　　如禽愛陽焰<br>　虛妄分別法　　依彼分別見<br>　無因緣分別　　無因不應分<br>　無水而取水　　如獸妄生愛<br>　愚癡如是見　　聖者無如是<br>　聖人見清淨　　以生三解脫<br>　離諸生死法　　修行寂靜處<br>　深快妙方便　　知國土妙事<br>　我為諸子說　　不為諸小乘<br>　三有是無常　　空無我離我<br>　同相及別相　　我為聲聞說<br>　不著一切法　　離世間獨行<br>　我說緣覺果　　非思量境界<br>　分別外實體　　從他力故生<br>　見自身迷惑　　爾時轉諸心<br>　十地即初地　　初地即八地<br>　九地即七地　　七地即八地<br>　二地即三地　　四地即五地<br>　三地即六地　　寂靜無次第<br>　諸法常寂靜　　修行者無法<br>　有無法平等　　爾時聖得果<br>　諸法無體相　　云何於無法<br>　而能作平等　　寂寂無分別<br>　若不見諸心　　內及外動法<br>　爾時滅諸法　　已見平等心<br>　愚無始流轉　　取法如懷抱<br>　誑凡夫而轉　　如因榍出榍<br>　依彼因及觀　　共意取境界<br>　依於識種子　　能作於心因<br>　修得及住持　　隨種類身得<br>　及夢中所得　　是通有四種<br>　夢中所得通　　及於諸佛恩<br>　取種類身得　　彼通非實通<br>　熏種子熏心　　似有法生轉<br>　愚人不覺知　　為說生諸法<br>　分別於外物　　諸法相成就<br>　爾時心悶沒　　不見自迷惑<br>　何故說於生　　何故說無見<br>　不可見而見　　願必為我說<br>　為於何等人　　說何等法有<br>　為於何等人　　說何等法無<br>　心體自清淨　　意起共諸濁<br>　意及一切識　　能作熏種子<br>　阿梨耶出身　　意出求諸法<br>　意識取境界　　迷惑見貪取<br>　自心所見法　　外法無外法<br>　如是觀迷惑　　常憶念真如<br>　修禪者境界　　業諸佛大事<br>　此三不思議　　是智者境界<br>　過現及未來　　涅槃及虛空<br>　我依世諦說　　真諦無名字<br>　二乘及外道　　等著於邪見<br>　迷沒於心中　　分別於外法<br>　緣覺佛菩提　　羅漢見諸佛<br>　菩提堅種子　　及夢中成就<br>　何處為何等　　云何為何因<br>　所為為何義　　惟願為我說<br>　幻心去寂靜　　有無朋黨說<br>　心中迷堅固　　說有幻無幻<br>　生滅相相應　　相可相有無<br>　分別惟是意　　共於五種識<br>　鏡像水波等　　從心種子生<br>　若心及於意　　而諸識不生<br>　時得如意身　　乃至於佛地<br>　諸緣及陰界　　是法自體相<br>　假名及人心　　如夢如毛輪<br>　世間如幻夢　　見依止得實<br>　諸相實相應　　離諸斟量因<br>　諸聖人內境　　常觀諸妙行<br>　迷覆斟量因　　令世間實解<br>　離一切戲論　　智不住迷惑<br>　諸法無體相　　空及常無常<br>　心住於愚癡　　迷惑故分別<br>　說是諸法者　　非說於無生<br>　一二及於二　　忽然自在有<br>　依時勝微塵　　緣分別世間<br>　世種子是識　　依止彼因生<br>　如依壁畫像　　知實即是滅<br>　如人見於幻　　見生死亦爾<br>　愚癡人依闇　　縛及解脫生<br>　內外諸種種　　諸法及因緣<br>　如是觀修行　　住於寂靜處<br>　熏習中無心　　心不共熏習<br>　心無差別相　　熏習纏於心<br>　如垢見熏習　　意從於識生<br>　如帛心亦爾　　依熏習不顯<br>　如物非無物　　我說虛空然<br>　阿梨耶身中　　離於有無物<br>　意識轉滅已　　心離於濁法<br>　覺知一切法　　故我說心佛<br>　斷絕於三世　　離於有無法<br>　世法四相應　　諸有悉如幻<br>　是二法體相　　七地從心生<br>　餘地亦成就　　二地及佛地<br>　色界及無色　　欲界及涅槃<br>　一切心境界　　不離於身中<br>　若見諸法生　　是生迷惑法<br>　覺自心迷惑　　是不生諸法<br>　無生法體相　　生即著世間<br>　見諸相如幻　　法體相如是<br>　自心虛妄取　　莫分別諸法<br>　為癡無智說　　三乘與一乘<br>　及說於無乘　　諸聖人寂靜<br>　我法有二種　　相法及於證<br>　四種斟量相　　立量相應法<br>　形及相勝種　　見迷惑分別<br>　名字及行處　　聖行實清淨<br>　依分別分別　　故有分別相<br>　離分別分別　　實體聖境界<br>　常盚磥變　　性事及實體<br>　真如離心法　　遠離於分別<br>　若無清淨法　　亦無有於染<br>　以有清淨心　　而見有染法<br>　清淨聖境界　　是故無實事<br>　是諸法體相　　聖人之境界<br>　從因生世間　　離於諸分別<br>　如幻與夢等　　見法得解脫<br>　煩惱熏種種　　共心相應生<br>　眾生見外境　　非諸心法體<br>　心法常清淨　　非是迷惑生<br>　迷從煩惱起　　是故心不見<br>　迷惑即真實　　餘處不可得<br>　非陰非餘處　　觀陰行如實<br>　離見能見相　　若見有為法<br>　見自心世間　　彼人能離相<br>　莫見惟心法　　莫分別外義<br>　住於真如觀　　過於心境界<br>　過心境界已　　遠離諸寂靜<br>　修行住寂靜　　行者寂靜住<br>　不見摩訶衍　　自然云寂靜<br>　依諸願清淨　　智無我寂靜<br>　應觀心境界　　亦觀智境界<br>　智慧觀境界　　不迷於相中<br>　心境界苦諦　　智境界是集<br>　二諦及佛地　　是般若境界<br>　得果及涅槃　　及於八聖道<br>　覺知一切法　　得清淨佛智<br>　眼色及於明　　虛空與心意<br>　如是等和合　　識從梨耶生<br>　能取可取受　　無名亦無事<br>　無因分別者　　若取於覺者<br>　於義中無名　　名中義亦爾<br>　因無因而生　　莫分別分別<br>　一切法無實　　言語亦復然<br>　空不空義爾　　愚癡見法是<br>　妄取於實住　　邪見說假名<br>　一法成五種　　如實能遠離<br>　五種是魔法　　超越過有無<br>　非修行境界　　是外道之法<br>　不求有邪法　　亦無相見我<br>　以作自常法　　惟從言語生<br>　實諦不可說　　寂滅見諸法<br>　依止阿梨耶　　能轉生意識<br>　依止依心意　　能生於轉識<br>　依虛虛妄成　　真如是心法<br>　如是修行者　　能知心性體<br>　分別常無常　　意相及於事<br>　生及與不生　　行者不應取<br>　莫分別二法　　識從梨耶生<br>　一義二心生　　不知如是生<br>　取一二之法　　是凡夫境界<br>　無說者及說　　不空以見心<br>　不見於自心　　故生見羅網<br>　諸因緣不生　　諸根亦如是<br>　界及五陰無　　無貪無有為<br>　本無有作業　　不作非有為<br>　無除亦無縛　　無縛無解脫<br>　無無記無物　　無法無非法<br>　無時無涅槃　　法體亦是無<br>　無佛無實諦　　無因亦無果<br>　無顛倒無滅　　無滅亦無生<br>　十二支亦無　　邊無邊亦爾<br>　離於諸邪見　　是故說惟心<br>　煩惱業及身　　作者與果報<br>　如陽焰及夢　　乾闥婆城等<br>　住於心法中　　而生諸法相<br>　住於心法中　　而見於斷常<br>　涅槃中無陰　　無我亦無相<br>　能入惟是心　　解脫不取相<br>　見他何過失　　諸眾生見外<br>　心非有非無　　由熏習不顯<br>　垢中不見白　　白中不見垢<br>　如雲蓋虛空　　是故心不見<br>　心能作諸業　　智於中分別<br>　慧能觀寂靜　　得大妙法體<br>　心依境界縛　　智依覺觀生<br>　寂靜勝境界　　慧能於中行<br>　心意及意識　　於相中分別<br>　得無分別體　　二乘非諸子<br>　寂靜勝人相　　諸佛智慧淨<br>　能生於勝義　　已離諸行相<br>　分別法體有　　他力法是無<br>　迷惑取分別　　不分別他力<br>　非諸大有色　　有色非諸大<br>　夢幻乾闥婆　　獸渴愛無水<br>　我有三種慧　　得止依聖名<br>　心無法中生　　是故心不見<br>　身資生住持　　眾生依熏見<br>　依彼分別相　　而說於諸法<br>　離二乘相應　　慧離現法相<br>　虛妄取法故　　聲聞見於法<br>　能入惟是心　　如來智無垢<br>　若實及不實　　從因緣生法<br>　一二是取見　　畢竟能取著<br>　種種諸因緣　　如幻無有實<br>　如是相種種　　不能成分別<br>　依於煩惱相　　諸縛從心生<br>　不知分別法　　他力是分別<br>　所有分別體　　即是他力法<br>　種種分別見　　於他力分別<br>　世諦第一義　　第三無因生<br>　分別說相續　　斷即聖境界<br>　修行者一事　　惟心種種見<br>　彼處無心體　　如是分別相<br>　如人眼中翳　　分別種種色<br>　翳非色非色　　愚見他力爾<br>　如金離塵垢　　如水離泥濁<br>　如虛空離雲　　如是淨分別<br>　聲聞有三種　　應化及願生<br>　離諸貪癡垢　　聲聞從法生<br>　菩薩亦三種　　諸如來無相<br>　眾生心心中　　見佛如來像<br>　分別無如是　　他力法體有<br>　見有無二邊　　見故見分別<br>　若無分別法　　他力云何有<br>　遠離有法體　　實有法體生<br>　依止於分別　　而見於他力<br>　依名相和合　　而生於分別<br>　常無所成就　　他力分別生<br>　爾時知清淨　　第一義實體<br>　分別有十種　　他力有六種<br>　真如是內身　　是故無異相<br>　五法是實法　　及三種實相<br>　如是修行者　　不壞真如法<br>　星宿雲形像　　似於日月體<br>　諸眾生見心　　可見熏集生<br>　諸大無自體　　非能見可見<br>　若色從大生　　諸大生諸大<br>　如是不生大　　大中無四大<br>　若果是四大　　因是地水等<br>　實及假名色　　幻生作亦爾<br>　夢及乾闥婆　　獸愛水第五<br>　一闡提五種　　諸性亦如是<br>　五乘及非乘　　涅槃有六種<br>　陰有二十四　　色復有八種<br>　佛有二十四　　佛子有二種<br>　度門有百種　　聲聞有三種<br>　諸佛國土一　　而佛亦有一<br>　解脫有三種　　心慮有四種<br>　我無我六種　　可知境四種<br>　離於諸因緣　　亦離邪見過<br>　知內身離垢　　大乘無上法<br>　生及於不生　　有八種九種<br>　一時證次第　　立法惟是一<br>　無色有八種　　禪差別六種<br>　緣覺及佛子　　能取有七種<br>　無有三世法　　常無常亦爾<br>　作及於業果　　如夢中作事<br>　佛從來不生　　聲聞佛子爾<br>　心離於可見　　亦常如幻法<br>　胎生轉法輪　　出家及兜率<br>　住諸國土中　　可見而不生<br>　去行及眾生　　說法及涅槃<br>　實諦國土覺　　從因緣生法<br>　世間諸樹林　　無我外道行<br>　禪乘阿梨耶　　證果不思議<br>　月及星宿性　　諸王阿修羅<br>　夜叉乾闥婆　　因業而發生<br>　不可思議變　　退依熏習緣<br>　斷絕諸變易　　時煩惱罪滅<br>　一切諸菩薩　　如實修行者<br>　不畜諸財寶　　金銀及象馬<br>　牛羊奴婢等　　米穀與田宅<br>　不臥穿孔床　　不得泥塗地<br>　金銀赤白銅　　缽盂及諸器<br>　修行淨行者　　一切不得畜<br>　憍奢耶衣服　　一切不得著<br>　欽婆羅袈裟　　牛糞草果葉<br>　青赤泥土汁　　染壞於白色<br>　石泥及與鐵　　珂及於琉璃<br>　如是缽聽畜　　滿足摩陀量<br>　為割截衣故　　聽畜四寸刀<br>　刃如半月曲　　不得學伎術<br>　如實修行人　　不得市販賣<br>　所須倩白衣　　及諸優婆塞<br>　常護於諸根　　知於如實義<br>　讀誦修多羅　　及學諸毘尼<br>　不與白衣雜　　修行人如是<br>　空處與塚間　　窟中林樹下<br>　尸陀林草中　　乃至於露地<br>　如實修行人　　應住如是處<br>　三衣常隨身　　不畜餘錢財<br>　為身須衣服　　他自與聽受<br>　為乞食出行　　亦不左右視<br>　視前六尺地　　安庠而直進<br>　如蜂採諸花　　乞食亦如是<br>　比丘比丘尼　　眾中眾所雜<br>　我為佛子說　　此是惡命活<br>　如實修行者　　不聽此處食<br>　王小王王子　　大臣及長者<br>　為求於飲食　　一切不得往<br>　死家及生家　　親家及愛家<br>　比丘雜等眾　　修行者不食<br>　寺舍煙不斷　　常作種種食<br>　故為人所作　　行者不應食<br>　離有無朋黨　　能見可見縛<br>　行者觀世間　　離於生滅法<br>　三昧力相應　　及諸通自在<br>　若不生分別　　不久得如法<br>　從微塵勝人　　緣中莫分別<br>　諸因緣和合　　行者不分別<br>　分別諸世間　　種種從熏生<br>　行者如實觀　　三有如幻夢<br>　莫分別三有　　身資生住持<br>　離於有無謗　　亦離有無見<br>　飲食如服藥　　身心常正直<br>　一心專恭敬　　佛及諸菩薩<br>　如實修行者　　應知諸律相<br>　及諸修多羅　　簡擇諸法相<br>　五法體及心　　修行無我相<br>　清淨內法身　　諸地及佛地<br>　如是修行者　　住於大蓮花<br>　諸佛大慈悲　　如意手摩頂<br>　去來於六道　　諸有生厭心<br>　發起如實行　　至尸陀林中<br>　日月形體相　　及於花海相<br>　虛空火種種　　修行者見法<br>　見如是諸相　　取於外道法<br>　亦隨聲聞道　　及緣覺境界<br>　遠離如是等　　住於寂靜處<br>　時佛妙光明　　往於諸國土<br>　摩彼菩薩頂　　此摩頂妙相<br>　隨順真如法　　爾時得妙身<br>　有無因法體　　離於斷常法<br>　謗於有無法　　是分別中道<br>　分別無諸因　　無因是斷見<br>　見種種外法　　是人滅中道<br>　不捨諸法相　　恐有斷絕相<br>　有無是謗法　　如是說中道<br>　覺但是內心　　不滅於外法<br>　轉虛妄分別　　即是中道法<br>　惟心無可見　　離於心不生<br>　即是中道法　　我及諸佛說<br>　生及於不生　　有物無物空<br>　諸法無自體　　莫分別二法<br>　分別是有法　　愚分別解脫<br>　不覺心分別　　離於二取相<br>　覺知自心見　　時離於二見<br>　如實知遠離　　不滅分別相<br>　實知可見心　　時知分別生<br>　不生諸分別　　是真如離心<br>　離諸外道過　　若見生諸法<br>　彼智者應取　　涅槃而不滅<br>　知此法是佛　　我說及餘佛<br>　若異見諸法　　是說外道事<br>　不生現於生　　不退常現退<br>　同時如水月　　萬億國土見<br>　一身及無量　　然火及注雨<br>　心心體不異　　故說但是心<br>　心中但是心　　心無心而生<br>　種種色形相　　所見惟是心<br>　佛及聲聞身　　辟支佛身等<br>　復種種色身　　但說是內心<br>　無色界無色　　色界及地獄<br>　色現為眾生　　但是心因緣<br>　如幻三昧法　　而身如意生<br>　十地心自在　　菩薩轉得彼<br>　自心分別名　　戲論而搖動<br>　依見聞生知　　愚癡依相知<br>　相是他力體　　彼依名分別<br>　分別是諸相　　依他力法生<br>　智慧觀諸法　　無他力無相<br>　畢竟無成就　　智依何分別<br>　若有成就法　　離於有無法<br>　離於有無體　　二體云何有<br>　分別二種體　　二種體應有<br>　分別見種種　　清淨聖境界<br>　分別是種種　　分別是他力<br>　若異分別者　　是墮外道說<br>　分別是分別　　見是因體相<br>　分別說分別　　見是因相生<br>　離於二分別　　即是成就法<br>　國土佛化身　　一乘及三乘<br>　無涅槃一切　　空離一切生<br>　佛三十差別　　別復有十種<br>　一切國土器　　依諸眾生心<br>　如分別法相　　現見種種法<br>　彼法無種種　　法佛世間爾<br>　法佛是真佛　　餘者依彼化<br>　眾生自種子　　見一切佛相<br>　依迷惑轉心　　能生於分別<br>　真不離分別　　及不離於相<br>　實體及受樂　　化復作諸化<br>　佛眾三十六　　是諸佛實體<br>　如青赤及鹽　　珂乳及石蜜<br>　新果諸花等　　如月諸光明<br>　非一亦非異　　如水中洪波<br>　如是七識種　　共於心和合<br>　如大海轉變　　是故波種種<br>　阿梨耶亦爾　　名識亦如是<br>　心意及意識　　分別外相義<br>　八無差別相　　非能見可見<br>　如大海水波　　無有差別相<br>　諸識於心中　　轉變不可得<br>　心能造諸業　　意是能分別<br>　意識能知法　　五識虛妄見<br>　青赤白種種　　眾生識現見<br>　水波相對法　　牟尼為我說<br>　青赤白種種　　水波中無是<br>　愚癡見諸相　　說於心中轉<br>　心中無是體　　離心無外見<br>　若有於可取　　應有於能取<br>　身資生住持　　說水波相似<br>　眾生識現見　　水波共相似<br>　大海水波起　　如舞轉現見<br>　本識如是轉　　何故知不取<br>　愚癡無智慧　　本識如海波<br>　水波轉相對　　是故說譬喻<br>　如日出世間　　平等照眾生<br>　如是世尊燈　　不為愚說法<br>　住於真如法　　何故不說實<br>　若說於實法　　心中無實法<br>　如海中水波　　如鏡及於夢<br>　如自心境界　　等見無前後<br>　無一時境界　　是故次第生<br>　識能知諸法　　意復能分別<br>　五識現見法　　寂靜無次第<br>　如世間畫師　　及畫師弟子<br>　我住於妙法　　為實修行說<br>　離分別分別　　是內身實智<br>　我諸佛子說　　不為於愚人<br>　亦如幻種種　　可見無如是<br>　說種種亦爾　　說亦爾不爾<br>　為一人說法　　不為餘人說<br>　如人病不同　　醫師處藥別<br>　諸佛為眾生　　隨心說諸法<br>　依外法種子　　分別說現法<br>　心取他力法　　可取是分別<br>　依止心種子　　觀取外境界<br>　二種轉迷惑　　更無第三因<br>　以迷惑不生　　依何法不生<br>　六十十八法　　是故惟說心<br>　自心見外法　　見彼離於我<br>　若入心分別　　能離諸法相<br>　依於阿梨耶　　能生於諸識<br>　愚癡內身入　　心見於外入<br>　取星宿毛輪　　如夢中見色<br>　有為無為常　　分別無如是<br>　乾闥婆城幻　　如禽獸愛水<br>　無如是見有　　他力法亦爾<br>　我諸根形相　　我說三種心<br>　心意及意識　　離於自體相<br>　心意及意識　　離於他體相<br>　心意及意識　　無我無二體<br>　五法自體相　　是諸佛境界<br>　就相有三種　　依於一熏因<br>　如綵色一種　　壁上見種種<br>　二種無我心　　意及諸識相<br>　五種法體相　　我性無如是<br>　遠離諸心相　　識離於意相<br>　諸法體如是　　是我之境界<br>　離於諸法體　　是諸如來性<br>　身口及意業　　彼不作白法<br>　如來性清淨　　離於諸修行<br>　自在淨諸通　　三昧力莊嚴<br>　種種意生身　　是淨如來性<br>　內身智離垢　　離於諸因相<br>　八地及佛地　　是諸如來性<br>　遠行善慧地　　法雲與佛地<br>　是諸佛之性　　餘地三乘雜<br>　依眾生身別　　及為愚癡相<br>　為說七種地　　故佛說心地<br>　口身心諸障　　七地中無是<br>　八地中妙身　　如夢瀑水相<br>　八地及五地　　學種種伎術<br>　一切諸佛子　　三有中作王<br>　生及與不生　　不分空不空<br>　實及於不實　　心中無如是<br>　此實此非實　　莫分別此實<br>　緣覺及聲聞　　非為佛子說<br>　有無有非實　　亦無有空相<br>　假名及實法　　心中一切無<br>　依世諦有法　　第一義悉無<br>　無實法迷惑　　是諸世諦法<br>　一切法無法　　我說於假名<br>　言語及受用　　愚癡見是實<br>　從於言語法　　是實有境界<br>　從言語生法　　見法無如是<br>　如離壁無畫　　亦如影離像<br>　本淨識亦爾　　為水波不現<br>　如幻心亦爾　　意如狡猾者<br>　識共於五種　　分別見如采<br>　說是真法習　　所有集作化<br>　是諸佛根本　　餘者應化佛<br>　心迷可見中　　可見心中無<br>　身資生住持　　即阿梨耶現<br>　心意及意識　　實體五種法<br>　二種無我淨　　諸佛如來說<br>　虛妄覺非境　　及聲聞亦爾<br>　是內身境界　　諸佛如來說<br>　長短等相待　　彼此相依生<br>　有能成於無　　無能成於有<br>　及分別微塵　　色體不分別<br>　說但是於心　　邪見不能淨<br>　是中分別空　　不空亦如是<br>　有無但分別　　可說無如是<br>　功德微塵合　　愚癡分別色<br>　一一微塵無　　是故無是義<br>　自心見形相　　眾生見外有<br>　外無可見法　　是故無是義<br>　心如毛輪幻　　夢乾闥婆城<br>　火輪禽獸愛　　實無而人見<br>　常無常及一　　二及於不二<br>　無始過所縛　　愚癡迷分別<br>　我不說三乘　　但說於一乘<br>　為攝取眾生　　是故說一乘<br>　解脫有三種　　亦說法無我<br>　平等智煩惱　　依解脫分別<br>　亦如水中木　　為波之所漂<br>　如是癡聲聞　　為諸相漂蕩<br>　彼無究竟處　　亦復不還生<br>　得寂滅三昧　　無量劫不覺<br>　是聲聞之定　　非我諸菩薩<br>　離諸隨煩惱　　依習煩惱縛<br>　三昧樂境醉　　住彼無漏界<br>　如世間醉人　　酒消然後寤<br>　彼人然後得　　我佛法身體<br>　如眾沒深泥　　身東西動搖<br>　如是三昧醉　　聲聞沒亦爾　</p><p class='juan'>
入楞伽經卷第九</p>
</body></html>
