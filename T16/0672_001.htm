<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p><b>　　<A NAME="n309"></A>No. 672 [Nos. 670, 671]</b><p><b>　　<A NAME="n310"></A>新譯大乘入楞伽經序</b><p><span class='byline'>　　　　御　製</span><br><p>蓋聞。摩羅山頂。既最崇而最嚴。楞伽城中。實難往而難入。先佛弘宣之地。曩聖修行之所。爰有城主。號羅婆那。乘宮殿以謁尊顏。奏樂音而祈妙法。因鬘峰以表興。指藏海以明宗。所言入楞伽經者。斯乃諸佛心量之玄樞。群經理窟之妙鍵。廣喻幽旨。洞明深義。不生不滅。非有非無。絕去來之二途。離斷常之雙執。以第一義諦。得最上妙珍。體諸法之皆虛。知前境之如幻。混假名之分別。等生死與涅槃。大慧之問初陳。法王之旨斯發。一百八義。應實相而離世間。三十九門。破邪見而宣政法。曉名相之並假。袪妄想之迷衿。依正智以會真如。悟緣起而歸妙理。境風既息。識浪方澄。三自性皆空。二無我俱泯。入如來之藏。遊解脫之門。原此經文。來自西國。至若。元嘉建號。跋陀之譯未弘。延昌紀年。流支之義多舛。朕虔思付囑。情切紹隆。以久視元年歲次庚子。林鐘紀律炎帝司辰。于時避暑箕峰。觀風穎水。三陽宮內。重出斯經。討三本之要詮。成七卷之了教。三藏沙門于闐國僧實叉難陀大德。大福先寺僧復禮等。並名追安遠。德契騰蘭。襲龍樹之芳猷。探馬鳴之秘府。戒香與覺花齊馥。意珠共性月同圓。故能了達沖微。發揮奧賾。以長安四年正月十五日。繕寫云畢。自惟菲薄言謝珪璋。顧四辯而多慚。瞻一乘而罔測。難違緇俗之請。強申翰墨之文。詞拙理乖。彌增愧恧。伏以此經微妙。最為希有。所冀破重昏之暗。傳燈之句不窮。演流注之功。湧泉之義無盡。題目品次列於後云<p class='juan'>
大乘入楞伽經卷第一</p>
<p><span class='byline'>　　　　大周于闐國三藏法師實叉難陀奉　敕譯</span><br><p><b>　　<A NAME="n312"></A>羅婆那王勸請品第一</b><p>如是我聞。一時佛住大海濱摩羅耶山頂楞伽城中。與大比丘眾及大菩薩眾俱。其諸菩薩摩訶薩。悉已通達五法三性諸識無我。善知境界自心現義。遊戲無量自在三昧神通諸力。隨眾生心現種種形方便調伏。一切諸佛手灌其頂。皆從種種諸佛國土而來此會。大慧菩薩摩訶薩為其上首。爾時世尊。於海龍王宮說法。過七日已從大海出。有無量億梵釋護世諸天龍等。奉迎於佛。爾時如來。舉目觀見摩羅耶山楞伽大城。即便微笑而作是言。昔諸如來應正等覺。皆於此城說自所得聖智證法。非諸外道臆度邪見及以二乘修行境界。我今亦當為羅婆那王開示此法。爾時羅婆那夜叉王。以佛神力聞佛言音。遙知如來從龍宮出。梵釋護世天龍圍遶。見海波浪。觀其眾會藏識大海境界風動轉識浪起。發歡喜心。於其城中高聲唱言。我當詣佛請入此城。令我及與諸天世人於長夜中得大饒益。作是語已。即與眷屬乘花宮殿往世尊所。到已下殿右遶三匝。作眾伎樂供養如來。所持樂器皆是大青因陀羅寶。琉璃等寶以為間錯。無價上衣而用纏裹。其聲美妙音節相和。於中說偈而讚佛曰<p class='lg'>　心自性法藏　　無我離見垢<br>　證智之所知　　願佛為宣說<br>　善法集為身　　證智常安樂<br>　變化自在者　　願入楞伽城<br>　過去佛菩薩　　皆曾住此城<br>　此諸夜叉眾　　一心願聽法　</p><p>爾時羅婆那楞伽王。以都[<a href='javascript:showpic("../fontimg/003533.gif")'>口*宅</a>]迦音歌讚佛已。復以歌聲而說頌言<p class='lg'>　世尊於七日　　住摩竭海中<br>　然後出龍宮　　安詳昇此岸<br>　我與諸婇女　　及夜叉眷屬<br>　輸迦娑剌那　　眾中聰慧者<br>　悉以其神力　　往詣如來所<br>　各下花宮殿　　禮敬世所尊<br>　復以佛威神　　對佛稱己名<br>　我是羅剎王　　十首羅婆那<br>　今來詣佛所　　願佛攝受我<br>　及楞伽城中　　所有諸眾生<br>　過去無量佛　　咸昇寶山頂<br>　住楞伽城中　　說自所證法<br>　世尊亦應爾　　住彼寶嚴山<br>　菩薩眾圍遶　　演說清淨法<br>　我等於今日　　及住楞伽眾<br>　一心共欲聞　　離言自證法<br>　我念去來世　　所有無量佛<br>　菩薩共圍遶　　演說楞伽經<br>　此入楞伽典　　昔佛所稱讚<br>　願佛同往尊　　亦為眾開演<br>　請佛為哀愍　　無量夜叉眾<br>　入彼寶嚴城　　說此妙法門<br>　此妙楞伽城　　種種寶嚴飾<br>　牆壁非土石　　羅網悉珍寶<br>　此諸夜叉眾　　昔曾供養佛<br>　修行離諸過　　證知常明了<br>　夜叉男女等　　渴仰於大乘<br>　自信摩訶衍　　亦樂令他住<br>　惟願無上尊　　為諸羅剎眾<br>　甕耳等眷屬　　往詣楞伽城<br>　我於去來今　　勤供養諸佛<br>　願聞自證法　　究竟大乘道<br>　願佛哀愍我　　及諸夜叉眾<br>　共諸佛子等　　入此楞伽城<br>　我宮殿婇女　　及以諸瓔珞<br>　可愛無憂園　　願佛哀納受<br>　我於佛菩薩　　無有不捨物<br>　乃至身給侍　　惟願哀納受　</p><p>爾時世尊聞是語已。即告之言。夜叉王。過去世中諸大導師。咸哀愍汝受汝勸請。詣寶山中說自證法。未來諸佛亦復如是。此是修行甚深觀行現法樂者之所住處。我及諸菩薩哀愍汝故受汝所請。作是語已默然而住。時羅婆那王。即以所乘妙花宮殿奉施於佛。佛坐其上。王及諸菩薩前後導從。無量婇女歌詠讚歎。供養於佛往詣彼城。到彼城已。羅婆那王及諸眷屬。復作種種上妙供養。夜叉眾中童男童女。以寶羅網供養於佛。羅婆那王施寶瓔珞奉佛菩薩以掛其頸。爾時世尊及諸菩薩受供養已。各為略說自證境界甚深之法。時羅婆那王并其眷屬。復更供養大慧菩薩。而勸請言<p class='lg'>　我今諸大士　　奉問於世尊<br>　一切諸如來　　自證智境界<br>　我與夜叉眾　　及此諸菩薩<br>　一心願欲聞　　是故咸勸請<br>　汝是修行者　　言論中最勝<br>　是故生尊敬　　勸汝請問法<br>　自證清淨法　　究竟入佛地<br>　離外道二乘　　一切諸過失　</p><p>爾時世尊以神通力。於彼山中復更化作無量寶山。悉以諸天百千萬億妙寶嚴飾。一一山上皆現佛身。一一佛前皆有羅婆那王及其眾會十方所有一切國土皆於中現。一一國中悉有如來。一一佛前咸有羅婆那王并其眷屬。楞伽大城阿輸迦園。如是莊嚴等無有異。一一皆有大慧菩薩而興請問。佛為開示自證智境。以百千妙音說此經已。佛及諸菩薩皆於空中隱而不現。羅婆那王唯自見身住本宮中。作是思惟。向者是誰誰聽其說所見何物是誰能見。佛及國城眾寶山林。如是等物今何所在。為夢所作為幻所成。為復猶如乾闥婆城。為翳所見。為炎所惑。為如夢中石女生子。為如煙焰旋火輪耶。復更思惟。一切諸法性皆如是。唯是自心分別境界。凡夫迷惑不能解了。無有能見亦無所見。無有能說亦無所說。見佛聞法皆是分別。如向所見不能見佛。不起分別是則能見。時楞伽王尋即開悟。離諸雜染證唯自心。住無分別。往昔所種善根力故。於一切法得如實見。不隨他悟。能以自智善巧觀察。永離一切臆度邪解。住大修行為修行師。現種種身善達方便。巧知諸地上增進相。常樂遠離心意意識。斷三相續見離外道執著。內自覺悟入如來藏趣於佛地。聞虛空中及宮殿內咸出聲言。善哉大王。如汝所學。諸修行者應如是學應如是見。一切如來應如是見。一切諸法若異見者則是斷見。汝應永離心意意識。應勤觀察一切諸法。應修內行莫著外見。莫墮二乘及以外道。所修句義所見境界。及所應得諸三昧法。汝不應樂戲論談笑。汝不應起圍陀諸見。亦不應著王位自在。亦不應住六定等中。若能如是。即是如實修行者行。能摧他論能破惡見。能捨一切我見執著。能以妙慧轉所依識。能修菩薩大乘之道。能入如來自證之地。汝應如是勤加修學。令所得法轉更清淨。善修三昧三摩缽底。莫著二乘外道境界以為勝樂。如凡修者之所分別。外道執我見有我相。及實求那而生取著。二乘見有無明緣行。於性空中亂想分別。楞伽王此法殊勝是大乘道。能令成就自證聖智。於諸有中受上妙生。楞伽王。此大乘行破無明翳。滅識波浪不墮外道諸邪行中。楞伽王。外道行者執著於我。作諸異論不能演說離執著見識性二義。善哉楞伽王。汝先見佛思惟此義。如是思惟乃是見佛<p>爾時羅婆那王。復作是念。願我更得奉見如來。如來世尊於觀自在。離外道法能說自證聖智境界。超諸應化所應作事。住如來定入三昧樂。是故說名大觀行師。亦復名為大哀愍者。能燒煩惱分別薪盡。諸佛子眾所共圍遶普入一切眾生心中。遍一切處具一切智。永離一切分別事相。我今願得重見如來大神通力。以得見故。未得者得已得不退。離諸分別住三昧樂。增長滿足如來智地<p>爾時世尊。知楞伽王即當證悟無生法忍。為哀愍故便現其身。令所化事還復如本。時十頭王見所曾睹。無量山城悉寶莊嚴。一一城中皆有如來應正等覺。三十二相以嚴其身。自見其身遍諸佛前。悉有大慧夜叉圍遶說自證智所行之法。亦見十方諸佛國土。如是等事悉無有別<p>爾時世尊普觀眾會。以慧眼觀非肉眼觀。如師子王奮迅迴盻欣然大笑。於其眉間髀脅腰頸及以肩臂德字之中。一一毛孔皆放無量妙色光明。如虹拖暉如日舒光。亦如劫火猛焰熾然。時虛空中梵釋四天。遙見如來坐如須彌楞伽山頂欣然大笑。爾時諸菩薩及諸天眾咸作是念。如來世尊於法自在。何因緣故欣然大笑。身放光明默然不動。住自證境入三昧樂。如師子王周迴顧視。觀羅婆那念如實法<p>爾時大慧菩薩摩訶薩。先受羅婆那王請。復知菩薩眾會之心。及觀未來一切眾生。皆悉樂著語言文字。隨言取義而生迷惑。執取二乘外道之行。或作是念。世尊已離諸識境界。何因緣故欣然大笑。為斷彼疑而問於佛。佛即告言。善哉大慧。善哉大慧。汝觀世間愍諸眾生。於三世中惡見所纏。欲令開悟而問於我。諸智慧人為利自他。能作是問。大慧。此楞伽王。曾問過去一切如來應正等覺二種之義。今亦欲問。未來亦爾。此二種義差別之相。一切二乘及諸外道皆不能測。爾時如來知楞伽王欲問此義。而告之曰。楞伽王。汝欲問我宜應速問。我當為汝分別解釋滿汝所願令汝歡喜。能以智慧思惟觀察。離諸分別善知諸地。修習對治證真實義。入三昧樂為諸如來之所攝受。住奢摩他樂遠離二乘三昧過失。住於不動善慧法雲菩薩之地。能如實知諸法無我。當於大寶蓮花宮中。以三昧水而灌其頂。復現無量蓮花圍繞。無數菩薩於中止住。與諸眾會遞相瞻視。如是境界不可思議。楞伽王。汝起一方便行住修行地。復起無量諸方便行。汝定當得如上所說不思議事。處如來位隨形應物。汝所當得。一切二乘及諸外道梵釋天等所未曾見<p>爾時楞伽王。蒙佛許已。即於清淨光明如大蓮華寶山頂上。從座而起。諸婇女眾之所圍繞。化作無量種種色花。種種色香末香塗香。幢幡幰蓋冠珮瓔珞。及餘世間<span class='corr'>未</span>曾見聞種種勝妙莊嚴之具。又復化作欲界所有種種無量諸音樂器。過諸天龍乾闥婆等一切世間之所有者。又復化作十方佛土昔所曾見諸音樂器。又復化作大寶羅網。遍覆一切佛菩薩上。復現種種上妙衣服。建立幢幡以為供養。作是事已即昇虛空高七多羅樹。於虛空中復雨種種諸供養雲。作諸音樂。從空而下。即坐第二日電光明如大蓮花寶山頂上。歡喜恭敬而作是言。我今欲問如來二義。如是二義。我已曾問過去如來應正等覺。彼佛世尊已為我說。我今亦欲問於是義。唯願如來為我宣說。世尊。變化如來說此二義。非根本佛。根本佛說三昧樂境。不說虛妄分別所行。善哉世尊於法自在。唯願哀愍說此二義。一切佛子心皆樂聞<p>爾時世尊告彼王言。汝應問。我當為汝說。時夜叉王。更著種種寶冠瓔珞。諸莊嚴具以嚴其身。而作是言。如來常說。法尚應捨何況非法。云何得捨此二種法。何者是法何者非法。法若應捨云何有二。有二即墮分別相中。有體無體是實非實。如是一切皆是分別。不能了知阿賴耶識無差別相。如毛輪住非淨智境。法性如是云何可捨。爾時佛告楞伽王言。楞伽王。汝豈不見瓶等無常敗壞之法。凡夫於中妄生分別。汝今何故不如是知法與非法差別之相。此是凡夫之所分別非證智見。凡夫墮在種種相中。非諸證者。楞伽王。如燒宮殿園林見種種焰火性是一。所出光焰由薪力故。長短大小各各差別。汝今云何不如是知法與非法差別之相。楞伽王。如一種子生牙莖枝葉及以花果無量差別。外法如是內法亦然。謂無明為緣生蘊界處一切諸法。於三界中受諸趣生。有苦樂好醜語默行止各各差別。又如諸識相雖是一隨於境界有上中下染淨善惡種種差別。楞伽王。非但如上法有差別。諸修行者修觀行時。自智所行亦復見有差別之相。況法與非法。而無種種差別分別。楞伽王。法與非法差別相者。當知悉是相分別故。楞伽王。何者是法。所謂二乘及諸外道。虛妄分別說有實等為諸法因。如是等法應捨應離。不應於中分別取相。見自心法性則無執著。瓶等諸物凡愚所取本無有體。諸觀行人以毘缽舍那如實觀察。名捨諸法。楞伽王。何者是非法。所謂諸法無性無相永離分別。如實見者。若有若無如是境界彼皆不起。是名捨非法。復有非法。所謂兔角石女兒等。皆無性相不可分別。但隨世俗說有名字。非如瓶等而可取著。以彼非是識之所取。如是分別亦應捨離。是名捨法及捨非法。楞伽王汝先所問我已說竟。楞伽王。汝言我於過去諸如來所已問是義。彼諸如來已為我說。楞伽王。汝言過去但是分別未來亦然。我亦同彼。楞伽王。彼諸佛法皆離分別。已出一切分別戲論。非如色相唯智能證。為令眾生得安樂故而演說法。以無相智說名如來。是故如來以智為體。智為身故不可分別。不可以所分別。不可以我人眾生相分別。何故不能分別。以意識因境界起取色形相。是故離能分別。亦離所分別。楞伽王。譬如壁上彩畫眾生無有覺知。世間眾生悉亦如是無業無報。諸法亦然無聞無說。楞伽王。世間眾生猶如變化。凡夫外道不能了達。楞伽王。能如是見名為正見。若他見者名分別見。由分別故取著於二。楞伽王。譬如有人於水鏡中自見其像。於燈月中自見其影。於山谷中自聞其響。便生分別而起取著。此亦如是。法與非法唯是分別。由分別故不能捨離。但更增長一切虛妄不得寂滅。寂滅者所謂一緣。一緣者是最勝三昧。從此能生自證聖智。以如來藏而為境界<p><b>　　<A NAME="n313"></A>大乘入楞伽經集一切法品第二之一</b><p>爾時大慧菩薩摩訶薩與摩帝菩薩。俱遊一切諸佛國土。承佛神力從座而起。偏袒右肩右膝著地。向佛合掌曲躬恭敬而說頌言<p class='lg'>　世間離生滅　　譬如虛空花<br>　智不得有無　　而興大悲心<br>　一切法如幻　　遠離於心識<br>　智不得有無　　而興大悲心<br>　世間琣p夢　　遠離於斷常<br>　智不得有無　　而興大悲心<br>　知人法無我　　煩惱及爾焰<br>　常清淨無相　　而興大悲心<br>　佛不住涅槃　　涅槃不住佛<br>　遠離覺不覺　　若有若非有<br>　法身如幻夢　　云何可稱讚<br>　知無性無生　　乃名稱讚佛<br>　佛無根境相　　不見名見佛<br>　云何於牟尼　　而能有讚毀<br>　若見於牟尼　　寂靜遠離生<br>　是人今後世　　離著無所見　</p><p>爾時大慧菩薩摩訶薩偈讚佛已。自說姓名<p class='lg'>　我名為大慧　　通達於大乘<br>　今以百八義　　仰諮尊中上　</p><p>時世間解聞是語已。普觀眾會而說是言<p class='lg'>　汝等諸佛子　　今皆恣所問<br>　我當為汝說　　自證之境界　</p><p>爾時大慧菩薩摩訶薩蒙佛許已。頂禮佛足以頌問曰<p class='lg'>　云何起計度　　云何淨計度<br>　云何起迷惑　　云何淨迷惑<br>　云何名佛子　　及無影次第<br>　云何剎土化　　相及諸外道<br>　解脫至何所　　誰縛誰能解<br>　云何禪境界　　何故有三乘<br>　彼以何緣生　　何作何能作<br>　誰說二俱異　　云何諸有起<br>　云何無色定　　及與滅盡定<br>　云何為想滅　　云何從定覺<br>　云何所作生　　進去及持身<br>　云何見諸物　　云何入諸地<br>　云何有佛子　　誰能破三有<br>　何處身云何　　生復住何處<br>　云何得神通　　自在及三昧<br>　三昧心何相　　願佛為我說<br>　云何名藏識　　云何名意識<br>　云何起諸見　　云何退諸見<br>　云何姓非姓　　云何唯是心<br>　何因建立相　　云何成無我<br>　云何無眾生　　云何隨俗說<br>　云何得不起　　常見及斷見<br>　云何佛外道　　其相不相違<br>　何故當來世　　種種諸異部<br>　云何為性空　　云何剎那滅<br>　胎藏云何起　　云何世不動<br>　云何諸世間　　如幻亦如夢<br>　乾城及陽焰　　乃至水中月<br>　云何菩提分　　覺分從何起<br>　云何國土亂　　何故見諸有<br>　云何知世法　　云何離文字<br>　云何如空花　　不生亦不滅<br>　真如有幾種　　諸度心有幾<br>　云何如虛空　　云何離分別<br>　云何地次第　　云何得無影<br>　何者二無我　　云何所知淨<br>　聖智有幾種　　戒眾生亦然<br>　摩尼等諸寶　　斯並云何出<br>　誰起於語言　　眾生及諸物<br>　明處與伎術　　誰之所顯示<br>　伽他有幾種　　長行句亦然<br>　道理幾不同　　解釋幾差別<br>　飲食是誰作　　愛欲云何起<br>　云何轉輪王　　及以諸小王<br>　云何王守護　　天眾幾種別<br>　地日月星宿　　斯等並是何<br>　解脫有幾種　　修行師復幾<br>　云何阿闍梨　　弟子幾差別<br>　如來有幾種　　本生事亦然<br>　眾魔及異學　　如是各有幾<br>　自性幾種異　　心有幾種別<br>　云何唯假設　　願佛為開演<br>　云何為風雲　　念智何因有<br>　藤樹等行列　　此並誰能作<br>　云何象馬獸　　何因而捕取<br>　云何卑陋人　　此並誰能作<br>　云何六時攝　　云何一闡提<br>　女男及不男　　此並云何生<br>　云何修行進　　云何修行退<br>　瑜伽師有幾　　令人住其中<br>　眾生生諸趣　　何形何色相<br>　富饒大自在　　此復何因得<br>　云何釋迦種　　云何甘蔗種<br>　仙人長苦行　　是誰之教授<br>　何因佛世尊　　一切剎中現<br>　異名諸色類　　佛子眾圍遶<br>　何因不食肉　　何因令斷肉<br>　食肉諸眾生　　以何因故食<br>　何故諸國土　　猶如日月形<br>　須彌及蓮花　　卍字師子像<br>　何故諸國土　　如因陀羅網<br>　覆住或側住　　一切寶所成<br>　何故諸國土　　無垢日月光<br>　或如花果形　　箜篌細腰鼓<br>　云何變化佛　　云何為報佛<br>　真如智慧佛　　願皆為我說<br>　云何於欲界　　不成等正覺<br>　何故色究竟　　離染得菩提<br>　如來滅度後　　誰當持正法<br>　世尊住久如　　正法幾時住<br>　悉檀有幾種　　諸見復有幾<br>　何故立毘尼　　及以諸比丘<br>　一切諸佛子　　獨覺及聲聞<br>　云何轉所依　　云何得無相<br>　云何得世通　　云何得出世<br>　復以何因緣　　心住七地中<br>　僧伽有幾種　　云何成破僧<br>　云何為眾生　　廣說醫方論<br>　何故大牟尼　　唱說如是言<br>　迦葉拘留孫　　拘那含是我<br>　何故說斷常　　及與我無我<br>　何不睇★瞗@　一切唯是心<br>　云何男女林　　訶梨菴摩羅<br>　雞羅娑輪圍　　及以金剛山<br>　如是處中間　　無量寶莊嚴<br>　仙人乾闥婆　　一切皆充滿<br>　此皆何因緣　　願尊為我說　</p><p>爾時世尊。聞其所請大乘微妙諸佛之心最上法門。即告之言。善哉大慧。諦聽諦聽。如汝所問當次第說。即說頌言<p class='lg'>　若生若不生　　涅槃及空相<br>　流轉無自性　　波羅蜜佛子<br>　聲聞辟支佛　　外道無色行<br>　須彌巨海山　　洲渚剎土地<br>　星宿與日月　　天眾阿修羅<br>　解脫自在通　　力禪諸三昧<br>　滅及如意足　　菩提分及道<br>　禪定與無量　　諸蘊及往來<br>　乃至滅盡定　　心生起言說<br>　心意識無我　　五法及自性<br>　分別所分別　　能所二種見<br>　諸乘種性處　　金摩尼真珠<br>　一闡提大種　　荒亂及一佛<br>　智所智教得　　眾生有無有<br>　象馬獸何因　　云何而捕取<br>　云何因譬喻　　相應成悉檀<br>　所作及能作　　眾林與迷惑<br>　如是真實理　　唯心無境界<br>　諸地無次第　　無相轉所依<br>　醫方工巧論　　伎術諸明處<br>　須彌諸山地　　巨海日月量<br>　上中下眾生　　身各幾微塵<br>　一一剎幾塵　　一一弓幾肘<br>　幾弓俱廬舍　　半由旬由旬<br>　兔毫與隙遊　　蟣羊毛穬麥<br>　半升與一升　　是各幾穬麥<br>　一斛及十斛　　十萬暨千億<br>　乃至頻婆羅　　是等各幾數<br>　幾塵成芥子　　幾芥成草子<br>　復以幾草子　　而成於一豆<br>　幾豆成一銖　　幾銖成一兩<br>　幾兩成一斤　　幾斤成須彌<br>　此等所應請　　何因問餘事<br>　聲聞辟支佛　　諸佛及佛子<br>　如是等身量　　各有幾微塵<br>　火風各幾塵　　一一根有幾<br>　眉及諸毛孔　　復各幾塵成<br>　如是等諸事　　云何不問我<br>　云何得財富　　云何轉輪王<br>　云何王守護　　云何得解脫<br>　云何長行句　　婬欲及飲食<br>　云何男女林　　金剛等諸山<br>　幻夢渴愛譬　　諸雲從何起<br>　時節云何有　　何因種種味<br>　女男及不男　　佛菩薩嚴飾<br>　云何諸妙山　　仙闥婆莊嚴<br>　解脫至何所　　誰縛誰解脫<br>　云何禪境界　　變化及外道<br>　云何無因作　　云何有因作<br>　云何轉諸見　　云何起計度<br>　云何淨計度　　所作云何起<br>　云何而轉去　　云何斷諸想<br>　云何起三昧　　破三有者誰<br>　何處身云何　　云何無有我<br>　云何隨俗說　　汝問相云何<br>　及所問非我　　云何為胎藏<br>　及以餘支分　　云何斷常見<br>　云何心一境　　云何言說智<br>　戒種性佛子　　云何稱理釋<br>　云何師弟子　　眾生種性別<br>　飲食及虛空　　聰明魔施設<br>　云何樹行布　　是汝之所問<br>　何因一切剎　　種種相不同<br>　或有如箜篌　　腰鼓及眾花<br>　或有離光明　　仙人長苦行<br>　或有好族姓　　令眾生尊重<br>　或有體卑陋　　為人所輕賤<br>　云何欲界中　　修行不成佛<br>　而於色究竟　　乃昇等正覺<br>　云何世間人　　而能獲神通<br>　何因稱比丘　　何故名僧伽<br>　云何化及報　　真如智慧佛<br>　云何使其心　　得住七地中<br>　此及於餘義　　汝今咸問我<br>　如先佛所說　　一百八種句<br>　一一相相應　　遠離諸見過<br>　亦離於世俗　　言語所成法<br>　我當為汝說　　佛子應聽受　</p><p>爾時大慧菩薩摩訶薩白佛言。世尊。何者是一百八句。佛言大慧。所謂生句非生句。常句非常句。相句非相句。住異句非住異句。剎那句非剎那句。自性句非自性句。空句非空句。斷句非斷句。心句非心句。中句非中句。緣句非緣句。因句非因句。煩惱句非煩惱句。愛句非愛句。方便句非方便句。善巧句非善巧句。清淨句非清淨句。相應句非相應句。譬喻句非譬喻句。弟子句非弟子句。師句非師句。種性句非種性句。三乘句非三乘句。無影像句非無影像句。願句非願句。三輪句非三輪句。摽相句非摽相句。有句非有句。無句非無句。俱句非俱句。自證聖智句非自證聖智句。現法樂句非現法樂句。剎句非剎句。塵句非塵句。水句非水句。弓句非弓句。大種句非大種句。算數句非算數句。神通句非神通句。虛空句非虛空句。雲句非雲句。巧明句非巧明句。伎術句非伎術句。風句非風句。地句非地句。心句非心句。假立句非假立句。體性句非體性句。蘊句非蘊句。眾生句非眾生句。覺句非覺句。涅槃句非涅槃句。所知句非所知句。外道句非外道句。荒亂句非荒亂句。幻句非幻句。夢句非夢句。陽焰句非陽焰句。影像句非影像句。火輪句非火輪句。乾闥婆句非乾闥婆句。天句非天句。飲食句非飲食句。婬欲句非婬欲句。見句非見句。波羅蜜句非波羅蜜句。戒句非戒句。日月星宿句非日月星宿句。諦句非諦句。果句非果句。滅句非滅句。滅起句非滅起句。醫方句非醫方句。相句非相句。支分句非支分句。禪句非禪句。迷句非迷句。現句非現句。護句非護句。種族句非種族句。仙句非仙句。王句非王句。攝受句非攝受句。寶句非寶句。記句非記句。一闡提句非一闡提句。女男不男句非女男不男句。味句非味句。作句非作句。身句非身句。計度句非計度句。動句非動句。根句非根句。有為句非有為句。因果句非因果句。色究竟句非色究竟句。時節句非時節句。樹藤句非樹藤句。種種句非種種句。演說句非演說句。決定句非決定句。毘尼句非毘尼句。比丘句非比丘句。住持句非住持句。文字句非文字句。大慧。此百八句。皆是過去諸佛所說(上正列中少二句應訪尋)<p>爾時大慧菩薩摩訶薩復白佛言。世尊。諸識有幾種生住滅。佛言。大慧。諸識有二種生住滅。非臆度者之所能知。所謂相續生及相生。相續住及相住。相續滅及相滅。諸識有三相。謂轉相業相真相。大慧。識廣說有八。略則唯二。謂現識及分別事識。大慧。如明鏡中現諸色像。現識亦爾。大慧。現識與分別事識。此二識無異相互為因。大慧。現識以不思議熏變為因。分別事識。以分別境界及無始戲論習氣為因。大慧。阿賴耶識虛妄分別種種習氣滅即一切根識滅。是名相滅。大慧。相續滅者。謂所依因滅及所緣滅即相續滅。所依因者。謂無始戲論虛妄習氣。所緣者。謂自心所見分別境界。大慧。譬如泥團與微塵非異非不異。金與莊嚴具亦如是。大慧。若泥團與微塵異者。應非彼成而實彼成。是故不異。若不異者。泥團微塵應無分別。大慧。轉識藏識若異者。藏識非彼因。若不異者。轉識滅藏識亦應滅。然彼真相不滅。大慧。識真相不滅但業相滅若真相滅者藏識應滅。若藏識滅者。即不異外道斷滅論。大慧。彼諸外道作如是說。取境界相續識滅。即無始相續識滅。大慧。彼諸外道說相續識從作者生。不說眼識依色光明和合而生。唯說作者為生因故。作者是何。彼計勝性丈夫自在時及微塵。為能作者。復次大慧。有七種自性。所謂集自性。性自性。相自性。大種自性。因自性。緣自性。成自性。復次大慧。有七種第一義。所謂心所行。智所行。二見所行。超二見所行。超子地所行。如來所行。如來自證聖智所行。大慧。此是過去未來現在一切如來應正等覺。法自性第一義心。以此心成就如來世間出世間最上法。以聖慧眼。入自共相種種安立。其所安立不與外道惡見共。大慧。云何為外道惡見。謂不知境界自分別現。於自性第一義。見有見無而起言說。大慧。我今當說。若了境如幻自心所現。則滅妄想三有苦及無知愛業緣。大慧。有諸沙門婆羅門。妄計非有及有於因果外顯現諸物。依時而住。或計蘊界處依緣生住。有已即滅。大慧。彼於若相續若作用若生若滅若諸有若涅槃若道若業若果若諦。是破壞斷滅論。何以故。不得現法故。不見根本故。大慧。譬如瓶破不作瓶事。又如燋種不能生牙。此亦如是。若蘊界處法已現當滅。應知此則無相續生。以無因故。但是自心虛妄所見。復次大慧。若本無有識三緣合生。龜應生毛沙應出油。汝宗則壞。違決定義。所作事業悉空無益。大慧。三合為緣是因果性可說為有。過現未來從無生有。此依住覺想地者。所有理教及自惡見熏習餘氣。作如是說。大慧。愚癡凡夫惡見所噬邪見迷醉。無智妄稱一切智說。大慧。復有沙門婆羅門。觀一切法。皆無自性。如空中雲。如旋火輪。如乾闥婆城。如幻如焰。如水中月。如夢所見。不離自心。由無始來虛妄見故取以為外。作是觀已斷分別緣。亦離妄心所取名義。知身及物并所住處一切皆是藏識境界。無能所取及生住滅。如是思惟琣矰ㄠ芊C大慧。此菩薩摩訶薩不久當得生死涅槃二種平等。大悲方便無功用行。觀眾生如幻如影從緣而起。知一切境界離心無得。行無相道漸昇諸地住三昧境。了達三界皆唯自心。得如幻定絕眾影像。成就智慧證無生法。入金剛喻三昧。當得佛身琣磽p如。起諸變化力通自在。大慧。方便以為嚴飾遊眾佛國。離諸外道及心意識。轉依次第成如來身。大慧。菩薩摩訶薩欲得佛身。應當遠離蘊界處心因緣所作生住滅法戲論分別。但住心量觀察三有無始時來妄習所起。思惟佛地無相無生自證聖法。得心自在無功用行。如如意寶隨宜現身。令達唯心漸入諸地。是故大慧。菩薩摩訶薩於自悉檀應善修學<p class='juan'>
大乘入楞伽經卷第一</p>
</body></html>
