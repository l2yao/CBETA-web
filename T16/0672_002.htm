<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p class='juan'>
大乘入楞伽經卷第二<p><span class='byline'>　　　　大周于闐國三藏法師實叉難陀奉　敕譯</span><br><p><b>　　<A NAME="n315"></A>集一切法品第二之二</b></p>
<p>爾時大慧菩薩摩訶薩復白佛言。世尊。唯願為我說心意意識五法自性相眾妙法門。此是一切諸佛菩薩。入自心境離所行相。稱真實義諸佛教心。唯願如來為此山中諸菩薩眾。隨順過去諸佛。演說藏識海浪法身境界。爾時世尊告大慧菩薩摩訶薩言。有四種因緣眼識轉。何等為四。所謂不覺自心現而執取故。無始時來取著於色虛妄習氣故。識本性如是故。樂見種種諸色相故。大慧。以此四緣阿賴耶識如瀑流水。生轉識浪。如眼識餘亦如是。於一切諸根微塵毛孔眼等。轉識或頓生。譬如明鏡現眾色像。或漸生。猶如猛風吹大海水。心海亦爾。境界風吹起諸識浪。相續不絕。大慧。因所作相非一非異。業與生相相繫深縛。不能了知色等自性。五識身轉。大慧。與五識俱。或因了別差別境相有意識生。然彼諸識不作是念。我等同時展轉為因。而於自心所現境界。分別執著俱時而起。無差別相各了自境。大慧。諸修行者入於三昧。以習力微起而不覺知。但作是念。我滅諸識入於三昧。實不滅識而入三昧。以彼不滅習氣種故。但不取諸境名為識滅。大慧。如是藏識行相微細。唯除諸佛及住地菩薩。其餘一切二乘外道。定慧之力皆不能知。唯有修行如實行者。以智慧力了諸地相善達句義。無邊佛所廣集善根。不妄分別自心所見能知之耳。大慧。諸修行人宴處山林上中下修。能見自心分別流注。得諸三昧自在力通。諸佛灌頂菩薩圍繞。知心意意識所行境界。超愛業無明生死大海。是故汝等應當親近諸佛菩薩如。實修行大善知識。爾時世尊重說頌言<p class='lg'>　譬如巨海浪　　斯由猛風起<br>　洪波鼓溟壑　　無有斷絕時<br>　藏識海常住　　境界風所動<br>　種種諸識浪　　騰躍而轉生<br>　青赤等諸色　　鹽貝乳石蜜<br>　花果日月光　　非異非不異<br>　意等七種識　　應知亦如是<br>　如海共波浪　　心俱和合生<br>　譬如海水動　　種種波浪轉<br>　藏識亦如是　　種種諸識生<br>　心意及意識　　為諸相故說<br>　八識無別相　　無能相所相<br>　譬如海波浪　　是則無差別<br>　諸識心如是　　異亦不可得<br>　心能積集業　　意能廣積集<br>　了別故名識　　對現境說五　</p><p>爾時大慧菩薩摩訶薩以頌問曰<p class='lg'>　青赤諸色像　　眾生識顯現<br>　如浪種種法　　云何願佛說　</p><p>爾時世尊以頌答曰<p class='lg'>　青赤諸色像　　浪中不可得<br>　言心起眾相　　開悟諸凡夫<br>　而彼本無起　　自心所取離<br>　能取及所取　　與彼波浪同<br>　身資財安住　　眾生識所現<br>　是故見此起　　與浪無差別　</p><p>爾時大慧復說頌言<p class='lg'>　大海波浪性　　鼓躍可分別<br>　藏識如是起　　何故不覺知　</p><p>爾時世尊以頌答曰<p class='lg'>　阿賴耶如海　　轉識同波浪<br>　為凡夫無智　　譬喻廣開演　</p><p>爾時大慧復說頌言<p class='lg'>　譬如日光出　　上下等皆照<br>　世間燈亦然　　應為愚說實<br>　已能開示法　　何不顯真實　</p><p>爾時世尊以頌答曰<p class='lg'>　若說真實者　　彼心無真實<br>　譬如海波浪　　鏡中像及夢<br>　俱時而顯現　　心境界亦然<br>　境界不具故　　次第而轉生<br>　識以能了知　　意復意謂然<br>　五識了現境　　無有定次第<br>　譬如工畫師　　及畫師弟子<br>　布彩圖眾像　　我說亦如是<br>　彩色中無文　　非筆亦非素<br>　為悅眾生故　　綺煥成眾像<br>　言說則變異　　真實離文字<br>　我所住實法　　為諸修行說<br>　真實自證處　　能所分別離<br>　此為佛子說　　愚夫別開演<br>　種種皆如幻　　所見不可得<br>　如是種種說　　隨事而變異<br>　所說非所應　　於彼為非說<br>　譬如眾病人　　良醫隨授藥<br>　如來為眾生　　隨心應量說<br>　世間依怙者　　證智所行處<br>　外道非境界　　聲聞亦復然　</p><p>復次大慧。菩薩摩訶薩若欲了知能取所取分別境界。皆是自心之所現者。當離憒鬧昏滯睡眠初中後夜勤加修習。遠離曾聞外道邪論及二乘法。通達自心分別之相<p>復次大慧。菩薩摩訶薩住智慧心所住相已。於上聖智三相當勤修學。何者為三。所謂無影像相。一切諸佛願持相。自證聖智所趣相。諸修行者獲此相已。即捨跛驢智慧心相。入菩薩第八地。於此三相修行不捨。大慧。無影像相者。謂由慣習一切二乘外道相故而得生起。一切諸佛願持相者。謂由諸佛自本願力所加持故而得生起。自證聖智所趣相者。謂由不取一切法相成就如幻諸三昧身趣佛地智故而得生起。大慧。是名上聖智三種相。若得此相即到自證聖智所行之處。汝及諸菩薩摩訶薩應勤修學。爾時大慧菩薩摩訶薩知諸菩薩心之所念。承一切佛威神之力。白佛言。唯願為說百八句差別所依聖智事自性法門。一切如來應正等覺。為諸菩薩摩訶薩墮自共相者。說此妄計性差別義門。知此義已。則能淨治二無我觀境照明諸地。超越一切二乘外道三昧之樂。見諸如來不可思議所行境界。畢竟捨離五法自性。以一切佛法身智慧。而自莊嚴入如幻境。住一切剎兜率陀宮色究竟天。成如來身。佛言。大慧。有一類外道。見一切法隨因而盡。生分別解想兔無角。起於無見如兔角無。一切諸法悉亦如是。復有外道。見大種求那塵等諸物形量分位。各差別已執兔無角。於此而生牛有角想。大慧。彼墮二見不了唯心。但於自心增長分別。大慧。身及資生器世間等。一切皆唯分別所現。大慧。應知兔角離於有無。諸法悉然勿生分別。云何兔角離於有無。互因待故。分析牛角乃至微塵。求其體相終不可得。聖智所行遠離彼見。是故於此不應分別<p>爾時大慧菩薩摩訶薩復白佛言。世尊。彼豈不以妄見起相。比度觀待妄計無耶。佛言。不以分別起相待以言無。何以故。彼以分別為生因故。以角分別為其所依。所依為因離異不異。非由相待顯兔角無。大慧。若此分別異兔角者則非角因。若不異者因彼而起。大慧。分析牛角乃至極微求不可得。異於有角言無角者。如是分別決定非理。二俱非有誰待於誰若相待不成。待於有故言兔角無。不應分別。不正因故。有無論者執有執無二俱不成。大慧。復有外道。見色形狀虛空分齊而生執著。言色異虛空起於分別。大慧。虛空是色隨入色種。大慧。色是虛空。能持所持建立性故。色空分齊應如是知。大慧。大種生時自相各別。不住虛空中。非彼無虛空。大慧。兔角亦爾。觀待牛角言彼角無。大慧。分柝牛角乃至微塵。又析彼塵其相不現。彼何所待而言無耶。若待餘物彼亦如是。大慧。汝應遠離兔角牛角虛空及色所有分別。汝及諸菩薩摩訶薩。應常觀察自心所見分別之相。於一切國土為諸佛子說觀察自心修行之法。爾時世尊即說頌言<p class='lg'>　心所見無有　　唯依心故起<br>　身資所住影　　眾生藏識現<br>　心意及與識　　自性五種法<br>　二無我清淨　　諸導師演說<br>　長短共觀待　　展轉互相生<br>　因有故成無　　因無故成有<br>　微塵分析事　　不起色分別<br>　唯心所安立　　惡見者不信<br>　外道非行處　　聲聞亦復然<br>　救世之所說　　自證之境界　</p><p>爾時大慧菩薩摩訶薩。為淨心現流故而請佛言。世尊。云何淨諸眾生自心現流。為漸次淨為頓淨耶。佛言大慧。漸淨非頓。如菴羅果漸熟非頓。諸佛如來淨諸眾生自心現流。亦復如是漸淨非頓。如陶師造器漸成非頓。諸佛如來淨諸眾生自心現流。亦復如是漸而非頓。譬如大地生諸草木漸生非頓。諸佛如來淨諸眾生自心現流。亦復如是漸而非頓。大慧。譬如人學音樂書畫種種伎術漸成非頓。諸佛如來淨諸眾生自心現流。亦復如是漸而非頓。譬如明鏡頓現眾像而無分別。諸佛如來淨諸眾生自心現流。亦復如是。頓現一切無相境界而無分別。如日月輪一時遍照一切色像。諸佛如來淨諸眾生自心過習。亦復如是。頓為示現不可思議諸佛如來智慧境界。譬如藏識頓現於身及資生國土一切境界。報佛亦爾。於色究竟天。頓能成熟一切眾生令修諸行。譬如法佛頓現報佛及以化佛光明照曜。自證聖境亦復如是。頓現法相而為照曜。令離一切有無惡見。復次大慧。法性所流佛說一切法自相共相。自心現習氣因相。妄計性所執因相。更相繫屬種種幻事皆無自性。而諸眾生種種執著取以為實。悉不可得。復次大慧。妄計自性執著緣起自性起。大慧。譬如幻師以幻術力。依草木瓦石幻作眾生若干色像。令其見者種種分別。皆無真實。大慧。此亦如是。由取著境界習氣力故。於緣起性中。有妄計性種種相現。是名妄計性生。大慧。是名法性所流佛說法相。大慧。法性佛者。建立自證智所行。離心自性相。大慧。化佛說施戒忍進禪定智慧蘊界處法及諸解脫諸識行相。建立差別越外道見超無色行。復次大慧。法性佛非所攀緣。一切所緣一切所作相根量等相悉皆遠離。非凡夫二乘及諸外道執著我相所取境界。是故大慧。於自證聖智勝境界相當勤修學。於自心所現分別見相當速捨離。復次大慧。聲聞乘有二種差別相。所謂自證聖智殊勝相。分別執著自性相。云何自證聖智殊勝相。謂明見苦空無常無我諸諦境界。離欲寂滅故。於蘊界處若自若共外不壞相如實了知故心住一境。住一境已獲禪解脫三昧道果而得出離。住自證聖智境界樂。未離習氣及不思議變易死。是名聲聞乘自證聖智境界相。菩薩摩訶薩雖亦得此聖智境界。以憐愍眾生故。本願所持故。不證寂滅門及三昧樂。諸菩薩摩訶薩於此自證聖智樂中不應修學。大慧。云何分別執著自性相。所謂知堅濕煖動青黃赤白如是等法非作者生。然依教理見自共相分別執著。是名聲聞乘分別執著相。菩薩摩訶薩於此法中應知。應捨離人無我見入法無我相漸住諸地<p>爾時大慧菩薩摩訶薩白佛言。世尊。如來所說常不思議自證聖智第一義境。將無同諸外道所說常不思議作者耶。佛言。大慧。非諸外道作者得常不思議。所以者何。諸外道常不思議因自相。不成。既因自相不成。以何顯示常不思議。大慧。外道所說常不思議。若因自相成彼則有常。但以作者為因相故。常不思議不成。大慧。我第一義常不思議。第一義因相成。遠離有無。自證聖智所行相故有相。第一義智為其因故有因。離有無故非作者。如虛空涅槃寂滅法故常不思議。是故我說常不思議。不同外道所有諍論。大慧。此常不思議。是諸如來自證聖智所行真理。是故菩薩當勤修學。復次大慧。外道常不思議。以無常異相因故常。非自相因力故常。大慧。外道常不思議。以見所作法有已還無無常已比知是常。我亦見所作法有已還無無常已不因此說為常。大慧。外道以如是因相成常不思議。此因相非有。同於兔角故。常不思議唯是分別但有言說。何故彼因同於兔角。無自因相故。大慧。我常不思議。以自證為因相。不以外法有已還無無常為因。外道反此。曾不能知常不思議自因之相。而琣b於自證聖智所行相外。此不應說<p>復次大慧。諸聲聞畏生死妄想苦而求涅槃。不知生死涅槃差別之相一切皆是妄分別有。無所有故。妄計未來諸根境滅以為涅槃。不知證自智境界轉所依藏識為大涅槃。彼愚癡人說有三乘。不說唯心無有境界。大慧。彼人不知去來現在諸佛所說自心境界。取心外境常於生死輪轉不絕。復次大慧。去來現在諸如來說一切法不生。何以故。自心所見非有性故。離有無生故。如兔馬等角凡愚妄取。唯自證聖智所行之處。非諸愚夫二分別境。大慧。身及資生器世間等。一切皆是藏識影像。所取能取二種相現。彼諸愚夫。墮生住滅二見中故。於中妄起有無分別。大慧。汝於此義當勤修學<p>復次大慧。有五種種性。何等為五。謂聲聞乘種性。緣覺乘種性。如來乘種性。不定種性。無種性。大慧。云何知是聲聞乘種性。謂若聞說於蘊界處自相共相。若知若證。舉身毛豎心樂修習。於緣起相不樂觀察。應知此是聲聞乘種性。彼於自乘見所證已。於五六地斷煩惱結。不斷煩惱習。住不思議死。正師子吼言。我生已盡梵行已立。所作已辦不受後有。修習人無我。乃至生於得涅槃覺。大慧。復有眾生求證涅槃。言能覺知我人眾生養者取者此是涅槃。復有說言。見一切法因作者有此是涅槃。大慧。彼無解脫。以未能見法無我故。此是聲聞乘及外道種性。於未出中生出離想。應勤修習捨此惡見。大慧。云何知是緣覺乘種性。謂若聞說緣覺乘法。舉身毛豎悲泣流淚。離憒鬧緣無所染著。有時聞說現種種身或聚或散神通變化。其心信受無所違逆。當知此是緣覺乘種性。應為其說緣覺乘法。大慧。如來乘種性所證法有三種。所謂自性無自性法。內身自證聖智法。外諸佛剎廣大法。大慧。若有聞說此一一法及自心所現身財建立阿賴耶識不思議境。不驚不怖不畏。當知此是如來乘性。大慧。不定種性者。謂聞說彼三種法時。隨生信解而順修學。大慧。為初治地人而說種性。欲令其入無影像地。作此建立。大慧。彼住三昧樂聲聞。若能證知自所依識。見法無我淨煩惱習。畢竟當得如來之身。爾時世尊即說頌言<p class='lg'>　預流一來果　　不還阿羅漢<br>　是等諸聖人　　其心悉迷惑<br>　我所立三乘　　一乘及非乘<br>　為愚夫少智　　樂寂諸聖說<br>　第一義法門　　遠離於二取<br>　住於無境界　　何建立三乘<br>　諸禪及無量　　無色三摩提<br>　乃至滅受想　　唯心不可得　</p><p>復次大慧。此中一闡提。何故於解脫中不生欲樂。大慧。以捨一切善根故。為無始眾生起願故。云何捨一切善根。謂謗菩薩藏言。此非隨順契經調伏解脫之說。作是語時。善根悉斷不入涅槃。云何為無始眾生起願。謂諸菩薩以本願方便。願一切眾生悉入涅槃。若一眾生未涅槃者我終不入。此亦住一闡提趣。此是無涅槃種性相。大慧菩薩言。世尊。此中何者畢竟不入涅槃。佛言。大慧。彼菩薩一闡提。知一切法本來涅槃。畢竟不入非捨善根。何以故。捨善根。一闡提。以佛威力故。或時善根生。所以者何。佛於一切眾生無捨時故。是故菩薩一闡提不入涅槃<p>復次大慧。菩薩摩訶薩當善知三自性相。何者為三。所謂妄計自性。緣起自性。圓成自性。大慧。妄計自性從相生。云何從相生。謂彼依緣起事相種類顯現。生計著故。大慧。彼計著事相。有二種妄計性生。是諸如來之所演說。謂名相計著相。事相計著相。大慧。事計著相者。謂計著內外法。相計著相者。謂即彼內外法中計著自共相。是名二種妄計自性相。大慧。從所依所緣起。是緣起性。何者圓成自性。謂離名相事相一切分別自證聖智所行真如。大慧。此是圓成自性如來藏心。爾時世尊即說頌言<p class='lg'>　名相分別　　二自性相　　正智真如<br>　是圓成性　</p><p>大慧。是名觀察五法自性相法門。自證聖智所行境界。汝及諸菩薩摩訶薩當勤修學。復次大慧。菩薩摩訶薩當善觀察二無我相。何者為二。所謂人無我相。法無我相。大慧。何者是人無我相。謂蘊界處離我我所。無知愛業之所生起眼等識生。取於色等而生計著。又自心所見身器世間。皆是藏心之所顯現。剎那相續變壞不停。如河流如種子如燈焰。如迅風如浮雲。躁動不安如猿猴。樂不淨處如飛蠅。不知厭足如猛火。無始虛偽習氣為因。諸有趣中流轉不息如汲水輪。種種色身威儀進止。譬如死屍咒力故行。亦如木人因機運動。若能於此善知其相。是名人無我智。大慧。云何為法無我智。謂知蘊界處是妄計性。如蘊界處離我我所。唯共積聚愛業繩縛。互為緣起無能作者。蘊等亦爾離自共相。虛妄分別種種相現。愚夫分別非諸聖者。如是觀察一切諸法。離心意意識五法自性。是名菩薩摩訶薩法無我智。得此智已知無境界。了諸地相即入初地。心生歡喜次第漸進。乃至善慧及以法雲。諸有所作皆悉已辦。住是地已有大寶蓮花王眾寶莊嚴。於其花上有寶宮殿狀如蓮花。菩薩往修幻性法門之所成就。而坐其上。同行佛子前後圍繞。一切佛剎所有如來皆舒其手。如轉輪王子灌頂之法而灌其頂。超佛子地獲自證法。成就如來自在法身。大慧。是名見法無我相。汝及諸菩薩摩訶薩應勤修學<p>爾時大慧菩薩摩訶薩復白佛言。世尊。願說建立誹謗相。令我及諸菩薩摩訶薩離此惡見疾得阿耨多羅三藐三菩提。得菩提已破建立常誹謗斷見。令於正法不生毀謗。佛受其請即說頌言<p class='lg'>　身資財所住　　皆唯心影像<br>　凡愚不能了　　起建立誹謗<br>　所起但是心　　離心不可得　</p><p>爾時世尊欲重說此義。告大慧言。有四種無有有建立。何者為四。所謂無有相建立相。無有見建立見。無有因建立因。無有性建立性。是為四。大慧。誹謗者。謂於諸惡見所建立法求不可得。不善觀察遂生誹謗。此是建立誹謗相。大慧。云何無有相建立相。謂於蘊界處自相共相本無所有。而生計著。此如是此不異。而此分別從無始種種惡習所生。是名無有相建立相。云何無有見建立見。謂於蘊界處。建立我人眾生等見。是名無有見建立見。云何無有因建立因。謂初識前無因不生。其初識本無。後眼色明念等為因如幻生。生已有有還滅。是名無有因建立因。云何無有性建立性。謂於虛空涅槃非數滅無作性。執著建立。大慧。此離性非性。一切諸法離於有無。猶如毛輪兔馬等角。是名無有性建立性。大慧。建立誹謗。皆是凡愚不了唯心而生分別。非諸聖者。是故汝等當勤觀察遠離此見。大慧。菩薩摩訶薩善知心意意識五法自性二無我相已。為眾生故作種種身。如依緣起起妄計性。亦如摩尼隨心現色。普入佛會聽聞佛說。諸法如幻如夢如影。如鏡中像如水中月。遠離生滅及以斷常。不住聲聞辟支佛道。聞已成就無量百千億那由他三昧。得此三昧已。遍遊一切諸佛國土。供養諸佛生諸天上。顯揚三寶示現佛身。為諸聲聞菩薩大眾。說外境界皆唯是心。悉令遠離有無等執。爾時世尊即說頌言<p class='lg'>　佛子能觀見　　世間唯是心<br>　示現種種身　　所作無障礙<br>　神通力自在　　一切皆成就　</p><p>爾時大慧菩薩摩訶薩復請佛言。願為我說一切法空無生無二無自性相。我及諸菩薩悟此相故離有無分別。疾得阿耨多羅三藐三菩提。佛言。諦聽當為汝說。大慧。空者即是妄計性句義。大慧。為執著妄計自性故。說空無生無二無自性。大慧。略說空性有七種。謂相空自性空無行空行空一切法不可說空第一義聖智大空彼彼空。云何相空。謂一切法自相共相空。展轉積聚互相待故。分析推求無所有故。自他及共皆不生故。自共相無生亦無住。是故名一切法自相空。云何自性空。謂一切法自性不生。是名自性空。云何無行空。所謂諸蘊本來涅槃無有諸行。是名無行空。云何行空。所謂諸蘊由業及因和合而起。離我我所。是名行空。云何一切法不可說空。謂一切法妄計自性無可言說。是名不可說空。云何第一義聖智大空。謂得自證聖智時。一切諸見過習悉離。是名第一義聖智大空。云何彼彼空。謂於此無彼。是名彼彼空。譬如鹿子母堂無象馬牛羊等。我說彼堂空非無比丘眾。大慧。非謂堂無堂自性。非謂比丘無比丘自性。非謂餘處無象馬牛羊。大慧。一切諸法自共相。彼彼求不可得。是故說名彼彼空。是名七種空。大慧。此彼彼空空中最麤。汝應遠離<p>復次大慧。無生者。自體不生而非不生。除住三昧。是名無生。大慧。無自性者。以無生故密意而說。大慧。一切法無自性。以剎那不住故。見後變異故。是名無自性。云何無二相。大慧。如光影如長短如黑白。皆相待立獨則不成。大慧。非於生死外有涅槃。非於涅槃外有生死。生死涅槃無相違相。如生死涅槃。一切法亦如是。是名無二相。大慧。空無生無二無自性相。汝當勤學。爾時世尊重說頌言<p class='lg'>　我常說空法　　遠離於斷常<br>　生死如幻夢　　而業亦不壞<br>　虛空及涅槃　　滅二亦如是<br>　愚夫妄分別　　諸聖離有無　</p><p>爾時世尊復告大慧菩薩摩訶薩言。大慧。此空無生無自性無二相。悉入一切諸佛所說修多羅中。佛所說經皆有是義。大慧。諸修多羅隨順一切眾生心說。而非真實在於言中。譬如陽焰誑惑諸獸令生水想而實無水。眾經所說亦復如是。隨諸愚夫自所分別令生歡喜。非皆顯示聖智證處真實之法。大慧。應隨順義莫著言說。爾時大慧菩薩摩訶薩白佛言。世尊。修多羅中說如來藏本性清淨。常琱斷無有變易。具三十二相。在於一切眾生身中。為蘊界處垢衣所纏。貪恚癡等妄分別垢之所污染。如無價寶在垢衣中。外道說我是常作者。離於求那自在無滅。世尊所說如來藏義。豈不同於外道我耶。佛言。大慧。我說如來藏。不同外道所說之我。大慧。如來應正等覺。以性空實際涅槃不生無相無願等諸句義。說如來藏。為令愚夫離無我怖。說無分別無影像處如來藏門。未來現在諸菩薩摩訶薩。不應於此執著於我。大慧。譬如陶師於泥聚中以人功水杖輪繩方便作種種器。如來亦爾。於遠離一切分別相無我法中。以種種智慧方便善巧。或說如來藏。或說為無我。種種名字各各差別。大慧。我說如來藏。為攝著我諸外道眾。令離妄見入三解脫。速得證於阿耨多羅三藐三菩提。是故諸佛說如來藏。不同外道所說之我。若欲離於外道見者。應知無我如來藏義。爾時世尊即說頌曰<p class='lg'>　士夫相續蘊　　眾緣及微塵<br>　勝自在作者　　此但心分別　</p><p>爾時大慧菩薩普觀未來一切眾生。復請佛言。願為我說具修行法。如諸菩薩摩訶薩成大修行。佛言。大慧。菩薩摩訶薩具四種法成大修行。何者為四。謂觀察自心所現故。遠離生住滅見故。善知外法無性故。專求自證聖智故。若諸菩薩成此四法。則得名為大修行者。大慧。云何觀察自心所現。謂觀三界唯是自心。離我我所無動作無來去。無始執著過習所熏。三界種種色行名言繫縛身資所住分別隨入之所顯現。菩薩摩訶薩如是觀察自心所現。大慧。云何得離生住滅見。所謂觀一切法如幻夢生。自他及俱皆不生故。隨自心量之所現故。見外物無有故。見諸識不起故。及眾緣無積故。分別因緣起三界故。如是觀時。若內若外一切諸法皆不可得。知無體實遠離生見。證如幻性即時逮得無生法忍。住第八地。了心意意識五法自性二無我境。轉所依止獲意生身。大慧言。世尊。以何因緣名意生身。佛言。大慧。意生身者。譬如意去速疾無礙。名意生身。大慧。譬如心意於無量百千由旬之外。憶先所見種種諸物。念念相續疾詣於彼。非是其身及山河石壁所能為礙。意生身者亦復如是。如幻三昧力通自在諸相莊嚴。憶本成就眾生願故。猶如意去生於一切諸聖眾中。是名菩薩摩訶薩得遠離於生住滅見。大慧。云何觀察外法無性。謂觀察一切法。如陽焰如夢境如毛輪。無始戲論種種執著。虛妄惡習為其因故。如是觀察一切法時。即是專求自證聖智。大慧。是名菩薩具四種法成大修行。汝應如是勤加修學<p>爾時大慧菩薩摩訶薩復請佛言。願說一切法因緣相。令我及諸菩薩摩訶薩了達其義離有無見。不妄執諸法漸生頓生。佛言。大慧。一切法因緣生有二種。謂內及外。外者謂以泥團水杖輪繩人功等緣和合成瓶。如泥瓶縷疊草席種牙酪蘇。悉亦如是。名外緣前後轉生。內者謂無明愛業等生蘊界處法。是為內緣起。此但愚夫之所分別。大慧。因有六種。謂當有因相屬因相因能作因顯了因觀待因。大慧。當有因者。謂內外法作因生果。相屬因者。謂內外法作緣生果。蘊種子等。相因者。作無間相生相續果。能作因者。謂作增上而生於果如轉輪王。顯了因者。謂分別生能顯境相如燈照物。觀待因者。謂滅時相續斷。無妄想生。大慧。此是愚夫自所分別。非漸次生亦非頓生。何以故。大慧。若頓生者。則作與所作無有差別。求其因相不可得故。若漸生者。求其體相亦不可得。如未生子云何名父。諸計度人言以因緣所緣緣無間緣增上緣等。所生能生互相繫屬。次第生者理不得成。皆是妄情執著相故。大慧。漸次與頓皆悉不生。但有心現身資等故。外自共相皆無性故。惟除識起自分別見。大慧。是故應離因緣所作和合相中漸頓生見。爾時世尊重說頌言<p class='lg'>　一切法無生　　亦復無有滅<br>　於彼諸緣中　　分別生滅相<br>　非遮諸緣會　　如是滅復生<br>　但止於凡愚　　妄情之所著<br>　緣中法有無　　是悉無有生<br>　習氣迷轉心　　從是三有現<br>　本來無有生　　亦復無有滅<br>　觀一切有為　　譬如虛空花<br>　離能取所取　　一切迷惑見<br>　無能生所生　　亦復無因緣<br>　但隨世俗故　　而說有生滅　</p><p class='juan'>
大乘入楞伽經卷第二</p>
</body></html>
