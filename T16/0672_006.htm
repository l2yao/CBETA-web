<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p class='juan'>
大乘入楞伽經卷第六</p>
<p><span class='byline'>　　　　大周于闐國三藏法師實叉難陀奉　敕譯</span><br><p><b>　　<A NAME="n326"></A>變化品第七</b><p>爾時大慧菩薩摩訶薩復白佛言。世尊。如來何故授阿羅漢阿耨多羅三藐三菩提記。何故復說無般涅槃法眾生得成佛道。又何故說從初得佛至般涅槃於其中間不說一字。又言如來常在於定無覺無觀。又言佛事皆是化作。又言諸識剎那變壞。又言金剛神常隨衛護。又言前際不可知而說有般涅槃。又現有魔及以魔業。又有餘報。謂旃遮婆羅門女。孫陀利外道女。及空缽而還等事。世尊既有如是業障。云何得成一切種智。既已成於一切種智。云何不離如是諸過。佛言。諦聽當為汝說。大慧。我為無餘涅槃界故。密勸令彼修菩薩行。此界他土有諸菩薩。心樂求於聲聞涅槃。令捨是心進修大行。故作是說。又變化佛與化聲聞而授記別。非法性佛。大慧。授聲聞記是祕密說。大慧。佛與二乘無差別者。據斷惑障解脫一味。非謂智障。智障要見法無我性乃清淨故。煩惱障者。見人無我意識捨離。是時初斷藏識習滅。法障解脫方得永淨。大慧。我依本住法作是密語。非異前佛後更有說先具如是諸文字故。大慧。如來正知無有妄念。不待思慮然後說法。如來久已斷四種習。離二種死除二種障。大慧。意及意識眼識等七。習氣為因是剎那性。離無漏善非流轉法。大慧。如來藏者。生死流轉及是涅槃苦樂之因。凡愚不知妄著於空。大慧。變化如來。金剛力士常隨衛護。非真實佛。真實如來離諸限量。二乘外道所不能知。住現法樂成就智忍。不假金剛力士所護。一切化佛不從業生。非即是佛亦非非佛。譬如陶師眾事和合而有所作。化佛亦爾。眾相具足而演說法。然不能說自證聖智所行之境<p>復次大慧。諸凡愚人見六識滅起於斷見。不了藏識起於常見。大慧。自心分別是其本際故不可得。離此分別即得解脫。四種習斷離一切過。爾時世尊重說頌言<p class='lg'>　三乘及非乘　　無有佛涅槃<br>　悉授如來記　　說離眾過惡<br>　成就究竟智　　及無餘涅槃<br>　誘進怯劣人　　依此密意說<br>　諸佛所得智　　演說如是道<br>　惟此更非餘　　故彼無涅槃<br>　欲色有諸見　　如是四種習<br>　意識所從生　　藏意亦在中<br>　見意識眼等　　無常故說斷<br>　迷意藏起常　　邪智謂涅槃　</p><p><b>　　<A NAME="n327"></A>大乘入楞伽經斷食肉品第八</b><p>爾時大慧菩薩摩訶薩復白佛言。世尊。願為我說食不食肉功德過失。我及諸菩薩摩訶薩。知其義已為未來現在報習所熏食肉眾生而演說之。令捨肉味求於法味。於一切眾生起大慈心。更相親愛如一子想。住菩薩地得阿耨多羅三藐三菩提。或二乘地暫時止息。究竟當成無上正覺。世尊。路迦耶等諸外道輩。起有無見執著斷常。尚有遮禁不聽食肉。何況如來應正等覺。大悲含育世所依怙。而許自他俱食肉耶。善哉世尊。具大慈悲哀愍世間。等觀眾生猶如一子。願為解說食肉過惡不食功德。令我及與諸菩薩等。聞已奉行廣為他說。爾時大慧菩薩重說頌言<p class='lg'>　菩薩摩訶薩　　志求無上覺<br>　酒肉及與蔥　　為食為不食<br>　愚夫貪嗜肉　　臭穢無名稱<br>　與彼惡獸同　　云何而可食<br>　食者有何過　　不食有何德<br>　惟願最勝尊　　為我具開演　</p><p>爾時佛告大慧菩薩摩訶薩言。大慧。諦聽諦聽善思念之。吾當為汝分別解說。大慧。一切諸肉有無量緣。菩薩於中當生悲愍不應噉食。我今為汝說其少分。大慧。一切眾生從無始來。在生死中輪迴不息。靡不曾作父母兄弟男女眷屬乃至朋友親愛侍使。易生而受鳥獸等身。云何於中取之而食。大慧。菩薩摩訶薩。觀諸眾生同於己身。念肉皆從有命中來。云何而食。大慧。諸羅剎等聞我此說尚應斷肉。況樂法人。大慧。菩薩摩訶薩。在在生處觀諸眾生皆是親屬。乃至慈念如一子想。是故不應食一切肉。大慧。衢路市肆諸賣肉人。或將犬馬人牛等肉。為求利故而販鬻之。如是雜穢云何可食<p>大慧。一切諸肉皆是精血污穢所成。求清淨人云何取食。大慧。食肉之人眾生見之悉皆驚怖。修慈心者云何食肉。大慧。譬如獵師及旃陀羅。捕魚網鳥諸惡人等。狗見驚吠獸見奔走。空飛水住一切眾生。若有見之咸作是念。此人氣息猶如羅剎。今來至此必當殺我。為護命故悉皆走避。食肉之人亦復如是。是故菩薩為修慈行不應食肉。大慧。夫食肉者。身體臭穢惡名流布。賢聖善人不用親狎。是故菩薩不應食肉。大慧。夫血肉者。眾仙所棄群聖不食。是故菩薩不應食肉。大慧。菩薩為護眾生信心。令於佛法不生譏謗。以慈愍故不應食肉。大慧。若我弟子食噉於肉。令諸世人悉懷譏謗。而作是言。云何沙門修淨行人。棄捨天仙所食之味。猶如惡獸食肉滿腹遊行世間。令諸眾生悉懷驚怖。壞清淨行失沙門道。是故當知佛法之中無調伏行。菩薩慈愍為護眾生。令不生於如是之心。不應食肉。大慧。如燒人肉其氣臭穢。與燒餘肉等無差別。云何於中有食不食。是故一切樂清淨者不應食肉。大慧。諸善男女。塚間樹下阿蘭若處寂靜修行。或住慈心或持咒術。或求解脫或趣大乘。以食肉故一切障礙不得成就。是故菩薩欲利自他不應食肉。大慧。夫食肉者。見其形色則已生於貪滋味心。菩薩慈念一切眾生猶如己身。云何見之而作食想。是故菩薩不應食肉。大慧。夫食肉者諸天遠離。口氣常臭。睡夢不安覺已憂悚。夜叉惡鬼奪其精氣。心多驚怖。食不知足。增長疾病易生瘡癬。痝Q諸蟲之所唼食。不能於食深生厭離。大慧。我常說言。凡所食噉作子肉想。餘食尚然。云何而聽弟子食肉。大慧。肉非美好肉不清淨。生諸罪惡敗諸功德。諸仙聖人之所棄捨。云何而許弟子食耶。若言許食此人謗我。大慧。淨美食者。應知則是粳米粟米大小麥豆蘇油石蜜。如是等類此是過去。諸佛所許。我所稱說。我種性中諸善男女。心懷淨信久植善根。於身命財不生貪著。慈愍一切猶如己身。如是之人之所應食。非諸惡習虎狼性者。心所愛重<p>大慧。過去有王名師子生。耽著肉味食種種肉。如是不已遂至食人。臣民不堪悉皆離叛。亡失國位受大苦惱。大慧。釋提桓因處天王位。以於過去食肉餘習。變身為鷹而逐於鴿。我時作王名曰尸毘。愍念其鴿自割身肉以代其命<p>大慧。帝釋餘習尚惱眾生。況餘無慚常食肉者。當知食肉自惱惱他。是故菩薩不應食肉。大慧。昔有一王乘馬遊獵。馬驚奔逸入於山險。既無歸路又絕人居。有牝師子與同遊處遂行醜行生諸子息。其最長者名曰班足。後得作王領七億家。食肉餘習非肉不食。初食禽獸後乃至人。所生男女悉是羅剎。轉此身已。復生師子豺狼虎豹雕鷲等中。欲求人身終不可得。況出生死涅槃之道<p>大慧。夫食肉者。有如是等無量過失。斷而不食獲大功德。凡愚不知如是損益。是故我今為汝開演。凡是肉者悉不應食。大慧。凡殺生者多為人食。人若不食亦無殺事。是故食肉與殺同罪。奇哉世間貪著肉味於人身肉尚取食之。況於鳥獸有不食者。以貪味故廣設方便。罝羅網罟處處安施。水陸飛行皆被殺害。設自不食為貪價直而作是事<p>大慧。世復有人心無慈愍專行慘暴猶如羅剎。若見眾生其身充盛。便生肉想言此可食。大慧。世無有肉非是自殺亦非他殺。心不疑殺而可食者。以是義故我許聲聞食如是肉。大慧。未來之世有愚癡人。於我法中而為出家。妄說毘尼壞亂正法。誹謗於我言聽食肉亦自曾食。大慧。我若聽許聲聞食肉。我則非是住慈心者。修觀行者。行頭陀者。趣大乘者。云何而勸諸善男子及善女人。於諸眾生生一子想斷一切肉。大慧。我於諸處說遮十種許三種者。是漸禁斷令其修學。今此經中自死他殺。凡是肉者一切悉斷。大慧。我不曾許弟子食肉。亦不現許亦不當許。大慧。凡是肉食於出家人悉是不淨<p>大慧若有癡人。謗言如來聽許食肉亦自食者。當知是人惡業所纏。必當永墮不饒益處。大慧。我之所有諸聖弟子尚不食於凡夫段食。況食血肉不淨之食。大慧。聲聞緣覺及諸菩薩尚惟法食。豈況如來。大慧。如來法身非雜食身。大慧。我已斷除一切煩惱。我已浣滌一切習氣。我已善擇諸心智慧。大悲平等普觀眾生猶如一子。云何而許聲聞弟子食於子肉。何況自食。作是說者無有是處。爾時世尊重說頌言<p class='lg'>　悉曾為親屬　　眾穢所成長<br>　恐怖諸含生　　是故不應食<br>　一切肉與蔥　　韭蒜及諸酒<br>　如是不淨物　　修行者遠離<br>　亦常離麻油　　及諸穿孔床<br>　以彼諸細蟲　　於中大驚怖<br>　飲食生放逸　　放逸生邪覺<br>　從覺生於貪　　是故不應食<br>　邪覺生貪故　　心為貪所醉<br>　心醉長愛欲　　生死不解脫<br>　為利殺眾生　　以財取諸肉<br>　二俱是惡業　　死墮叫喚獄<br>　不想不教求　　此三種名淨<br>　世無如是肉　　食者我訶責<br>　更互相食噉　　死墮惡獸中<br>　臭穢而癲狂　　是故不應食<br>　獵師旃茶羅　　屠兒羅剎娑<br>　此等種中生　　斯皆食肉報<br>　食已無慚愧　　生生常癲狂<br>　諸佛及菩薩　　聲聞所嫌惡<br>　象脅與大雲　　涅槃央掘摩<br>　及此楞伽經　　我皆制斷肉<br>　先說見聞疑　　已斷一切肉<br>　以其惡習故　　愚者妄分別<br>　如貪障解脫　　肉等亦復然<br>　若有食之者　　不能入聖道<br>　未來世眾生　　於肉愚癡說<br>　言此淨無罪　　佛聽我等食<br>　淨食尚如藥　　猶如子肉想<br>　是故修行者　　知量而行乞<br>　食肉背解脫　　及違聖表相<br>　令眾生生怖　　是故不應食<br>　安住慈心者　　我說常厭離<br>　師子及虎狼　　應共同遊止<br>　若於酒肉等　　一切皆不食<br>　必生賢聖中　　豐財具智慧　</p><p><b>　　<A NAME="n328"></A>大乘入楞伽經陀羅尼品第九</b><p>爾時佛告大慧菩薩摩訶薩言。大慧。過去未來現在諸佛。為欲擁護持此經者。皆為演說楞伽經咒。我今亦說汝當受持。即說咒曰<p>怛姪他(一)睹吒睹吒(都騃反下同二)杜吒杜吒(三)缽吒缽吒(四)葛吒葛吒(五)阿麼隸阿麼隸(六)毘麼隸毘麼隸(七)[<a href='javascript:showpic("../fontimg/001244.gif")'>仁-二+爾</a>]謎[<a href='javascript:showpic("../fontimg/001244.gif")'>仁-二+爾</a>]謎(八)呬謎呬謎(九)縛(扶可反)謎縛謎(十)葛隸葛隸(十一)揭囉葛隸(十二)阿吒末吒(十三)折吒咄吒(十四)耆若(攘舸反二合)吒薩普(二合)吒(十五)葛地(雜計反下同)剌地(十六)缽地(十七)呬謎呬謎(十八)第謎(十九)折隸折隸(二十)缽利缽利(二十一)畔第毘第(二十二)案制滿制(二十三)[<a href='javascript:showpic("../fontimg/048081.gif")'>黑*主</a>](胝戶反下同)茶(去聲下同)[<a href='javascript:showpic("../fontimg/004549.gif")'>口*(隸-木+士)</a>](二十四)杜茶[<a href='javascript:showpic("../fontimg/004549.gif")'>口*(隸-木+士)</a>](二十五)缽茶[<a href='javascript:showpic("../fontimg/004549.gif")'>口*(隸-木+士)</a>](二十六)遏計遏計(二十七)末計末計(二十八)斫結斫結[<a href='javascript:showpic("../fontimg/004549.gif")'>口*(隸-木+士)</a>](二合二十九)地(依字呼)謎地謎(三十)呬謎呬謎(三十一)[<a href='javascript:showpic("../fontimg/048081.gif")'>黑*主</a>][<a href='javascript:showpic("../fontimg/048081.gif")'>黑*主</a>][<a href='javascript:showpic("../fontimg/048081.gif")'>黑*主</a>][<a href='javascript:showpic("../fontimg/048081.gif")'>黑*主</a>](三十二)楮(笞矩反)楮楮楮(三十三)杜杜杜(三十四)杜虎(二合)杜虎杜虎杜虎(三十五)莎婆訶(三十六)<p>大慧。未來世中。若有善男子善女人。受持讀誦為他解說此陀羅尼。當知此人。不為一切人與非人諸鬼神等之所得便。若復有人卒中於惡。為其誦念一百八遍。即時惡鬼疾走而去。大慧。我更為汝說陀羅尼。即說咒曰<p>怛姪他(一)缽頭摩第鞞(二)缽頭迷(三)醯(去聲下同)泥醯禰醯泥(四)隸主羅主隸(五)虎隸虎羅虎隸(六)庾隸庾隸(七)跛隸跛羅跛隸(八)嗔(上聲呼)第臏第(九)畔逝末第(十)尼羅迦隸(十一)莎婆訶(十二)<p>大慧。若有善男子善女人。受持讀誦為他解說此陀羅尼。不為一切天龍夜叉人非人等諸惡鬼神之所得便。我為禁止諸羅剎故說此神咒。若持此咒則為受持入楞伽經一切文句悉已具足<p><b>　　<A NAME="n329"></A>大乘入楞伽經偈頌品第十之初</b><p>爾時世尊。欲重宣此修多羅中諸廣義故。而說偈言<p class='lg'>　諸法不堅固　　皆從分別生<br>　以分別即空　　所分別非有<br>　由虛妄分別　　是則有識生<br>　八九識種種　　如海眾波浪<br>　習氣常增長　　槃根堅固依<br>　心隨境界流　　如鐵於[<a href='javascript:showpic("../fontimg/056085.gif")'>石*慈</a>]石<br>　眾生所依性　　遠離諸計度<br>　及離智所知　　轉依得解脫<br>　得如幻三昧　　超過於十地<br>　觀見心王時　　想識皆遠離<br>　爾時心轉依　　是則為常住<br>　在於蓮花宮　　幻境之所起<br>　既住彼宮已　　自在無功用<br>　利益諸眾生　　如眾色摩尼<br>　無有為無為　　惟除妄分別<br>　愚夫迷執取　　如石女夢子<br>　應知補伽羅　　蘊界諸緣等<br>　悉空無自性　　無生有非有<br>　我以方便說　　而實無有相<br>　愚夫妄執取　　能相及所相<br>　一切知非知　　一切非一切<br>　愚夫所分別　　佛無覺自他<br>　諸法如幻夢　　無生無自性<br>　以皆性空故　　無有不可得<br>　我惟說一性　　離於妄計度<br>　自性無有二　　眾聖之所行<br>　如四大不調　　變吐見螢光<br>　所見皆非有　　世間亦如是<br>　猶如幻所現　　草木瓦礫等<br>　彼幻無所有　　諸法亦如是<br>　非取非所取　　非縛非所縛<br>　如幻如陽焰　　如夢亦如翳<br>　若欲見真實　　離諸分別取<br>　應修真實觀　　見佛必無疑<br>　世間等於夢　　色資具亦爾<br>　若能如是見　　身為世所尊<br>　三界由心起　　迷惑妄所見<br>　離妄無世間　　知已轉染依<br>　愚夫之所見　　妄謂有生滅<br>　智者如實觀　　不生亦不滅<br>　常行無分別　　遠離心心法<br>　住色究竟天　　離諸過失處<br>　於彼成正覺　　具力通自在<br>　及諸勝三昧　　現化於此成<br>　化身無量億　　遍遊一切處<br>　令愚夫得聞　　如響難思法<br>　遠離初中後　　亦離於有無<br>　非多而現多　　不動而普遍<br>　說眾生身中　　所覆之性質<br>　迷惑令幻有　　非幻為迷惑<br>　由心迷惑故　　一切皆悉有<br>　以此相繫縛　　藏識起世間<br>　如是諸世間　　惟有假施設<br>　諸見如暴流　　行於人法中<br>　若能如是知　　是則轉所依<br>　乃為我真子　　成就隨順法<br>　愚夫所分別　　堅濕暖動法<br>　假名無有實　　亦無相所相<br>　身形及諸根　　皆以八物成<br>　凡愚妄計色　　迷惑身籠檻<br>　凡愚妄分別　　因緣和合生<br>　不了真實相　　流轉於三有<br>　識中諸種子　　能現心境界<br>　愚夫起分別　　妄計於二取<br>　無明愛及業　　諸心依彼生<br>　以是我了知　　為依他起性<br>　妄分別有物　　迷惑心所行<br>　此分別都無　　迷妄計為有<br>　心為諸緣縛　　生起於眾生<br>　諸緣若遠離　　我說無所見<br>　已離於眾緣　　自相所分別<br>　身中不復起　　我為無所行<br>　眾生心所起　　能取及所取<br>　所見皆無相　　愚夫妄分別<br>　顯示阿賴耶　　殊勝之藏識<br>　離於能所取　　我說為真如<br>　蘊中無有人　　無我無眾生<br>　生唯是識生　　滅亦唯識滅<br>　猶如畫高下　　雖見無所有<br>　諸法亦如是　　雖見而非有<br>　如乾闥婆城　　亦如熱時炎<br>　所見琣p是　　智觀不可得<br>　因緣及譬喻　　以此而立宗<br>　乾城夢火輪　　陽焰日月光<br>　火焰毛等喻　　以此顯無生<br>　世分別皆空　　迷惑如幻夢<br>　見諸有不生　　三界無所依<br>　內外亦如是　　成就無生忍<br>　得如幻三昧　　及以意生身<br>　種種諸神通　　諸力及自在<br>　諸法本無生　　空無有自性<br>　迷惑諸因緣　　而謂有生滅<br>　愚夫妄分別　　以心而現心<br>　及現於外色　　而實無所有<br>　如定力觀見　　佛像與骨鎖<br>　及分析大種　　假施設世間<br>　身資及所住　　此三為所取<br>　意取及分別　　此三為能取<br>　迷惑妄計著　　以能所分別<br>　但隨文字境　　而不見真實<br>　行者以慧觀　　諸法無自性<br>　是時住無相　　一切皆休息<br>　如以墨塗雞　　無智者妄取<br>　實無有三乘　　愚夫不能見<br>　若見諸聲聞　　及以辟支佛<br>　皆大悲菩薩　　變化之所現<br>　三界唯是心　　分別二自性<br>　轉依離人法　　是則為真如<br>　日月燈光焰　　大種及摩尼<br>　無分別作用　　諸佛亦如是<br>　諸法如毛輪　　遠離生住滅<br>　亦離常無常　　染淨亦如是<br>　如著陀都藥　　見地作金色<br>　而實彼地中　　本無有金相<br>　愚夫亦如是　　無始迷亂心<br>　妄取諸有實　　如幻如陽焰<br>　應觀一種子　　與非種同印<br>　一種一切種　　是名心種種<br>　種種子為一　　轉依為非種<br>　平等同法印　　悉皆無分別<br>　種種諸種子　　能感諸趣生<br>　種種眾雜苦　　名一切種子<br>　觀諸法自性　　迷惑不待遣<br>　物性本無生　　了知即解脫<br>　定者觀世間　　眾色由心起<br>　無始心迷惑　　實無色無心<br>　如幻與乾城　　毛輪及陽焰<br>　非有而現有　　諸法亦如是<br>　一切法不生　　唯迷惑所見<br>　以從迷妄生　　愚妄計著二<br>　由種種習氣　　生諸波浪心<br>　若彼習斷時　　心浪不復起<br>　心緣諸境起　　如畫依於壁<br>　不爾虛空中　　何不起於畫<br>　若緣少分相　　令心得生者<br>　心既從緣起　　唯心義不成<br>　心性本清淨　　猶若淨虛空<br>　令心還取心　　由習非異因<br>　執著自心現　　令心而得起<br>　所見實非外　　是故說唯心<br>　藏識說名心　　思量以為意<br>　能了諸境界　　是則名為識<br>　心常為無記　　意具二種行<br>　現在識通具　　善與不善等<br>　證乃無定時　　超地及諸剎<br>　亦越於心量　　而住無相果<br>　所見有與無　　及以種種相<br>　皆是諸愚夫　　顛倒所執著<br>　智若離分別　　物有則相違<br>　由心故無色　　是故無分別<br>　諸根猶如幻　　境界悉如夢<br>　能作及所作　　一切皆非有<br>　世諦一切有　　第一義則無<br>　諸法無性性　　說為第一義<br>　於無自性中　　因諸言說故<br>　而有物起者　　是名為俗諦<br>　若無有言說　　所起物亦無<br>　世諦中無有　　有言無事者<br>　顛倒虛妄法　　而實不可得<br>　若倒是有者　　則無無自性<br>　以有無性故　　而彼顛倒法<br>　一切諸所有　　是皆不可得<br>　惡習熏於心　　所現種種相<br>　迷惑謂心外　　妄取諸色像<br>　分別無分別　　分別是可斷<br>　無分別能見　　實性證真空<br>　無明熏於心　　所現諸眾生<br>　如幻象馬等　　及樹葉為金<br>　猶如翳目者　　迷惑見毛輪<br>　愚夫亦如是　　妄取諸境界<br>　分別所分別　　及起分別者<br>　轉所轉轉因　　因此六解脫<br>　由於妄計故　　無地無諸諦<br>　亦無諸剎土　　化佛及二乘<br>　心起一切法　　一切處及身<br>　心性實無相　　無智取種種<br>　分別迷惑相　　是名依他起<br>　相中所有名　　是則為妄計<br>　諸緣法和合　　分別於名相<br>　此等皆不生　　是則圓成實<br>　十方諸剎土　　眾生菩薩中<br>　所有法報佛　　化身及變化<br>　皆從無量壽　　極樂界中出<br>　於方廣經中　　應知密意說<br>　所有佛子說　　及諸導師說<br>　悉是化身說　　非是實報佛<br>　諸法無有生　　彼亦非非有<br>　如幻亦如夢　　如化如乾城<br>　種種由心起　　種種由心脫<br>　心起更非餘　　心滅亦如是<br>　以眾生分別　　所現虛妄相<br>　惟心實無境　　離分別解脫<br>　由無始積集　　分別諸戲論<br>　惡習之所熏　　起此虛妄境<br>　妄計自性故　　諸法皆無生<br>　依止於緣起　　眾生迷分別<br>　分別不相應　　依他即清淨<br>　所住離分別　　轉依即真如<br>　勿妄計虛妄　　妄計即無實<br>　迷惑妄分別　　取所取皆無<br>　分別見外境　　是妄計自性<br>　由此虛妄計　　緣起自性生<br>　邪見諸外境　　無境但是心<br>　如理正觀察　　能所取皆滅<br>　如愚所分別　　外境實非有<br>　習氣擾濁心　　似外境而轉<br>　已滅二分別　　智契於真如<br>　起於無影像　　難思聖所行<br>　依父母和合　　如蘇在於瓶<br>　阿賴耶意俱　　令赤白增長<br>　閉尸及稠胞　　穢業種種生<br>　業風增四大　　出生如果熟<br>　五與五及五　　瘡竅有九種<br>　爪甲齒毛具　　滿足即便生<br>　初生猶糞虫　　亦如人睡覺<br>　眼開見於色　　分別漸增長<br>　分別決了已　　脣齶等和合<br>　始發於語言　　猶如鸚鵡等<br>　隨眾生意樂　　安立於大乘<br>　非惡見行處　　外道不能受<br>　自內所證乘　　非計度所行<br>　願說佛滅後　　誰能受持此<br>　大慧汝應知　　善逝涅槃後<br>　未來世當有　　持於我法者<br>　南天竺國中　　大名德比丘<br>　厥號為龍樹　　能破有無宗<br>　世間中顯我　　無上大乘法<br>　得初歡喜地　　往生安樂國<br>　眾緣所起義　　有無俱不可<br>　緣中妄計物　　分別於有無<br>　如是外道見　　遠離於我法<br>　一切法名字　　生處常隨逐<br>　已習及現習　　展轉共分別<br>　若不說於名　　世間皆迷惑<br>　為除迷惑故　　是故立名言<br>　愚分別諸法　　迷惑於名字<br>　及以諸緣生　　是三種分別<br>　以不生不滅　　本性如虛空<br>　自性無所有　　是名妄計相<br>　如幻影陽焰　　鏡像夢火輪<br>　如響及乾城　　是則依他起<br>　真如空不二　　實際及法性<br>　皆無有分別　　我說是圓成<br>　語言心所行　　虛妄墮二邊<br>　慧分別實諦　　是慧無分別<br>　於智者所現　　於愚則不現<br>　如是智所現　　一切法無相<br>　如假金瓔珞　　非金愚謂金<br>　諸法亦如是　　外道妄計度<br>　諸法無始終　　住於真實相<br>　世間皆無作　　妄計不能了<br>　過去所有法　　未來及現在<br>　如是一切法　　皆悉是無生<br>　諸緣和合故　　是故說有法<br>　若離於和合　　不生亦不滅<br>　而諸緣起法　　一異不可得<br>　略說以為生　　廣說則為滅<br>　一是不生空　　一復是生空<br>　不生空為勝　　生空則滅壞<br>　真如空實際　　涅槃及法界<br>　種種意生身　　我說皆異名<br>　於諸經律論　　而起淨分別<br>　若不了無我　　依教不依義<br>　眾生妄分別　　所見如兔角<br>　分別即迷惑　　如渴獸逐焰<br>　由於妄執著　　而起於分別<br>　若離妄執因　　分別則不起<br>　甚深大方廣　　知諸剎自在<br>　我為佛子說　　非為諸聲聞<br>　三有空無常　　遠離我我所<br>　我為諸聲聞　　如是總相說<br>　不著一切法　　寂淨獨所行<br>　思念辟支果　　我為彼人說<br>　身是依他起　　迷惑不自見<br>　分別外自性　　而令心妄起<br>　報得及加持　　諸趣種類生<br>　及夢中所得　　是神通四性<br>　夢中之所得　　及以佛威力<br>　諸趣種類等　　皆非報得通<br>　習氣熏於心　　似物而影起<br>　凡愚未能悟　　是故說為生<br>　隨於妄分別　　外相幾時有<br>　爾所時增妄　　不見自心迷<br>　何以說有生　　而不說所見<br>　無所見而見　　為誰云何說<br>　心體自本淨　　意及諸識俱<br>　習氣常熏故　　而作諸濁亂<br>　藏識捨於身　　意乃求諸趣<br>　識述似境界　　見已而貪取<br>　所見唯自心　　外境不可得<br>　若修如是觀　　捨妄念真如<br>　諸定者境界　　業及佛威力<br>　此三不思議　　難思智所行<br>　過未補伽羅　　虛空及涅槃<br>　我隨世俗事　　真諦離文字<br>　二乘及外道　　同依止諸見<br>　迷惑於唯心　　妄分別外境<br>　羅漢辟支佛　　及以佛菩提<br>　種子堅成就　　夢佛灌其頂<br>　心幻趣寂靜　　何為說有無<br>　何處及為誰　　何故願為說<br>　迷惑於惟心　　故說幻有無<br>　生滅相相應　　相所相平等<br>　分別名意識　　及與五識俱<br>　如影像暴流　　從心種子起<br>　若心及與意　　諸識不起者<br>　即得意生身　　亦得於佛地<br>　諸緣及蘊界　　人法之自相<br>　皆心假施設　　如夢及毛輪<br>　觀世如幻夢　　依止於真實<br>　真實離諸相　　亦離因相應<br>　聖者內所證　　常住於無念<br>　迷惑因相應　　執世間為實<br>　一切戲論滅　　迷惑則不生<br>　隨有迷分別　　癡心常現起<br>　諸法空無性　　而是常無常<br>　生論者所見　　非是無生論<br>　一異俱不俱　　自然及自在<br>　時微塵勝性　　緣分別世間<br>　識為生死種　　有種故有生<br>　如畫依於壁　　了知即便滅<br>　譬如見幻人　　而有幻生死<br>　凡愚亦如是　　癡故起縛脫<br>　內外二種法　　及以彼因緣<br>　修行者觀察　　皆住於無相<br>　習氣不離心　　亦不與心俱<br>　雖為習所纏　　心相無差別<br>　心如白色衣　　意識習為垢<br>　垢習之所污　　令心不顯現<br>　我說如虛空　　非有亦非無<br>　藏識亦如是　　有無皆遠離<br>　意識若轉依　　心則離濁亂<br>　我說心為佛　　覺了一切法<br>　永斷三相續　　亦離於四句<br>　有無皆捨離　　諸有琣p幻<br>　前七地心起　　故有二自性<br>　餘地及佛地　　悉是圓成實<br>　欲色無色界　　及以於涅槃<br>　於彼一切身　　皆是心境界<br>　隨其有所得　　是則迷惑起<br>　若覺自心已　　迷惑則不生<br>　我立二種法　　諸相及以證<br>　以四種理趣　　方便說成就<br>　見種種名相　　是迷惑分別<br>　若離於名相　　性淨聖所行<br>　隨能所分別　　則有妄計相<br>　若離彼分別　　自性聖所行<br>　心若解脫時　　則常痧u實<br>　種性及法性　　真如離分別<br>　以有清淨心　　而有雜染現<br>　無淨則無染　　真淨聖所行<br>　世間從緣生　　增長於分別<br>　觀彼如幻夢　　是時即解脫<br>　種種惡習氣　　與心和合故<br>　眾生見外境　　不睹心法性<br>　心性本清淨　　不生諸迷惑<br>　迷從惡習起　　是故不見心<br>　唯迷惑即真　　真實非餘處<br>　以諸行非行　　非餘處見故<br>　若觀諸有為　　遠離相所相<br>　以離眾相故　　見世惟自心<br>　安住於唯心　　不分別外境<br>　住真如所緣　　超過於心量<br>　若超過心量　　亦超於無相<br>　以住無相者　　不見於大乘<br>　行寂無功用　　淨修諸大願<br>　及我最勝智　　無相故不見<br>　應觀心所行　　亦觀智所行<br>　觀見慧所行　　於相無迷惑<br>　心所行苦諦　　智所行是集<br>　餘二及佛地　　皆是慧所行<br>　得果與涅槃　　及以八聖道<br>　覺了一切法　　是佛清淨智<br>　眼根及色境　　空明與作意<br>　故令從藏識　　眾生眼識生<br>　取者能所取　　名事俱無有<br>　無因妄分別　　是為無智者<br>　名義互不生　　名義別亦爾<br>　計因無因生　　不離於分別<br>　妄謂住實諦　　隨見施設說<br>　一性五不成　　捨離於諦義<br>　戲論於有無　　應超此等魔<br>　以見無我故　　不妄求諸有<br>　計作者為常　　咒術與諍論<br>　實諦離言說　　而見寂滅法<br>　依於藏識故　　而得有意轉<br>　心意為依故　　而有諸識生<br>　虛妄所立法　　及心性真如<br>　定者如是觀　　通達唯心性<br>　觀意與相事　　不念常無常<br>　及以生不生　　不分別二義<br>　從於阿賴耶　　生起於諸識<br>　終不於一義　　而生二種心<br>　由見自心故　　非空非言說<br>　若不見自心　　為見網所縛<br>　諸緣無有生　　諸根無所有<br>　無貪無蘊界　　悉無諸有為<br>　本無諸業報　　無作無有為<br>　執著本來無　　無縛亦無脫<br>　無有無記法　　法非法皆無<br>　非時非涅槃　　法性不可得<br>　非佛非真諦　　非因亦非果<br>　非倒非涅槃　　非生亦非滅<br>　亦無十二支　　邊無邊非有<br>　一切見皆斷　　我說是唯心<br>　煩惱業與身　　及業所得果<br>　皆如焰如夢　　如乾闥婆城<br>　以住唯心故　　諸相皆捨離<br>　以住唯心故　　能見於斷常<br>　涅槃無諸蘊　　無我亦無相<br>　以入於唯心　　轉依得解脫<br>　惡習為因故　　外現於大地<br>　及以諸眾生　　唯心無所見<br>　身資土影像　　眾生習所現<br>　心非是有無　　習氣令不顯<br>　垢現於淨中　　非淨現於垢<br>　如雲翳虛空　　心不現亦爾<br>　妄計性為有　　於緣起則無<br>　以妄計迷執　　緣起無分別<br>　非所造皆色　　有色非所造<br>　夢幻焰乾城　　此等非所造<br>　若於緣生法　　謂實及不實<br>　此人決定依　　一異等諸見<br>　聲聞有三種　　願生與變化<br>　及離貪瞋等　　從於法所生<br>　菩薩亦三種　　未有諸佛相<br>　思念於眾生　　而現於佛像<br>　眾生心所現　　皆從習氣生<br>　種種諸影像　　如星雲日月<br>　若大種是有　　可有所造生<br>　大種無性故　　無能相所相<br>　大種是能造　　地等是所造<br>　大種本無生　　故無所造色<br>　假實等諸色　　及幻所造色<br>　夢色乾城色　　焰色為第五<br>　一闡提五種　　種性五亦然<br>　五乘及非乘　　涅槃有六種<br>　諸蘊二十四　　諸色有八種<br>　佛有二十四　　佛子有二種<br>　法門有百八　　聲聞有三種<br>　諸佛剎惟一　　佛一亦復然<br>　解脫有三種　　心流注有四<br>　無我有六種　　所知亦有四<br>　遠離於作者　　及離諸見過<br>　內自證不動　　是無上大乘<br>　生及與不生　　有八種九種<br>　一念與漸次　　證得宗唯一<br>　無色界八種　　禪差別有六<br>　辟支諸佛子　　出離有七種<br>　三世悉無有　　常無常亦無<br>　作業及果報　　皆如夢中事<br>　諸佛本不生　　為聲聞佛子<br>　心琱ㄞ鄖ㄐ@　如幻等法故<br>　故於一切剎　　從兜率入胎<br>　初生及出家　　不從生處生<br>　為流轉眾生　　而說於涅槃<br>　諸諦及諸剎　　隨機令覺悟<br>　世間洲樹林　　無我外道行<br>　禪乘阿賴耶　　果境不思議<br>　星宿月種類　　諸王諸天種<br>　乾闥夜叉種　　皆因業愛生<br>　不思變易死　　猶與習氣俱<br>　若死永盡時　　煩惱網已斷<br>　財穀與金銀　　田宅及僮僕<br>　象馬牛羊等　　皆悉不應畜<br>　不臥穿孔床　　亦不泥塗地<br>　金銀銅缽等　　皆悉不應畜<br>　土石及與鐵　　蠡及頗梨器<br>　滿於摩竭量　　隨缽故聽畜<br>　常以青等色　　牛糞泥果葉<br>　染白欽婆等　　令作袈裟色<br>　四指量刀子　　刀如半月形<br>　為以割截衣　　修行者聽畜<br>　勿學工巧明　　亦不應賣買<br>　若須使淨人　　此法我所說<br>　常守護諸根　　善解經律義<br>　不狎諸俗人　　是名修行者<br>　樹下及巖穴　　野屋與塚間<br>　草窟及露地　　修行者應住<br>　塚間及餘處　　三衣常隨身<br>　若闕衣服時　　來施者應受<br>　乞食出遊行　　前視一尋地<br>　攝念而行乞　　猶如蜂採花<br>　鬧眾所集處　　眾雜比丘尼<br>　活命與俗交　　皆不應乞食<br>　諸王及王子　　大臣與長者<br>　修行者乞食　　皆不應親近<br>　生家及死家　　親友所愛家<br>　僧尼和雜家　　修行者不食<br>　寺中煙不斷　　常作種種食<br>　及故為所造　　修行者不食<br>　行者觀世間　　能相與所相<br>　皆悉離生滅　　亦離於有無　</p><p class='juan'>
大乘入楞伽經卷第六</p>
</body></html>
