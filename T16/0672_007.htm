<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p class='juan'>
大乘入楞伽經卷第七<p><span class='byline'>　　　　大周于闐國三藏法師實叉難陀奉　敕譯</span><br><p><b>　　<A NAME="n331"></A>偈頌品第十之二</b></p>
<p class='lg'>　若諸修行者　　不起於分別<br>　不久得三昧　　力通及自在<br>　修行者不應　　妄執從微塵<br>　時勝性作者　　緣生於世間<br>　世從自分別　　種種習氣生<br>　修行者應觀　　諸有如夢幻<br>　痡`見遠離　　誹謗及建立<br>　身資及所住　　不分別三有<br>　不思想飲食　　正念端身住<br>　數數恭敬禮　　諸佛及菩薩<br>　善解經律中　　真實理趣法<br>　五法二無我　　亦思惟自心<br>　內證淨法性　　諸地及佛地<br>　行者修習此　　處蓮花灌頂<br>　沈輪諸趣中　　厭離於諸有<br>　往塚間靜處　　修習諸觀行<br>　有物無因生　　妄謂離斷常<br>　亦謂離有無　　妄計為中道<br>　妄計無因論　　無因是斷見<br>　不了外物故　　壞滅於中道<br>　恐墮於斷見　　不捨所執法<br>　以建立誹謗　　妄說為中道<br>　以覺了惟心　　捨離於外法<br>　亦離妄分別　　此行契中道<br>　惟心無有境　　無境心不生<br>　我及諸如來　　說此為中道<br>　若生若不生　　自性無自性<br>　有無等皆空　　不應分別二<br>　不能起分別　　愚夫謂解脫<br>　心無覺智生　　豈能斷二執<br>　以覺自心故　　能斷二所執<br>　了知故能斷　　非不能分別<br>　了知心所現　　分別即不起<br>　分別不起故　　真如心轉依<br>　若見所起法　　離諸外道過<br>　是智者所取　　涅槃非滅壞<br>　我及諸佛說　　覺此即成佛<br>　若更異分別　　是則外道論<br>　不生而現生　　不滅而現滅<br>　普於諸億剎　　頓現如水月<br>　一身為多身　　然火及注雨<br>　隨機心中現　　是故說惟心<br>　心亦是惟心　　非心亦心起<br>　種種諸色相　　通達皆惟心<br>　諸佛與聲聞　　緣覺等形像<br>　及餘種種色　　皆說是惟心<br>　從於無色界　　乃至地獄中<br>　普現為眾生　　皆是惟心作<br>　如幻諸三昧　　及以意生身<br>　十地與自在　　皆由轉依得<br>　愚夫為相縛　　隨見聞覺知<br>　自分別顛倒　　戲論之所動<br>　一切空無生　　我實不涅槃<br>　化佛於諸剎　　演三乘一乘<br>　佛有三十六　　復各有十種<br>　隨眾生心器　　而現諸剎土<br>　法佛於世間　　猶如妄計性<br>　雖見有種種　　而實無所有<br>　法佛是真佛　　餘皆是化佛<br>　隨眾生種子　　見佛所現身<br>　以迷惑諸相　　而起於分別<br>　分別不異真　　相不即分別<br>　自性及受用　　化身復現化<br>　佛德三十六　　皆自性所成<br>　由外熏習種　　而生於分別<br>　不取於真實　　而取妄所執<br>　迷惑依內心　　及緣於外境<br>　但由此二起　　更無第三緣<br>　迷惑依內外　　而得生起已<br>　六十二十八　　故我說為心<br>　知但有根境　　則離於我執<br>　悟心無境界　　則離於法執<br>　由依本識故　　而有諸識生<br>　由依內處故　　有似外影現<br>　無智琱嬪O　　有為及無為<br>　皆悉不可得　　如夢星毛輪<br>　如乾闥婆城　　如幻如焰水<br>　非有而見有　　緣起法亦然<br>　我依三種心　　假說根境我<br>　而彼心意識　　自性無所有<br>　心意及與識　　無我有二種<br>　五法與自性　　是諸佛境界<br>　習氣因為一　　而成於三相<br>　如以一彩色　　畫壁見種種<br>　五法二無我　　自性心意識<br>　於佛種性中　　皆悉不可得<br>　遠離心意識　　亦離於五法<br>　復離於自性　　是為佛種性<br>　若身語意業　　不修白淨法<br>　如來淨種性　　則離於現行<br>　神通力自在　　三昧淨莊嚴<br>　種種意生身　　是佛淨種性<br>　內自證無垢　　遠離於因相<br>　八地及佛地　　如來性所成<br>　遠行與善慧　　法雲及佛地<br>　皆是佛種性　　餘悉二乘攝<br>　如來心自在　　而為諸愚夫<br>　心相差別故　　說於七種地<br>　第七地不起　　身語意過失<br>　第八地所依　　如夢渡河等<br>　八地及五地　　解了工巧明<br>　諸佛子能作　　諸有中之王<br>　智者不分別　　若生若不生<br>　空及與不空　　自性無自性<br>　但惟是心量　　而實不可得<br>　為諸二乘說　　此實此虛妄<br>　非為諸佛子　　故不應分別<br>　有非有悉非　　亦無剎那相<br>　假實法亦無　　惟心不可得<br>　有法是俗諦　　無性第一義<br>　迷惑於無性　　是則為世俗<br>　一切法皆空　　我為諸凡愚<br>　隨俗假施設　　而彼無真實<br>　由言所起法　　則有所行義<br>　觀見言所生　　皆悉不可得<br>　如離壁無畫　　離質亦無影<br>　藏識若清淨　　諸識浪不生<br>　依法身有報　　從報起化身<br>　此為根本佛　　餘皆化所現<br>　不應妄分別　　空及以不空<br>　妄計於有無　　言義不可得<br>　凡愚妄分別　　德實塵聚色<br>　一一塵皆無　　是故無境界<br>　眾生見外相　　皆由自心現<br>　所見既非有　　故無諸外境<br>　如象溺深泥　　不能復移動<br>　聲聞住三昧　　昏墊亦復然<br>　若見諸世間　　習氣以為因<br>　離有無俱非　　法無我解脫<br>　自性名妄計　　緣起是依他<br>　真如是圓成　　我經中常說<br>　心意及與識　　分別與表示<br>　本識作三有　　皆心之異名<br>　壽及於煖識　　阿賴耶命根<br>　意及與意識　　皆分別異名<br>　心能持於身　　意睄f思慮<br>　意識諸識俱　　了自心境界<br>　若實有我體　　異蘊及蘊中<br>　於彼求我體　　畢竟不可得<br>　一一觀世間　　皆是自心現<br>　於煩惱隨眠　　離苦得解脫<br>　聲聞為盡智　　緣覺寂靜智<br>　如來之智慧　　生起無窮盡<br>　外實無有色　　惟自心所現<br>　愚夫不覺知　　妄分別有為<br>　不知外境界　　種種皆自心<br>　愚夫以因喻　　四句而成立<br>　智者悉了知　　境界自心現<br>　不以宗因喻　　諸句而成立<br>　分別所分別　　是為妄計相<br>　依止於妄計　　而復起分別<br>　展轉互相依　　皆因一習氣<br>　此二俱為客　　非眾生心起<br>　安住三界中　　心心所分別<br>　所起似境界　　是妄計自性<br>　影像與種子　　合為十二處<br>　所依所緣合　　說有所作事<br>　猶如鏡中像　　翳眼見毛輪<br>　習氣覆亦然　　凡夫起妄見<br>　於自分別境　　而起於分別<br>　如外道分別　　外境不可得<br>　如愚不了繩　　妄取以為蛇<br>　不了自心現　　妄分別外境<br>　如是繩自體　　一異性皆離<br>　但自心倒惑　　妄起繩分別<br>　妄計分別時　　而彼性非有<br>　云何見非有　　而起於分別<br>　色性無所有　　瓶衣等亦然<br>　但由分別生　　所見終無有<br>　無始有為中　　迷惑起分別<br>　何法令迷惑　　願佛為我說<br>　諸法無自性　　但惟心所現<br>　不了於自心　　是故生分別<br>　如愚所分別　　妄計實非有<br>　異此之所有　　而彼不能知<br>　諸聖者所有　　非愚所分別<br>　若聖同於凡　　聖應有虛妄<br>　以聖治心淨　　是故無迷惑<br>　凡愚心不淨　　故有妄分別<br>　如母語嬰兒　　汝勿須啼泣<br>　空中有果來　　種種任汝取<br>　我為眾生說　　種種妄計果<br>　令彼愛樂已　　法實離有無<br>　諸法先非有　　諸緣不和合<br>　本不生而生　　自性無所有<br>　未生法不生　　離緣無生處<br>　現生法亦爾　　離緣不可得<br>　觀實緣起要　　非有亦非無<br>　非有無俱非　　智者不分別<br>　外道諸愚夫　　妄說一異性<br>　不了諸緣起　　世間如幻夢<br>　我無上大乘　　超越於名言<br>　其義甚明了　　愚夫不覺知<br>　聲聞及外道　　所說皆慳吝<br>　令義悉改變　　皆由妄計起<br>　諸相及自體　　形狀及與名<br>　攀緣此四種　　而起諸分別<br>　計梵自在作　　一身與多身<br>　及日月運行　　彼非是我子<br>　具足於聖見　　通達如實法<br>　善巧轉諸想　　到於識彼岸<br>　以此解脫印　　永離於有無<br>　及離於去來　　是我法中子<br>　若色識轉滅　　諸業失壞者<br>　是則無生死　　亦無常無常<br>　而彼轉滅時　　色處雖捨離<br>　業住阿賴耶　　離有無過失<br>　色識雖轉滅　　而業不失壞<br>　令於諸有中　　色識復相續<br>　若彼諸眾生　　所起業失壞<br>　是則無生死　　亦無有涅槃<br>　若業與色識　　俱時而滅壞<br>　生死中若生　　色業應無別<br>　色心與分別　　非異非不異<br>　愚夫謂滅壞　　而實離有無<br>　緣起與妄計　　展轉無別相<br>　如色與無常　　展轉生亦爾<br>　既離異非異　　妄計不可知<br>　如色無常性　　云何說有無<br>　善達於妄計　　緣起則不生<br>　由見於緣起　　妄計則真如<br>　若滅妄計性　　是則壞法眼<br>　便於我法中　　建立及誹謗<br>　如是色類人　　當毀謗正法<br>　彼皆以非法　　滅壞我法眼<br>　智者勿共語　　比丘事亦棄<br>　以滅壞妄計　　建立誹謗故<br>　若隨於分別　　起於有無見<br>　彼如幻毛輪　　夢焰與乾城<br>　彼非學佛法　　不應與同住<br>　以自墮二邊　　亦壞他人故<br>　若有修行者　　觀於妄計性<br>　寂靜離有無　　攝取與同住<br>　如世間有處　　出金摩尼珠<br>　彼雖無造作　　而眾生受用<br>　業性亦如是　　遠離種種性<br>　所見業非有　　非不生諸趣<br>　如聖所了知　　法皆無所有<br>　愚夫所分別　　妄計法非無<br>　若愚所分別　　彼法非有者<br>　既無一切法　　眾生無雜染<br>　以有雜染法　　無明愛所繫<br>　能起生死身　　諸根悉具足<br>　若謂愚分別　　此法皆無者<br>　則無諸根生　　彼非正修行<br>　若無有此法　　而為生死因<br>　愚夫不待修　　自然而解脫<br>　若無有彼法　　凡聖云何別<br>　亦則無聖人　　修行三解脫<br>　諸蘊及人法　　自共相無相<br>　諸緣及諸根　　我為聲聞說<br>　惟心及非因　　諸地與自在<br>　內證淨真如　　我為佛子說<br>　未來世當有　　身著於袈裟<br>　妄說於有無　　毀壞我正法<br>　緣起法無性　　是諸聖所行<br>　妄計性無物　　計度者分別<br>　未來有愚癡　　揭那諸外道<br>　說於無因論　　惡見壞世間<br>　妄說諸世間　　從於微塵生<br>　而彼塵無因　　九種實物常<br>　從實而成實　　從德能生德<br>　真法性異此　　毀謗說言無<br>　若本無而生　　世間則有始<br>　生死無前際　　是我之所說<br>　三界一切物　　本無而生者<br>　駝驢狗生角　　亦應無有疑<br>　眼色識本無　　而今有生者<br>　衣冠及席等　　應從泥團生<br>　如疊中無席　　蒲中亦無席<br>　何不諸緣中　　一一皆生席<br>　彼命者與身　　若本無而生<br>　我先已說彼　　皆是外道論<br>　我先所說宗　　為遮於彼意<br>　既遮於彼已　　然後說自宗<br>　恐諸弟子眾　　迷著有無宗<br>　是故我為其　　先說外道論<br>　迦毘羅惡慧　　為諸弟子說<br>　勝性生世間　　求那所轉變<br>　諸緣無有故　　非已生現生<br>　諸緣既非緣　　非生非不生<br>　我宗離有無　　亦離諸因緣<br>　生滅及所相　　一切皆遠離<br>　世間如幻夢　　因緣皆無性<br>　常作如是觀　　分別永不起<br>　若能觀諸有　　如焰及毛輪<br>　亦如尋香城　　常離於有無<br>　因緣俱捨離　　令心悉清淨<br>　若言無外境　　而惟有心者<br>　無境則無心　　云何成唯識<br>　以有所緣境　　眾生心得起<br>　無因心不生　　云何成惟識<br>　真如及惟識　　是眾聖所行<br>　此有言非有　　彼非解我法<br>　由能取所取　　而心得生起<br>　世間心如是　　故非是唯心<br>　身資土影像　　如夢從心生<br>　心雖成二分　　而心無二相<br>　如刀不自割　　如指不自觸<br>　而心不自見　　其事亦如是<br>　無有影像處　　則無依他起<br>　妄計性亦無　　五法二心盡<br>　能生及所生　　皆是自心相<br>　密意說能生　　而實無自生<br>　種種境形狀　　若由妄計生<br>　虛空與兔角　　亦應成境相<br>　以境從心起　　此境非妄計<br>　然彼妄計境　　離心不可得<br>　無始生死中　　境界悉非有<br>　心無有起處　　云何成影像<br>　若無物有生　　兔角亦應生<br>　不可無物生　　而起於分別<br>　如境現非有　　彼則先亦無<br>　云何無境中　　而心緣境起<br>　真如空實際　　涅槃及法界<br>　一切法不生　　是第一義性<br>　愚夫墮有無　　分別諸因緣<br>　不能知諸有　　無生無作者<br>　無始心所因　　惟心無所見<br>　既無無始境　　心從何所生<br>　無物而得生　　如貧應是富<br>　無境而生心　　願佛為我說<br>　一切若無因　　無心亦無境<br>　心既無所生　　離三有所作<br>　因瓶衣角等　　而說兔角無<br>　是故不應言　　無彼相因法<br>　無因有故無　　是無不成無<br>　有待無亦爾　　展轉相因起<br>　若依止少法　　而有少法起<br>　是則前所依　　無因而自有<br>　若彼別有依　　彼依復有依<br>　如是則無窮　　亦無有少法<br>　如依木葉等　　現種種幻相<br>　眾生亦如是　　依事種種現<br>　依於幻師力　　令愚見幻相<br>　而於木葉等　　實無幻可得<br>　若依止於事　　此法則便壞<br>　所見既無二　　何有少分別<br>　分別無妄計　　分別亦無有<br>　以分別無故　　無生死涅槃<br>　由無所分別　　分別則不起<br>　云何心不起　　而得有惟心<br>　意差別無量　　皆無真實法<br>　無實無解脫　　亦無諸世間<br>　如愚所分別　　外所見皆無<br>　習氣擾濁心　　似影像而現<br>　有無等諸法　　一切皆不生<br>　但惟自心現　　遠離於分別<br>　說諸法從緣　　為愚非智者<br>　心自性解脫　　淨心聖所住<br>　數勝及露形　　梵志與自在<br>　皆墮於無見　　遠離寂靜義<br>　無生無自性　　離垢空如幻<br>　諸佛及今佛　　為誰如是說<br>　淨心修行者　　離諸見計度<br>　諸佛為彼說　　我亦如是說<br>　若一切皆心　　世間何處住<br>　何因見大地　　眾生有去來<br>　如鳥遊虛空　　隨分別而去<br>　無依亦無住　　如履地而行<br>　眾生亦如是　　隨於妄分別<br>　遊履於自心　　如鳥在虛空<br>　身資國土影　　佛說惟心起<br>　願說影惟心　　何因云何起<br>　身資國土影　　皆由習氣轉<br>　亦因不如理　　分別之所生<br>　外境是妄計　　心緣彼境生<br>　了境是惟心　　分別則不起<br>　若見妄計性　　名義不和合<br>　遠離覺所覺　　解脫諸有為<br>　名義皆捨離　　此是諸佛法<br>　若離此求悟　　彼無覺自他<br>　若能見世間　　離能覺所覺<br>　是時則不起　　名所名分別<br>　由見自心故　　妄作名字滅<br>　不見於自心　　則起彼分別<br>　四蘊無色相　　彼數不可得<br>　大種性各異　　云何共生色<br>　由離諸相故　　能所造非有<br>　異色別有相　　諸蘊何不生<br>　若見於無相　　蘊處皆捨離<br>　是時心亦離　　見法無我故<br>　由根境差別　　生於八種識<br>　於彼無相中　　是三相皆離<br>　意緣阿賴耶　　起我我所執<br>　及識二執取　　了知皆遠離<br>　觀見離一異　　是則無所動<br>　離於我我所　　二種妄分別<br>　無生無增長　　亦不為識因<br>　既離能所作　　滅已不復生<br>　世間無能作　　及離能所相<br>　妄計及惟心　　云何願為說<br>　自心現種種　　分別諸形相<br>　不了心所現　　妄取謂心外<br>　由無智覺故　　而起於無見<br>　云何於有性　　而心不生著<br>　分別非有無　　故於有不生<br>　了所見惟心　　分別則不起<br>　分別不起故　　轉依無所著<br>　則遮於四宗　　謂法有因等<br>　此但異名別　　所立皆不成<br>　應知能作因　　亦復不成立<br>　為遮於能作　　說因緣和合<br>　為遮於常過　　說緣是無常<br>　愚夫謂無常　　而實不生滅<br>　不見滅壞法　　而能有所作<br>　何有無常法　　而能有所生<br>　天人阿修羅　　鬼畜閻羅等<br>　眾生在中生　　我說為六道<br>　由業上中下　　於中而受生<br>　守護諸善法　　而得勝解脫<br>　佛為諸比丘　　說於所受生<br>　念念皆生滅　　請為我宣說<br>　色色不暫停　　心心亦生滅<br>　我為弟子說　　受生念遷謝<br>　色色中分別　　生滅亦復然<br>　分別是眾生　　離分別非有<br>　我為此緣故　　說於念念生<br>　若離取著色　　不生亦不滅<br>　緣生非緣生　　無明真如等<br>　二法故有起　　無二即真如<br>　若彼緣非緣　　生法有差別<br>　常等與諸緣　　有能作所作<br>　是則大牟尼　　及諸佛所說<br>　有能作所作　　與外道無異<br>　我為弟子說　　身是苦世間<br>　亦是世間集　　滅道皆悉具<br>　凡夫妄分別　　取三自性故<br>　見有能所取　　世及出世法<br>　我先觀待故　　說取於自性<br>　今為遮諸見　　不應妄分別<br>　求過為非法　　亦令心不定<br>　皆由二取起　　無二即真如<br>　若無明愛業　　而生於識等<br>　邪念復有因　　是則無窮過<br>　無智說諸法　　有四種滅壞<br>　妄起二分別　　法實離有無<br>　遠離於四句　　亦離於二見<br>　分別所起二　　了已不復生<br>　不生中知生　　生中知不生<br>　彼法同等故　　不應起分別<br>　願佛為我說　　遮二見之理<br>　令我及餘眾　　琱ˉZ有無<br>　不雜諸外道　　亦離於二乘<br>　諸佛證所行　　佛子不退處<br>　解脫因非因　　同一無生相<br>　迷故執異名　　智者應常離<br>　法從分別生　　如毛輪幻焰<br>　外道妄分別　　世從自性生<br>　無生及真如　　性空與真際<br>　此等異名說　　不應執為無<br>　如手有多名　　帝釋名亦爾<br>　諸法亦如是　　不應執為無<br>　色與空無異　　無生亦復然<br>　不應執為異　　成諸見過失<br>　以總別分別　　及遍分別故<br>　執著諸事相　　長短方圓等<br>　總分別是心　　遍分別為意<br>　別分別是識　　皆離能所相<br>　我法中起見　　及外道無生<br>　皆是妄分別　　過失等無異<br>　若有能解了　　我所說無生<br>　及無生所為　　是人解我法<br>　為破於諸見　　無生無住處<br>　令知此二義　　故我說無生<br>　佛說無生法　　若是有是無<br>　則同諸外道　　無因不生論<br>　我說惟心量　　遠離於有無<br>　若生若不生　　是見應皆離<br>　無因論不生　　生則著作者<br>　作則雜諸見　　無則自然生<br>　佛說諸方便　　正見大願等<br>　一切法若無　　道場何所成<br>　離能取所取　　非生亦非滅<br>　所見法非法　　皆從自心起<br>　牟尼之所說　　前後自相違<br>　云何說諸法　　而復言不生<br>　眾生不能知　　願佛為我說<br>　得離外道過　　及彼顛倒因<br>　惟願勝說者　　說生及與滅<br>　皆離於有無　　而不壞因果<br>　世間墮二邊　　諸見所迷惑<br>　惟願青蓮眼　　說諸地次第<br>　取生不生等　　不了寂滅因<br>　道場無所得　　我亦無所說<br>　剎那法皆空　　無生無自性<br>　諸佛已淨二　　有二即成過<br>　惡見之所覆　　分別非如來<br>　妄計於生滅　　願為我等說<br>　積集於戲論　　和合之所生<br>　隨其類現前　　色境皆具足<br>　見於外色已　　而起於分別<br>　若能了知此　　則見真實義<br>　若離於大種　　諸物皆不成<br>　大種既惟心　　當知無所生<br>　此心亦不生　　則順聖種性<br>　勿分別分別　　無分別是智<br>　分別於分別　　是二非涅槃<br>　若立無生宗　　則壞於幻法<br>　亦無因起幻　　損減於自宗<br>　猶如鏡中像　　雖離一異性<br>　所見非是無　　生相亦如是<br>　如乾城幻等　　悉待因緣有<br>　諸法亦如是　　是生非不生<br>　分別於人法　　而起二種我<br>　此但世俗說　　愚夫不覺知<br>　由願與緣集　　自力及最勝<br>　聲聞法第五　　而有羅漢等<br>　時隔及滅壞　　勝義與遞遷<br>　是四種無常　　愚分別非智<br>　愚夫墮二邊　　德塵自性作<br>　以取有無宗　　不知解脫因<br>　大種互相違　　安能起於色<br>　但是大種性　　無大所造色<br>　火乃燒於色　　水復為爛壞<br>　風能令散滅　　云何色得生<br>　色蘊及識蘊　　惟此二非五<br>　餘但是異名　　我說彼如怨<br>　心心所差別　　而起於現法<br>　分析於諸色　　惟心無所造<br>　青白等相待　　作所作亦然<br>　所生及性空　　冷熱相所相<br>　有無等一切　　妄計不成立<br>　心意及餘六　　諸識共相應<br>　皆因藏識生　　非一亦非異<br>　數勝及露形　　計自在能生<br>　皆墮有無宗　　遠離寂靜義<br>　大種生形相　　非生於大種<br>　外道說大種　　生大種及色<br>　於無生法外　　外道計作者<br>　依止有無宗　　愚夫不覺知<br>　清淨真實相　　而與大智俱<br>　但共心相應　　非意等和合<br>　若業皆生色　　則違諸蘊因<br>　眾生應無取　　無有住無色<br>　說名為無者　　眾生亦應無<br>　無色論是斷　　諸識不應生<br>　識依四種住　　無色云何成<br>　內外既不成　　識亦不應起<br>　眾生識若無　　自然得解脫<br>　必是外道論　　妄計者不知<br>　或有隨樂執　　中有中諸蘊<br>　如生於無色　　無色云何有<br>　無色中之色　　彼非是可見<br>　無色則違宗　　非乘及乘者<br>　識從習氣生　　與諸根和合<br>　八種於剎那　　取皆不可得<br>　若諸色不起　　諸根則非根<br>　是故世尊說　　根色剎膩迦<br>　云何不了色　　而得有識生<br>　云何識不生　　而得受生死<br>　諸根及根境　　聖者了其義<br>　愚癡無智者　　妄執取其名<br>　不應執第六　　有取及無取<br>　為離諸過失　　聖者無定說<br>　諸外道無智　　怖畏於斷常<br>　計有為無為　　與我無差別<br>　或計與心一　　或與意等異<br>　一性有可取　　異性有亦然<br>　若取是決了　　名為心心所<br>　此取何不能　　決了於一性<br>　有取及作業　　可得而受生<br>　猶如火所成　　理趣似非似<br>　如火頓燒時　　然可然皆具<br>　妄取我亦然　　云何無所取<br>　若生若不生　　心性常清淨<br>　外道所立我　　何不以為喻<br>　迷惑識稠林　　妄計離真法<br>　樂於我論故　　馳求於彼此<br>　內證智所行　　清淨真我相<br>　此即如來藏　　非外道所知<br>　分別於諸蘊　　能取及所取<br>　若能了此相　　則生真實智<br>　是諸外道等　　於賴耶藏處<br>　計意與我俱　　此非佛所說<br>　若能辯了此　　解脫見真諦<br>　見修諸煩惱　　斷除悉清淨<br>　本性清淨心　　眾生所迷取<br>　無垢如來藏　　遠離邊無邊<br>　本識在蘊中　　如金銀在礦<br>　陶冶鍊治已　　金銀皆顯現<br>　佛非人非蘊　　但是無漏智<br>　了知常寂靜　　是我之所歸<br>　本性清淨心　　隨煩惱意等<br>　及與我相應　　願佛為解說<br>　自性清淨心　　意等以為他<br>　彼所積集業　　雜染故為二<br>　意等我煩惱　　染污於淨心<br>　猶如彼淨衣　　而有諸垢染<br>　如衣得離垢　　亦如金出礦<br>　衣金俱不壞　　心離過亦然<br>　無智者推求　　箜篌蠡鼓等<br>　而覓妙音聲　　蘊中我亦爾<br>　猶如伏藏寶　　亦如地下水<br>　雖有不可見　　蘊真我亦然<br>　心心所功能　　聚集蘊相應<br>　無智不能取　　蘊中我亦爾<br>　如女懷胎藏　　雖有不可見<br>　蘊中真實我　　無智不能知<br>　如藥中勝力　　亦如木中火<br>　蘊中真實我　　無智不能知<br>　諸法中空性　　及以無常性<br>　蘊中真實我　　無智不能知<br>　諸地自在通　　灌頂勝三昧<br>　若無此真我　　是等悉皆無<br>　有人破壞言　　若有應示我<br>　智者應答言　　汝分別示我<br>　說無真我者　　謗法著有無<br>　比丘應羯磨　　擯棄不共語<br>　說真我熾然　　猶如劫火起<br>　燒無我稠林　　離諸外道過<br>　如蘇酪石蜜　　及以麻油等<br>　彼皆悉有味　　未嘗者不知<br>　於諸蘊身中　　五種推求我<br>　愚者不能了　　智見即解脫<br>　明智所立喻　　猶未顯於心<br>　其中所集義　　豈能使明了<br>　諸法別異相　　不了惟一心<br>　計度者妄執　　無因及無起<br>　定者觀於心　　心不見於心<br>　見從所見生　　所見何因起<br>　我姓迦旃延　　淨居天中出<br>　為眾生說法　　令入涅槃城<br>　緣於本住法　　我及諸如來<br>　於三千經中　　廣說涅槃法<br>　欲界及無色　　不於彼成佛<br>　色界究竟天　　離欲得菩提<br>　境界非縛因　　因縛於境界<br>　修行利智劍　　割斷彼煩惱<br>　無我云何有　　幻等法有無<br>　愚應顯真如　　云何無真我<br>　已作未作法　　皆非因所起<br>　一切悉無生　　愚夫不能了<br>　能作者不生　　所作及諸緣<br>　此二皆無生　　云何計能作<br>　妄計者說有　　先後一時因<br>　顯瓶弟子等　　說諸物生起<br>　佛非是有為　　所具諸相好<br>　是輪王功德　　非此名如來<br>　佛以智為相　　遠離於諸見<br>　自內證所行　　一切過皆斷<br>　聾盲瘖啞等　　老小及懷怨<br>　是等尤重者　　皆無梵行分<br>　隨好隱為天　　相隱為輪王<br>　此二著放逸　　惟顯者出家<br>　我釋迦滅後　　當有毘耶娑<br>　迦那梨沙婆　　劫比羅等出<br>　我滅百年後　　毘耶娑所說<br>　婆羅多等論　　次有半擇娑<br>　憍拉婆囉摩　　次有冒狸王<br>　難陀及鞠多　　次篾利車王<br>　於後刀兵起　　次有極惡時<br>　彼時諸世間　　不修行正法<br>　如是等過後　　世間如輪轉<br>　日火共和合　　焚燒於欲界<br>　復立於諸天　　世間還成就<br>　諸王及四姓　　諸仙垂法化<br>　韋陀祠施等　　當有此法興<br>　談論戲笑法　　長行與解釋<br>　我聞如是等　　迷惑於世間<br>　所受種種衣　　若有正色者<br>　青泥牛糞等　　染之令壞色<br>　所服一切衣　　令離外道相<br>　現於修行者　　諸佛之憧相<br>　亦繫於腰絛　　漉水而飲用<br>　次第而乞食　　不至於非處<br>　生於勝妙天　　及生於人中<br>　寶相具足者　　生天及人王<br>　王有四天下　　法教久臨御<br>　上昇於天宮　　由貪皆退失<br>　純善及三時　　二時并極惡<br>　餘佛出善時　　釋迦出惡世<br>　於我涅槃後　　釋種悉達多<br>　毘紐大自生　　外道等俱出<br>　如是我聞等　　釋師子所說<br>　談古及笑語　　毘夜娑仙說<br>　於我涅槃後　　毘紐大自在<br>　彼說如是言　　我能作世間<br>　我名離塵佛　　姓迦多衍那<br>　父名世間主　　母號為具財<br>　我生瞻婆國　　我之先祖父<br>　從於月種生　　故號為月藏<br>　出家修苦行　　演說千法門<br>　與大慧授記　　然後當滅度<br>　大慧付達摩　　次付彌佉梨<br>　彌佉梨惡時　　劫盡法當滅<br>　迦葉拘留孫　　拘那含牟尼<br>　及我離塵垢　　皆出純善時<br>　純善漸減時　　有導師名慧<br>　成就大勇猛　　覺悟於五法<br>　非二時三時　　亦非極惡時<br>　於彼純善時　　現成等正覺<br>　衣雖不割縷　　雜碎而補成<br>　如孔雀尾目　　無有人侵奪<br>　或二指三指　　間錯而補成<br>　異此之所作　　愚夫生貪著<br>　惟畜於三衣　　皕應g欲火<br>　沐以智慧水　　日夜三時修<br>　如放箭勢極　　一墜還放一<br>　亦如抨酪木　　善不善亦然<br>　若一能生多　　則有別異相<br>　施者應如田　　受者應如風<br>　若一能生多　　一切無因有<br>　所作因滅壞　　是妄計所立<br>　若妄計所立　　加燈及種子<br>　一能生多者　　但相似非多<br>　胡麻不生豆　　稻非穬麥因<br>　小豆非穀種　　云何一生多<br>　名手作聲論　　廣主造王論<br>　順世論妄說　　當生梵藏中<br>　迦多延造經　　樹皮仙說祀<br>　鵂鶹出天文　　惡世時當有<br>　世間諸眾生　　福力感於王<br>　如法御一切　　守護於國土<br>　青蟻及赤豆　　側僻與馬行<br>　此等大福仙　　未來世當出<br>　釋子悉達多　　步多五髻者<br>　口力及聰慧　　亦於未來出<br>　我在於林野　　梵王來惠我<br>　鹿皮三岐杖　　膊絛及軍持<br>　此大修行者　　當成離垢尊<br>　說於真解脫　　牟尼之幢相<br>　梵王與梵眾　　諸天及天眾<br>　施我鹿皮衣　　還歸自在宮<br>　我在林樹間　　帝釋四天王<br>　施我妙衣服　　及以乞食缽<br>　若立不生論　　是因生復生<br>　如是立無生　　惟是虛言說<br>　無始所積集　　無明為心因<br>　生滅而相續　　妄計所分別<br>　僧佉論有二　　勝性及變異<br>　勝中有所作　　所作應自成<br>　勝性與物俱　　求那說差別<br>　作所作種種　　變異不可得<br>　如水銀清淨　　塵垢不能染<br>　藏識淨亦然　　眾生所依止<br>　如興渠蔥氣　　鹽味及胎藏<br>　種子亦如是　　云何而不生<br>　一性及異性　　俱不俱亦然<br>　非所取之有　　非無非有為<br>　馬中牛性離　　蘊中我亦然<br>　所說為無為　　悉皆無自性<br>　理教等求我　　是妄垢惡見<br>　不了故說有　　惟妄取無餘<br>　諸蘊中之我　　一異皆不成<br>　彼過失顯然　　妄計者不覺<br>　如水鏡及眼　　現於種種影<br>　遠離一異性　　蘊中我亦然<br>　行者修於定　　見諦及以道<br>　勤修此三種　　解脫諸惡見<br>　猶如孔隙中　　見電光速滅<br>　法遷變亦然　　不應起分別<br>　愚夫心迷惑　　取涅槃有無<br>　若得聖見者　　如實而能了<br>　應知變異法　　遠離於生滅<br>　亦離於有無　　及以能所相<br>　應知變異法　　遠離外道論<br>　亦離於名相　　內我見亦滅<br>　諸天樂觸身　　地獄苦逼體<br>　若無彼中有　　諸識不得生<br>　應知諸趣中　　眾生種種身<br>　胎卵濕生等　　皆隨中有生<br>　離聖教正理　　欲滅惑反增<br>　是外道狂言　　智者不應說<br>　先應決了我　　及分別諸取<br>　以如石女兒　　無決了分別<br>　我離於肉眼　　以天眼慧眼<br>　見諸眾生身　　離諸行諸蘊<br>　觀見諸行中　　有好色惡色<br>　解脫非解脫　　有住天中者<br>　諸趣所受身　　惟我能了達<br>　超過世所知　　非計度境界<br>　無我而生心　　此心云何生<br>　豈不說心生　　如河燈種子<br>　若無無明等　　心識則不生<br>　離無明無識　　云何生相續<br>　妄計者所說　　三世及非世<br>　第五不可說　　諸佛之所知<br>　諸行取所住　　彼亦為智因<br>　不應說智慧　　而名為諸行<br>　有此因緣故　　則有此法生<br>　無別有作者　　是我之所說<br>　風不能生火　　而令火熾然<br>　亦由風故滅　　云何喻於我<br>　所說為無為　　皆離於諸取<br>　云何愚分別　　以火成立我<br>　諸緣展轉力　　是故能生火<br>　若分別如火　　是我從誰生<br>　意等為因故　　諸蘊處積集<br>　無我之商主　　常與心俱起<br>　此二常如日　　遠離能所作<br>　非火能成立　　妄計者不知<br>　眾生心涅槃　　本性常清淨<br>　無始過習染　　無異如虛空<br>　象臥等外道　　諸見所雜染<br>　意識之所覆　　計火等為淨<br>　若得如實見　　便能斷煩惱<br>　捨邪喻稠林　　到聖所行處<br>　智所知差別　　各異而分別<br>　無智者不知　　說所不應說<br>　如愚執異材　　作栴檀沈水<br>　妄計與真智　　當知亦復然<br>　食訖持缽歸　　洗濯令清淨<br>　澡漱口餘味　　應當如是修<br>　若於此法門　　如理正思惟<br>　淨信離分別　　成就最勝定<br>　離著處於義　　成金光法燈<br>　分別於有無　　及諸惡見網<br>　三毒等皆離　　得佛手灌頂<br>　外道執能作　　迷方及無因<br>　於緣起驚怖　　斷滅無聖性<br>　變起諸果報　　謂諸識及意<br>　意從賴耶生　　識依末那起<br>　賴耶起諸心　　如海起波浪<br>　習氣以為因　　隨緣而生起<br>　剎那相鉤鎖　　取自心境界<br>　種種諸形相　　意根等識生<br>　由無始惡習　　似外境而生<br>　所見惟自心　　非外道所了<br>　因彼而緣彼　　而生於餘識<br>　是故起諸見　　流轉於生死<br>　諸法如幻夢　　水月焰乾城<br>　當知一切法　　惟是自分別<br>　正智依真如　　而起諸三昧<br>　如幻首楞嚴　　如是等差別<br>　得入於諸地　　自在及神通<br>　成就如幻智　　諸佛灌其頂<br>　見世間虛妄　　是時心轉依<br>　獲得歡喜地　　諸地及佛地<br>　既得轉依已　　如眾色摩尼<br>　利益諸眾生　　應現如水月<br>　捨離有無見　　及以俱不俱<br>　過於二乘行　　亦超第七地<br>　自內現證法　　地地而修治<br>　遠離諸外道　　應說是大乘<br>　說解脫法門　　如兔角摩尼<br>　捨離於分別　　離死及遷滅<br>　教由理故成　　理由教故顯<br>　當依此教理　　勿更餘分別　</p><p class='juan'>
大乘入楞伽經卷第七</p>
</body></html>
