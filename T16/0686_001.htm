<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p><b>　　<A NAME="n417"></A>No. 686 [No. 685]</b><p class='juan'>
佛說報恩奉盆經(亦云報像功德經)</p>
<p><span class='byline'>　　　　闕譯附東晉錄</span><br><p>聞如是。一時佛在舍衛國祇樹給孤獨園。大目揵連始得六通。欲度父母報乳哺之恩。即以道眼觀視世界。見其亡母生餓鬼中。不見飲食皮骨相連柱。目連悲哀即缽盛飯往餉其母。母得缽飯。便以左手障飯右手搏食。食未入口化成火炭遂不得食。目連馳還白佛。具陳如此。佛告目連。汝母罪根深結。非汝一人力所奈何。當須眾僧威神之力。乃得解脫。吾今當說救濟之法。令一切難皆離憂苦<p>佛告目連。七月十五日當為七世父母在厄難中者。具糗飯五果汲灌盆器。香油庭燭床榻臥具。盡世甘美以供養眾僧。當此之日。一切聖眾或在山間禪定。或得四道果。或樹下經行。或得六通飛行。教化聲聞緣覺。菩薩大人權示比丘在大眾中。皆共同心受缽和羅。具清淨戒聖眾之道其德汪洋。其有供養此等之眾。七世父母五種親屬。得出三塗應時解脫衣食自然。佛敕眾僧。當為施主家七世父母。行禪定意然後食此供。目連比丘及一切眾歡喜奉行佛說報恩奉盆經<p class='juan'>
</p>
</body></html>
