<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p><p></li><p><b>　　<A NAME="n423"></A>No. 689 [No. 688]</b><p class='juan'>
甚希有經</p>
<p><span class='byline'>　　　　大唐三藏法師玄奘奉　詔譯</span><br><p>如是我聞。一時薄伽梵在王舍城住鷲峰山。與大苾芻眾千二百五十人俱。及無量菩薩諸天人等。爾時尊者阿難。於日初分為乞食故。著衣持缽入王舍城次第行乞。遙見一所有大層閣。營構初成嚴麗綺飾甚可愛樂。既見是已內自思惟。若有諸善男子或善女人。能造如是高廣層閣。嚴麗綺飾甚可愛樂。奉施四方大德僧眾。復有諸善男子或善女人。於諸如來般涅槃後起窣堵波。其量下如阿摩洛果。以佛馱都如芥子許安置其中。樹以表剎量如大針。上安相輪如小棗葉。或造佛像下如穬麥。如是二種所生福聚何者為多。爾時尊者阿難。即作是念。於王舍城次第乞已出還本處。飯食訖收衣缽洗足已。於食後時往如來所。到已頂禮世尊雙足。卻住一面白佛言。世尊。惟我向者於日初分。為乞食故著衣持缽。入王舍城次第行乞。遙見一所有大層閣。營構初成嚴麗綺飾甚可愛樂。既見是已內自思惟。若有諸善男子或善女人。能造如是高廣層閣。嚴麗綺飾甚可愛樂。奉施四方大德僧眾。復有諸善男子或善女人。於諸如來般涅槃後起窣堵波。其量下如阿摩洛果。以佛[<a href='javascript:showpic("../fontimg/044633.gif")'>馬*太</a>]都如芥子許安置其中。樹以表剎量如大針。上安相輪如小棗葉。或造佛像下如穬麥。如是二種所生福聚何者為多。故我今者請問世尊。惟願如來哀愍為說<p>爾時世尊以妙梵音告阿難曰。善哉善哉。汝今為欲利益安樂無量眾生。哀愍世間諸天人等。令得大義利益安樂。請問如來如是大義。汝今諦聽極善思惟。吾當為汝分別解說。阿難白佛。唯然世尊。願樂欲聞<p>爾時世尊告阿難曰。即於此方南贍部洲。縱廣周匝七千踰繕那。北闊南狹。形如車箱。人面亦爾。假使於中合為一段。或甘蔗林或蘆葦林或竹林等。或復稻田胡麻田等。側塞充滿無有間隙。如是假使遍贍部洲。或預流果或一來果或不還果或阿羅漢或諸獨覺。側塞充滿亦無間隙如甘蔗等。若有一家於彼聖眾盡形恭敬承事供養。奉施上妙衣服飲食臥具醫藥及諸資緣。於彼一一般涅槃後。如法焚身收其遺骨。起窣堵波高廣嚴飾。塗香末香熏香花鬘。上妙幡蓋寶幢音樂。燈炬光明讚歎供養。汝意云何。由是因緣彼所生福寧為多不。阿難白佛。甚多世尊甚多善逝。爾時世尊。復告阿難。且置此方南贍部洲。於此東方毘提訶洲。縱廣周匝八千踰繕那。形如半月人面亦爾。假使於中合為一段。成甘蔗林或蘆葦林或竹林等。或復稻田胡麻田等。側塞充滿無有間隙。如是假使遍彼東方毘提訶洲。成預流果或一來果或不還果或阿羅漢或諸獨覺。側塞充滿亦無間隙如甘蔗等。若有一家於彼聖眾盡形恭敬承事供養。奉施上妙衣服飲食臥具醫藥及諸資緣。於彼一一般涅槃後。如法焚身收其遺骨。起窣堵波高廣嚴飾。塗香末香熏香花鬘。上妙幡蓋寶幢音樂。燈炬光明讚歎供養。汝意云何。由是因緣彼所生福寧為多不。阿難白佛。甚多世尊。甚多善逝<p>爾時世尊復告阿難。且置東方毘提訶洲。於此西方瞿陀尼洲。縱廣周匝九千踰繕那。形如日輪人面亦爾。假使於中合成一段。或甘蔗林或蘆葦林或竹林等。或復稻田胡麻田等。側塞充滿無有間隙。如是假使遍彼西方瞿陀尼洲。或預流果或一來果或不還果或阿羅漢或諸獨覺。側塞充滿亦無間隙如甘蔗等。若有一家於彼聖眾盡形恭敬承事供養。奉施上妙衣服飲食臥具醫藥及諸資緣。於彼一一般涅槃後。如法焚身收其遺骨。起窣堵波高廣嚴飾。塗香末香薰香花鬘。上妙幡蓋寶幢音樂。燈炬光明讚歎供養。汝意云何。由是因緣彼所生福寧為多不。阿難白佛。甚多世尊。甚多善逝<p>爾時世尊復告阿難。且置西方瞿陀尼洲。於此北方大俱盧洲。縱廣周匝十千踰繕那。地形四方人面亦爾。假使於中合成一段。或甘蔗林或蘆葦林或竹林等。或復稻田胡麻田等。側塞充滿無有間隙。如是假使遍彼北方大俱盧洲。或預流果或一來果或不還果或阿羅漢或諸獨覺。側塞充滿亦無間隙如甘蔗等。若有一家於彼聖眾盡形恭敬承事供養。奉施上妙衣服飲食臥具醫藥及諸資緣。於彼一一般涅槃後。如法焚身收其遺骨。起窣堵波高廣嚴飾。塗香末香薰香花鬘。上妙幡蓋寶幢音樂。燈炬光明讚歎供養。汝意云何。由是因緣彼所生福寧為多不。阿難白佛。甚多世尊。甚多善逝<p>爾時世尊復告阿難。且置北方大俱盧洲。天主帝釋有大層臺。其臺依止八萬四千眾妙寶柱。一一寶柱。籠以種種天青琉璃妙寶珠網。布以金砂灑以香水。此臺周匝八萬四千妙寶窗牖。一一窗牖。垂以種種天青琉璃妙寶珠簾。布以金砂灑以香水。此臺復有八萬四千眾妙寶敵。一一寶敵覆以種種天青琉<span class='corr'>璃</span>妙法珠網。布以金砂灑以香水。假使若有諸善男子或善女人。造妙層閣高廣嚴麗。似天帝釋妙寶層臺。奉施四方大德僧眾。汝意云何。是善男子或善女人。由此因緣彼所生福寧為多不。阿難白佛。甚多世尊。甚多善逝<p>爾時世尊告阿難曰。且置四洲及天帝釋大寶層臺。假使若有諸善男子或善女人。能造百千俱胝層閣。高廣嚴麗皆如帝釋妙寶層臺。奉施四方大德僧眾。復有諸善男子或善女人。於諸如來般涅槃後起窣堵波。其量下如阿摩洛果。以佛[<a href='javascript:showpic("../fontimg/044633.gif")'>馬*太</a>]都如芥子許安置其中。樹以表剎量如大針。上安相輪如小棗葉。或造佛像下如穬麥。以前福聚比此福聚。於百分中不及其一。於千分中亦不及一。於百千分數分算分計分喻分乃至鄔波尼殺曇分亦不及一。何以故。阿難。如前福聚其量雖多然不及者。為諸如來於三大劫阿僧仚耶。修集無量勝戒定慧。及以解脫解脫知見皆圓滿故。如來無量慈悲喜捨。十方六趣教化神通皆圓滿故。如來無量布施持戒忍辱精進靜慮智慧。及餘功德皆圓滿故。以是當知。造佛形像及窣堵波。所獲福聚不可思議不可比喻<p>爾時世尊告阿難曰。汝當敬受如是法門。阿難白佛。我已敬受。未審如是所說法門。其名何等我當奉持。佛告阿難。今此法門名甚希有。能令眾生種植一切圓淨白法。以是名字汝當奉持。阿難當<span class='corr'>知</span>。我自昔來數數曾為天龍藥叉廣說。乃至人非人等宣說開示如是法門。何以故。世尊欲令如是種類諸眾生等。於如來所無倒恭敬種諸善根。長夜獲得利益安樂。速成無上佛菩提故<p>時薄伽梵說是經已。尊者阿難。大苾芻眾無量菩薩及諸天人阿素洛等。聞佛所說皆大歡喜。信受奉行甚希有經<p class='juan'>
</p>
</body></html>
