<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p><b>　　<A NAME="n425"></A>No. 690</b><p class='juan'>
佛說希有挍量功德經</p>
<p><span class='byline'>　　　　隋天竺三藏闍那崛多譯</span><br><p>如是我聞。一時佛在舍衛國祇樹給孤獨園。爾時長老阿難比丘。在蘭若處獨坐思惟。作如是念。諸善男子及善女人。若能受持三歸依處。作如是言。我今歸依佛。歸依法。歸依僧。得幾所功德。生是念已。長老阿難。日初出時於其住處。即從坐起齊整衣裳。安詳而出往詣佛所。到佛所已頂禮佛足。偏袒右肩右膝著地。合掌向佛而作是言。世尊。我於向者在空閑處。如是思惟。若善男子及善女人。能如是言。我今歸依佛。歸依法。歸依僧。得幾所功德。我實未解。惟願如來分別演說。令諸眾生得正知見<p>爾時世尊告阿難言。善哉善哉。汝善男子。真實智慧微妙能善思量。能問如來如斯之義。如汝思量。彼善男子及善女人。若能清淨發如是心。我今歸依佛。歸依法。歸依僧。得幾所功德者。諦聽諦聽善思念之。吾當為汝分別解說。阿難白佛。唯然世尊。願樂欲聞。爾時世尊告阿難言。此閻浮提地縱廣七千由旬。形如車葙南狹北廣。假使滿中須陀洹人。譬如竹葦甘蔗稻麻。如是一切須陀洹人。其有善男子善女人。滿一百年。持於世間一切所有娛樂之具。盡給施與。復以四事具足供養恭敬禮拜。乃至滅度之後。收其舍利起七寶塔。一一塔廟皆以香華蘇油燈燭。作倡伎樂。繒綵幡蓋種種供養。於汝意云何。彼善男子善女人得福多不。阿難白佛。甚多世尊。佛言阿難不如是善男子善女人。以淳淨心作如是言。我今歸依佛。歸依法。歸依僧。所得功德於彼福德百分不及一。千分不及一。百千萬分不及一。乃至算數譬喻所不能及<p>爾時世尊復告阿難。且置閻浮提。假使西瞿陀尼縱廣八千由旬。其地形狀猶如半月。皆悉滿中斯陀含人。譬如竹葦甘蔗稻麻。若有善男子善女人。滿二百年。復以世間種種四事。供養如前。乃至滅度之後。收其舍利起七寶塔。一一寶塔。亦以華香燈燭伎樂繒蓋幢幡種種供養。於汝意云何。彼善男子善女人得福多不。阿難白佛。甚多世尊。佛言。阿難不。如是善男子善女人。以淳淨心作如是言我今歸依佛。歸依法。歸依僧。所得功德於彼福德。百分不及一。千分不及一。億分不及一。百千億分不及一。乃至算數譬喻所不能及<p>爾時世尊復告阿難。且置一閻浮提一瞿陀尼。假使東弗婆提縱廣九千由旬。其地形狀猶如滿月。皆悉滿中阿那含人。譬如竹葦甘蔗稻麻。若有善男子善女人。滿三百年。復以四事一切樂具。供養如前。乃至滅度之後。收其舍利起七寶塔。一一寶塔。皆以華香伎樂幡蓋。種種供養。於意云何。彼善男子善女人得福多不。阿難白佛。甚多世尊。佛言阿難不。如是善男子善女人。以淳淨心作如是言。我今歸依佛。歸依法。歸依僧。所得功德於彼福德百分不及一。千分不及一。百千分不及一。億分不及一。百億分不及一。百千億分不及一。乃至算數譬喻所不能及<p>爾時世尊復告阿難。且置一閻浮提。一瞿陀尼。一弗婆提。假使北方鬱單羅越。縱廣十千由旬。其地形狀四方端直。周匝齊整。滿中阿羅漢。諸漏已盡無復煩惱。心得自在具正解脫。正智得解脫。其心調伏人中大龍。所作已辦捨棄重擔。逮得自利不受後有。梵行已立身心無礙達眾生意。得六神通具八解脫。譬如竹葦甘蔗稻麻。若有善男子善女人。滿四百年。復以四事供養恭敬。一切樂具給足如前。乃至滅度之後起七寶塔。一一寶塔。皆以華香伎樂燈燭繒蓋幢幡。種種供養於意云何。彼善男子善女人得福多不。阿難白佛。甚多世尊。佛言阿難不。如是善男子善女人。以淳淨心作如是言。我今歸依佛。歸依法。歸依僧。所得功德於前福德。百分不及一。千分不及一。百千分不及一。百千億分不及一。乃至算數譬喻所不能及<p>爾時世尊復告阿難。且置閻浮提。瞿陀尼。弗婆提。鬱單羅越。假使遍四天下。滿中辟支佛獨覺。譬如竹葦甘蔗稻麻。若有善男子善女人。滿十千年。復以四事供養恭敬。一切樂具給足如前。乃至滅度之後。收其舍利起七寶塔。一一寶塔。皆以華香伎樂燈燭繒蓋幢幡。種種供養。於意云何。彼善男子善女人。得福多不。阿難白佛。甚多世尊。佛言阿難不。如是善男子善女人。以淳淨心作如是言。我今歸依佛。歸依法。歸依僧。所得功德於前福德。百分不及一。千分不及一。百千分不及一。百千億分不及一。乃至算數譬喻所不能及<p>爾時世尊。復告阿難。且置一四天下一日月光所照之處。設復一千世界。所謂一千日月。一千四大海水。一千須彌山王。一千閻浮提。一千瞿陀尼。一千弗婆提。一千鬱單羅越。一千四天王天。一千三十三天。一千夜摩天。一千珊兜率陀天。一千化自樂天。一千他化自在天。一千梵天。不相繫屬。各於千世界中得大自在。阿難。是名一小千世界。阿難。從一小千世界。一一數之滿一千已。是名中千世界。阿難。從中千世界。復一一數還滿一千。是名大千世界。阿難。如是合數總名三千大千世界。假使滿三千大千世界中諸佛如來。譬如竹葦甘蔗稻麻。彼等諸佛世尊至真等正覺。若有善男子善女人。二萬歲中。常以一切娛樂之具衣服飲食床臥湯藥。種種奉施。乃至滅度之後。收其舍利起七寶塔。一一寶塔皆以華香伎樂繒蓋幢幡香燭油燈。如是供養。於意云何。彼善男子及善女人。得福多不。阿難白佛。甚多世尊。佛告阿難。若復有人直能供養一佛世尊。滿二萬歲。四事具足供養恭敬。乃至滅度收其舍利。起七寶塔。一一寶塔。皆以華香伎樂幡蓋香油燈燭。一切奉施其福尚多。無量無邊不可稱數。何況滿三千大千世界諸佛如來。二萬歲中常以四事供養供給。乃至滅度收其舍利起七寶塔。一一寶塔。各以華香伎樂幡蓋及香油燈。種種所須悉皆供養。實得無量無邊不可算不可數福德之聚。佛言。阿難猶不。如是善男子善女人。以淳淨心作如是言。我今歸依佛。歸依法。歸依僧。所得功德勝前福德。百倍千倍萬倍。不可算數言辭譬類所能知及<p>爾時世尊。復告阿難。若有人能歸依佛竟。歸依法竟。歸依僧竟。乃至一彈指頃能受十善。受已修行。以是因緣得無量無邊功德。阿難。若復有人能一日一夜。受八戒齋已。如說修行。所得功德勝前福德。千倍萬倍百千萬倍。乃至算數譬喻所不能及。阿難。若能受持五戒盡其形壽。如說修行。所得功德勝前福德。百倍千倍萬倍千億萬倍。非算數譬喻所能知及。阿難。若復有人。受沙彌戒沙彌尼戒。復勝於前百倍千倍萬倍千億萬倍。非算數譬喻所能知及。阿難。若復有人能受持式叉摩那戒。又復所得功德。勝前福德百倍千倍百千萬倍。乃至算數譬喻所不能及。何況受持比丘尼戒。依波羅提木叉如說修行。況復有人盡形受持大比丘戒。依波羅提木叉戒。如說修行不缺不犯無有穢濁。清淨梵行得無量無邊功德。勝前百倍千倍萬倍百千萬倍。乃至算數譬喻所不能及<p>爾時長老阿難。聞佛說此三歸依處。乃至盡壽。護大比丘波羅提木叉。功德無量歎未曾有。白佛言。甚奇世尊。是經微妙不可思議明甚深義。功德廣大難可校量。當何名此經。我等云何奉持。佛告阿難。此經名為希有希有經。汝當奉持。所以者何。是經中說希有之法。所演勝法一切世間難聞。故名希有。佛說是經已。長老阿難。聞佛所說歡喜奉行佛說希有挍量功德經<p class='juan'>
</p>
</body></html>
