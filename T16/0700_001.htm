<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p><p></li><p><b>　　<A NAME="n447"></A>No. 700</b><p class='juan'>
右繞佛塔功德經</p>
<p><span class='byline'>　　　　大周于闐國三藏沙門實叉難陀等奉　制譯</span><br><p>如是我聞。一時佛在舍衛國祇樹給孤獨園。與大比丘僧及餘無量眾俱。前後圍遶。爾時長老舍利弗即從坐起。偏袒右肩右膝著地。合掌向佛以偈請曰<p class='lg'>　大威德世尊　　願為我等說<br>　右遶於佛塔　　所得之果報　</p><p>爾時世尊以偈答曰<p class='lg'>　右繞於佛塔　　所得諸功德<br>　我今說少分　　汝等咸善聽<br>　一切諸天龍　　夜叉鬼神等<br>　皆親近供養　　斯由右繞塔<br>　在在所生處　　遠離於八難<br>　常生無難處　　斯由右繞塔<br>　於一切生處　　念慧常無失<br>　具足妙色相　　斯由右繞塔<br>　住來天人中　　福命悉長遠<br>　常獲大名稱　　斯由右繞塔<br>　在於閻浮提　　常生最尊勝<br>　清淨種姓中　　斯由右繞塔<br>　儀貌常端正　　富貴多財寶<br>　畯馱j封邑　　斯由右繞塔<br>　財寶常盈積　　而無慳吝心<br>　勇猛廣惠施　　斯由右繞塔<br>　色相淨微妙　　見者皆欣仰<br>　所住常安樂　　斯由右繞塔<br>　或為忉利王　　妻子悉具足<br>　威勢力自在　　斯由右繞塔<br>　或作婆羅門　　持戒善通達<br>　咒術圍陀典　　斯由右繞塔<br>　或作大長者　　豪貴多財產<br>　倉廩常豐足　　斯由右繞塔<br>　或作正法王　　自在王閻浮<br>　率土咸歸化　　斯由右繞塔<br>　或為具七寶　　大勢轉輪王<br>　十善御群生　　斯由右繞塔<br>　從此生天上　　常有大威德<br>　淨信於佛法　　斯由右繞塔<br>　淨信速成已　　於法無迷惑<br>　見諸行皆空　　斯由右繞塔<br>　從天上捨命　　下生於人中<br>　入胎不迷亂　　斯由右繞塔<br>　在於母胎中　　垢穢所不染<br>　如淨摩尼珠　　斯由右繞塔<br>　在胎及生時　　令母常安樂<br>　飲乳亦復然　　斯由右繞塔<br>　父母及親戚　　一切共鞠養<br>　乳母常不離　　斯由右繞塔<br>　眷屬皆愛念　　超過於父母<br>　資財自增長　　斯由右繞塔<br>　夜叉諸惡鬼　　不能暫驚怖<br>　所須自然得　　斯由右繞塔<br>　經於百千劫　　其身轉清淨<br>　妙色相成滿　　斯由右繞塔<br>　淨眼修且廣　　猶如青蓮花<br>　兼得淨天眼　　斯由右繞塔<br>　妙色常圓滿　　諸相自莊嚴<br>　成就大勢力　　斯由右繞塔<br>　或生帝釋宮　　大威勢自在<br>　忉利天中尊　　斯由右繞塔<br>　或生須夜摩　　兜率陀天宮<br>　化樂及他化　　斯由右繞塔<br>　或復生梵天　　梵世最自在<br>　諸天常供養　　斯由右繞塔<br>　億那由他劫　　常為諸智人<br>　恭敬而供養　　斯由右繞塔<br>　其身及衣服　　億劫常無垢<br>　具足白淨法　　斯由右繞塔<br>　具大精進力　　勤修種種行<br>　未嘗有疲懈　　斯由右繞塔<br>　勇猛常精進　　堅固不可壞<br>　所作速成就　　斯由右繞塔<br>　深遠微妙音　　聞者皆歡喜<br>　安樂常無病　　斯由右繞塔<br>　如我所演說　　厭捨三有苦<br>　成就出世智　　斯由右繞塔<br>　常在四念處　　及以四正勤<br>　四如意神足　　斯由右繞塔<br>　了達四真諦　　根力七覺分<br>　正道及聖果　　斯由右繞塔<br>　滅一切煩惱　　具足大威德<br>　無漏六神通　　斯由右繞塔<br>　永離貪恚癡　　及一切障礙<br>　證獨覺菩提　　斯由右繞塔<br>　得妙紫金色　　相好莊嚴身<br>　現作天人師　　斯由右繞塔<br>　皆由以身業　　及語業讚歎<br>　右繞於佛塔　　獲此大利益<br>　右繞諸佛塔　　所得諸功德<br>　我今隨所聞　　略說詎能盡　</p><p>爾時世尊說此偈已。舍利弗等一切眾會。皆大歡喜信受奉行右繞佛塔功德經<p class='juan'>
</p>
</body></html>
