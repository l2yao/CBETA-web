<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p><p></li><p><b>　　<A NAME="n449"></A>No. 701</b><p class='juan'>
佛說溫室洗浴眾僧經</p>
<p><span class='byline'>　　　　後漢安息三藏安世高譯</span><br><p>阿難曰。吾從佛聞如是。一時佛在摩竭國因沙崛山中。王舍城內。有大長者。奈女之子。名曰耆域。為大醫王。療治眾病。少小好學。才藝過通。智達五經。天文地理。其所治者。莫不除愈。死者更生。喪車得還。其德甚多。不可具陳。八國宗仰。見者歡喜<p>於是耆域。夜欻生念。明至佛所。當問我疑。晨旦敕家大小眷屬。嚴至佛所。到精舍門。見佛炳然。光照天地。眾坐四輩。數千萬人。佛為說法。一心靜聽。耆域眷屬。下車直進。為佛作禮。各坐一面<p>佛慰勞曰。善來醫王。欲有所問。莫得疑難。耆域長跪白佛言。雖得生世。為人疏野。隨俗眾流。未曾為福。今欲請佛及諸眾僧菩薩大士。入溫室澡浴。願令眾生長夜清淨穢垢消除不遭眾患。唯佛聖旨。不忽所願<p>佛告醫王。善哉妙意。治眾人病。皆蒙除愈。遠近慶賴。莫不歡喜。今復請佛及諸眾僧。入溫室洗浴。願及十方眾藥療病。洗浴除垢。其福無量。一心諦聽。吾當為汝先說澡浴眾僧反報之福。佛告耆域。澡浴之法。當用七物除去七病。得七福報。何謂七物。一者然火。二者淨水。三者澡豆。四者蘇膏。五者淳灰。六者楊枝。七者內衣。此是澡浴之法。何謂除去七病。一者四大安隱。二者除風病。三者除濕痺。四者除寒冰。五者除熱氣。六者除垢穢。七者身體輕便。眼目精明。是為除去眾僧七病。如是供養。便得七福。何謂七福。一者四大無病。所生常安。勇武丁健。眾所敬仰。二者所生清淨。面目端正。塵水不著。為人所敬。三者身體常香。衣服潔淨。見者歡喜。莫不恭敬。四者肌體濡澤。威光德大。莫不敬歎。獨步無雙。五者多饒人從。拂拭塵垢。自然受福。常識宿命。六者口齒香好。方白齊平。所說教令。莫不肅用。七者所生之處。自然衣裳光飾珍寶。見者悚息<p>佛告耆域。作此洗浴眾僧開士。七福如是。從此因緣。或為人臣。或為帝王。或為日月四天神王。或為帝釋轉輪聖王。或生梵天。受福難量。或為菩薩。發意持地。功成志就。遂致作佛。斯之因緣。供養眾僧。無量福田。旱澇不傷。於是世尊。重為耆域。而作頌曰<p class='lg'>　觀諸三界中　　天人受景福<br>　道德無限量　　諦聽次說之<br>　夫人生處世　　端正人所敬<br>　體性常清淨　　斯由洗眾僧<br>　若為大臣子　　財富常吉安<br>　勇健忠賢良　　出入無罣礙<br>　所說人奉用　　身體常香潔<br>　端正色從容　　斯由洗眾僧<br>　若生天王家　　生即常潔淨<br>　洗浴以香湯　　苾芬以熏身<br>　形體與眾異　　見者莫不欣<br>　斯造溫室浴　　洗僧之福報<br>　第一四天王　　典領四方域<br>　光明身端正　　威德護四鎮<br>　日月及星宿　　光照除陰冥<br>　斯由洗眾僧　　福報如影響<br>　第二忉利天　　帝釋名曰因<br>　六重之寶城　　七寶為宮殿<br>　勇猛天中尊　　端正壽延長<br>　斯由洗眾僧　　其報無等倫<br>　世間轉輪王　　七寶導在前<br>　周行四海外　　兵馬八萬四<br>　明寶照晝夜　　玉女隨時供<br>　端正身香潔　　斯由洗眾僧<br>　第六化應天　　欲界中獨尊<br>　天相光影足　　威靈震六天<br>　自然食甘露　　妓女常在邊<br>　眾德難稱譽　　斯由洗眾僧<br>　梵魔三缽天　　淨居修自然<br>　行淨無垢穢　　又無女人形<br>　梵行修潔己　　志淳在泥洹<br>　得生彼天中　　斯由洗眾僧<br>　佛為三界尊　　修道甚苦勤<br>　積行無數劫　　今乃得道真<br>　金體玉為瓔　　塵垢不著身<br>　圓光相具足　　斯由洗眾僧<br>　諸佛從行得　　種種不勞勤<br>　所施三界人　　無所不周遍<br>　眾僧之聖尊　　四道良福田<br>　道德從中出　　是行最妙真　</p><p>佛說偈已。重告耆域。觀彼三界。人天品類。高下長短。福德多少。皆由先世用心不等。是以所受各異。不同如此。受諸福報。皆由洗浴聖眾得之耳。佛說經已。阿難白佛言。當何名此經。以何勸誨之<p>佛告阿難。此經名曰溫室洗浴眾僧經。諸佛所說。非我獨造。行者得度。非神授與。求清淨福。自當奉行。佛說是經竟。耆域眷屬。聞經歡喜。皆得須陀洹道。禮佛求退。嚴辦洗具。眾坐大小。各得道跡。皆共稽首。禮佛而去佛說溫室洗浴眾僧經<p class='juan'>
</p>
</body></html>
