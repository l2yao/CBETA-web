<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T16 </TITLE>
</head>
<BODY>

<p><p></li><p><b>　　<A NAME="n483"></A>No. 717 [No. 716]</b><p class='juan'>
分別緣起初勝法門經卷上</p>
<p><span class='byline'>　　　　大唐三藏法師玄奘奉　詔譯</span><br><p>如是我聞。一時薄伽梵。在室羅筏住誓多林給孤獨園。時有眾多大苾芻眾。在安適堂同集會坐。作如是類往復談論。言諸大德。世尊曾以無量異門。說十二分甚深緣起。於彼最初宣說無明。以為緣性。何因緣故。一切煩惱諸行緣中。唯說無明以為緣性。於此無明見何殊勝。由是因緣便興諍論。于時世尊。遊於天住。以超過人清淨天耳。聞如是事。於日晚時從宴坐起。詣安適堂在大眾前。敷如常座結加趺坐。以清美音告諸大眾。汝等何故集此堂中。而興諍論。汝等今者。為何所論於此集會。時諸大眾白言。世尊。我等集此。作如是類往復談論。言諸大德。世尊曾以無量異門。說十二分甚深緣起。於彼最初。宣說無明以為緣性。何因緣故。一切煩惱諸行緣中。唯說無明以為緣性。於此無明見何殊勝。世尊。我等由是因緣便興諍論。我等今者為論是事於此集會。作是語已<p>爾時世尊告彼大眾。我有如是分別緣起初勝法門。汝應諦聽極善作意。當為汝說。云何名為分別緣起初勝法門謂十一種殊勝事故。於緣起初。宣說無明以為緣性。何等十一。謂所緣殊勝。行相殊勝。因緣殊勝。等起殊勝。轉異殊勝。邪行殊勝。相狀殊勝。作業殊勝。障礙殊勝。隨縛殊勝。對治殊勝<p>爾時眾中有一苾芻。從座而起偏袒右肩。合掌禮佛。白言世尊。云何無明所緣殊勝。世尊告曰。無明所緣。即是一切若因若果。有眾過患諸雜染品。及以一切若因若果。有眾功德諸清淨品。是名無明所緣殊勝<p>復言世尊。云何無明行相殊勝。世尊告曰。如是無明隱覆真實顯現虛妄。以為行相。是名無明行相殊勝<p>復言世尊。云何無明因緣殊勝。世尊告曰。如是無明。普於一切煩惱雜染諸業雜染諸生雜染。能作因緣根本依處。云何一切煩惱雜染。謂略有三煩惱品類。普攝一切煩惱雜染。謂無知煩惱。猶預煩惱。顛倒煩惱。云何一切諸業雜染。謂略有三自相差別身語意業及三障礙對治差別。謂福非福及不動業。普攝一切諸業雜染。云何一切諸生雜染。謂略有三依止三受。謂樂及苦不苦不樂。所起三苦。壞苦苦苦及以行苦。普攝一切諸生雜染。云何無明普於一切煩惱雜染諸業雜染諸生雜染。能作因緣根本依處。謂於諸諦有二種愚。能令一切煩惱雜染。未生而生生已增廣。及令一切諸業雜染。未生而生生已積集。亦令一切諸生雜染。未生而生生已不轉。是故我說如是無明。普於一切煩惱雜染諸業雜染諸生雜染。能作因緣根本依處。是名無明因緣殊勝<p>復言世尊。云何無明等起殊勝。世尊告曰。謂此無明。或愚當來苦諦所攝後有自體。或愚現法苦諦所攝已得自體。如是愚者。或有能引所引緣起。或有能生所生緣起。此二緣起。即以愚於當來現法。自體無明作等起緣。復言世尊。云何能引所引緣起。世尊告曰。第一無明緣行。行緣識。識緣名色。名色緣六處。六處緣觸。觸緣受。是名能引所引緣起<p>復言世尊。云何能生所生緣起。世尊告曰。第二無明緣受。受緣愛。愛緣取。取緣有。有緣生。生緣老死。是明能生所生緣起<p>復言世尊。云何名為第一無明與其能引所引緣起作等起緣。世尊告曰。謂有一類。愚於當來後有自體。即便發起後有希求。由愚所生後有希求。便於後有見勝功德。若於現法。執著可愛不可愛境。邪分別故。造非福行。彼於資具生貪著故。或於怨憎生瞋恚故。及彼相應不能決了。功德過患放逸愚故。造斯惡行。即於後世所有過失。不能思惟。不能解了。行相無明。能作如是非福行緣。若於後有見勝功德。或見出離便造福行或不動行。彼依教法或依誨法。發起思擇及修習故。能造斯行。應知如是思擇修習。雖在善心。然不如理作意思惟。故是後有愚癡所引。謂於後有見勝功德。癡覆藏故。及見出離。癡覆藏故。如是非福福不動行。障礙對治。與六識身俱生俱滅。能於現在已得生滅。異熟識中安置諸行。三種習氣由此方便。攝受後有新生種子。攝受後有新種子故。於當生中所起後有。所攝名色。六處觸受次第而生。此名色等。於現已得異熟識中。但起因性未有果性。是故但名所引緣起。如是名為第一無明與其能引所引緣起作等起緣<p>復言世尊。云何名為第二無明與其能生所生緣起作等起緣。世尊告曰。謂有一類。愚於現在已得自體。於六觸處。為緣生受。便起味著。由味著故。希求當來。如是類受由希求故。於追求時便起於取。樂受所起愛為緣故。發生欲取。言欲取者。謂於諸欲妄分別貪。此為上首。此為前行。便有欲界一切煩惱。若復以其苦受為緣。生無有愛。厭離俱行非理所引。厭離相應。依止此愛。不正方便。求無有時即便發起出離惡見定期惡見。及此二種所依惡見由此義故。名愛緣取。若即以此取為所依。不離欲貪而命終者。由此諸見及與欲界一切煩惱。名有欲界愛為緣取。若離欲貪。或離色貪。彼色界愛或無色愛。便得生處。彼於色界或無色界。煩惱轉時。發起色界無色界取。由此諸色無色煩惱及彼諸見。名有色界愛為緣取。及無色界愛為緣取。彼由如是愛為緣取。先得種種行所熏習異熟果識。名為有取。彼由如是取所攝受。先所積集行等種子。若彼彼處諸愛未斷。即彼彼處功能現前。能生後有。由彼行等能有當生。能令生有將入現在。故說名有。由彼取力行等成有以是為緣。從此命終。先所引發漸次生起。由此義故。名有緣生。生既生已。先起時分變異名老。於最後邊命盡名死。由是故名生緣老死。如是名為第二無明與其能生所生緣起為等起緣。復言世尊。何緣不說愛取二種能生緣起與行為緣<p>世尊告曰。愛取二種自界所行有分齊故。所以者何。欲界愛取。與彼色界或無色界諸不動行。為等起緣不應道理。非境界故。如說欲界愛取二種。於不動行如是色界愛取二種。於無色界諸不動行。若無色界愛取二種於欲界行或色界行。及以色界愛取二種於欲界行當知亦爾<p>復言世尊。何緣欲界愛取二種。不與非福福行為緣。世尊告曰。諸有現前愛非愛境增上力故。發生欲愛起不善根造非福行。一切皆由於因於果。非福行中不知過患。彼由意樂有過失故。或由加行有過失故。起非福行。如是意樂加行過失。唯用無明以為勝緣。非境界愛及不善根。若由欲愛造諸福行。彼信為依乃造斯行。於死於生起定信故。此愛及取。由信攝伏我施設為有覆無記。若法欲界有覆無記。於發諸行無勝功能。以於因果及福行中不知出離。求可愛生造斯福行故。此福行亦唯無明以為勝緣。復言世尊。何緣色界愛取二種不作色界不動行緣。世尊告曰。諸有未離欲界貪者。色界愛等未得生處若無生處則無堪能故非色界不動行緣。如說色界愛取二種。於其色界諸不動行。如是無色愛取二種。於無色界諸不動行。應知亦爾。彼於色界或無色界。有過患身。起有功德作意想見。或依教法或依誨法。發起如是非理作意能為彼界不動行緣。如是所起非理作意無明所引。如是無明由此所起非理作意及果為伴。能為彼界不動行緣。是故應知彼不動行亦唯無明以為勝緣。復有一類依無有愛。造諸福行或不動行。彼由如是無有愛故。既於諸有見多過患。豈更悕求當來諸有。然於無有不如實知。由無知故。不得諸有真對治道。又無知故。於非對治起對治想。造諸福行或不動行。由是道理。如是諸行應知唯用無明為緣。非愛及取為諸行緣<p>復言世尊諸所有行。與六識身相應俱有。同生同滅。何緣故說行是識緣。世尊告曰。以六識身與福非福及不動行相應俱有。同生同滅。異熟識中安置諸行。熏習種子引發餘生新異熟識。由此道理。是故宣說行是識緣。復言世尊。何緣名色六處觸受諸分種子。異熟識中同時引發。而復說有先後次第。世尊告曰。彼於當來。先後次第而生起故。如是而說。復言世尊。何緣名色六處觸受。說為當來生身之相。世尊告曰。由彼是因受用依止。及是其因受用體故<p>復言世尊。若唯名生都無其色。斯有何過。世尊告曰。若一生中唯有其名不依色住。相續生起不應道理<p>復言世尊。若唯色生都無其名。斯有何過。世尊告曰。若唯有色無名執受即應散壞不得增長<p>復言世尊。若但說言識緣六處。斯有何過。世尊告曰。初受生時六處未滿。唯有身根及意根轉。應不可得由此兩根為體。名色最初有故。次第增長。與後圓滿六處為緣故。說名色是六處緣<p>復言世尊。若六處滿生身究竟。何緣復說觸受二種。世尊告曰。若於生身六處已滿。雖是受用所依究竟。而未得名受用究竟。由因及受。方得說名受用究竟。是故應知。要須受用所依究竟。及與受用因體究竟。方得說名生身究竟<p>復言世尊。如說無明為緣生愛。又復說言受是愛緣。若唯無明是其愛緣不緣於受。斯有何過。世尊告曰。愛有三種。應於一時三種俱起。由愛觀待受為緣故。非一時起。由此道理。非唯無明與愛為緣<p>復言世尊。若爾此愛唯受為緣。斯有何過。世尊告曰。應一切受皆是愛緣。然復有受非是愛緣。彼能為緣斷滅諸愛。是故非唯受為愛緣<p>復言世尊。若唯說愛與有作緣。不緣於取。斯有何過。世尊告曰。悕求名愛。於嶮惡趣無有悕求。然由所作非福行故。雖求善趣相違果生。彼果生時豈緣於愛。唯應用彼取為其緣。又如所說無有愛者。悕求無有。求無有時。由造福行不動行故。相違果生。此果生時豈緣於愛。唯應說彼取為其緣。由此道理。非唯用愛與有為緣<p>復言世尊。若取緣有。有緣生者。何緣不說取之與有以為集諦。世尊告曰。愛能造作四種業故。一者此愛於其自體境界受中。能作貪味繫縛業故。二者此愛能作發起諸取業故。三者此愛能作令先所引行等成有業故。四者此愛能作死後續生業故。由是因緣。唯說此愛以為集諦<p>復言世尊。若生老死。名色六處觸受為相。於此生身何緣顯示生老死名。世尊告曰。為顯如是生身之相。有三種苦成苦性故<p>復言世尊。生顯何苦。世尊告曰。生顯行苦。復言世尊。老顯何苦。世尊告曰。老顯壞苦。復言世尊。死顯何苦。世尊告曰。死顯苦苦。復言世尊。如是四種生身之相。由生老死有何差別。世尊告曰。即此四種生身之相。若次第生。若屬彼生。若如是生。應知是名生身生相。復言世尊。云何次第生身生相。世尊告曰。於其最初有下種生。從此無間有漸增生。從此無間有出胎生。從此無間有漸長生。既成長已。受用言說能得等生。如是品類名次第生。復言世尊。此屬誰生。世尊告曰。蘊界處生都無有我。所以者何。以諸蘊等漸增長故。其性無常。即無常法有此生相。復言世尊。云何而生。世尊告曰。由命根力有暫時住。分限法故。其性無常。即無常法如是而生。即此四種生身之相。時分變異。應知能作五種衰損。說名為老。復言世尊。云何名為五種衰損。世尊告曰。一者鬚髮衰損。以彼鬚髮色衰壞故。二者身相衰損。形色膚力皆衰損故。三者作業衰損。發言氣上喘息逾急。身戰掉故。住便僂曲。以其腰脊皆無力故。坐即低屈身羸弱故。行必按杖。身虛劣故。凡所思惟智識愚鈍。念惛亂故。四者受用衰損。於現資具。受用劣故。於戲樂具。一切不能現受用故。於諸色根所行境界。不能速疾明利而行。或不行故。五者命根衰損。壽量將盡。鄰近死故。遇少死緣。不堪忍故。即於此四生身相中。復有六種死差別相。一者究竟死。二者不究竟死。三者自相死。四者不究竟死分差別相。五者究竟死分差別相。六者時非時死。應知此中自相死者。謂識離身。色相滅沒差別之相。如是名為生身相中名色等相由生老死而有差別。復言世尊。於緣起中說三種愛。一切皆是生身之緣。何緣處處多分唯說欲界生身。世尊告曰。欲界生身相最麤故。易顯了故。非永解脫退還道故。復言世尊。如先所說諸引緣起。諸生緣起有十二分。於諸分中。幾是能引。幾是所引。幾是能生。幾是所生。世尊告曰。應知於此十二分中。無明與行及識一分。名為能引。復有一分識及名色六處觸受。名為所引。復有一分受愛取有。名為能生。生及老死名為所生。應知一分名色六處及與觸受。亦名所生。復言世尊。如是諸分。若引若生。為一時起。為次第起。世尊告曰。一時而起。次第宣說。復言世尊。如是諸分。若一時起。何因緣故。先說其引後說其生。世尊告曰。要由有引後有方生。非無引故<p>復言世尊。無明亦緣非理作意。何故唯說無明為緣。世尊告曰。無明亦引非理作意。與行為緣。又從無明所生觸受為緣生愛。是故偏說<p>復言世尊。略由幾相應知緣起世尊告曰。略由三相應知緣起。一者由無動作知緣起相。二者由性無常知緣起相。三者由有堪能知緣起相<p class='juan'>
分別緣起初勝法門經卷上</p>
</body></html>
