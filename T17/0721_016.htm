<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p class='juan'>
正法念處經卷第十六</p>
<p><span class='byline'>　　　　元魏婆羅門瞿曇般若流支譯</span><br><p><b>　　<A NAME="n35"></A>餓鬼品第四之一</b><p>復次。比丘知業果報。遍觀一切地獄苦海。為愛瀑水洄澓所沒。大地獄人富蘭那末迦離等。俱迦離提婆達多。如是等魚。為大摩竭魚之所吞食。從活地獄。乃至阿鼻地獄。其獄廣大。沃焦深水。及餘地獄。大苦海中。提彌魚。提彌鯢羅魚。那迦羅魚。鳩毘羅魚。失收摩羅魚。龜鱉黿鼉。旋流洄澓。貪欲瞋恚。愚癡風力之所飄鼓。水浪濤波。洄澓相注。時如水沫。受大苦惱。淚如雨墮。啼哭悲泣。呻吟悲[<a href='javascript:showpic("../fontimg/004404.gif")'>口*睪</a>]。辛酸大叫。猶如濤波。愁思波覆。惡業龍力。雨大苦雨。滿諸地獄。阿鼻地獄。無間極深。其火猛焰。如劫火起燒大劫時。滿斫迦婆羅山(魏言輪山即鐵圍山是也)。是為大地獄苦惱大海。劣弱之人。無有善力。無能度者。如是比丘。觀大苦已。心則厭離。伽他頌曰(偈者正音云伽他單舉伽字訛言為偈魏言頌)<p class='lg'>　一切眾生癡所欺　　為於愛染之所縛<br>　將至世間嶮難道　　老死惡濟恐怖處<br>　三處退已入地獄　　從地獄出生天上<br>　三處命終墮畜生　　復從彼終墮餓鬼<br>　自業惡行之所迷　　諸欲自在使眾生<br>　為癡罥網所纏縛　　流轉洄澓三界海<br>　無始久受大苦惱　　種種眾生生死苦<br>　無有厭離生死心　　無始久集因緣故<br>　諸天放逸自壞心　　人中追求受諸苦<br>　餓鬼常為飢渴燒　　畜生迭共相食噉<br>　地獄之中大猛火　　餓鬼道中癡所惱<br>　一切眾生生死中　　微毫少樂不可得<br>　於諸苦中生樂想　　眾生癡惑愛所誑<br>　無有教示正道者　　於此苦中不得脫<br>　若有遠離於善法　　常行妄語無誠信<br>　不能修習禪定法　　長淪生死受諸苦<br>　諸佛如來所說法　　若今現在未來世<br>　過於父母及親族　　常隨眾生而不離<br>　三聚之類眾生等　　三種過惡常自在<br>　常行三界不止息　　以三種受為伴侶<br>　三業迷惑於眾生　　行趣三惡嶮難道<br>　於三有行常愛樂　　三有法中輪轉行<br>　若有眾生歸三寶　　自在修行三菩提<br>　斷除遠離三種見　　如是之人離眾苦<br>　於三時中樂正行　　如實觀見三種老<br>　於飲食中知止足　　是人則能離憂惱<br>　過貪瞋癡三種聚　　善思三業不造惡<br>　如是行人離生苦　　永斷一切諸憂熱<br>　若人知於道非道　　於有無中善思惟<br>　能善修學慈悲心　　則得第一最勝道<br>　若有眾生不濁亂　　心常清淨無所染<br>　能離不善諸惡法　　當知是人得解脫<br>　若有人能行正道　　正念大力堅牢故<br>　常樂遠離於諸有　　是人解脫必無疑<br>　若人能斷於有愛　　不起有愛悕望心<br>　是人於生老死苦　　乃至不生微細著<br>　若有愚人造諸業　　作諸惡已轉增長<br>　諸欲如毒不可親　　有智之人應捨離<br>　若人捨離於諸欲　　心常樂求解脫果<br>　是人不善滅無餘　　如日光照除闇冥<br>　如是親近善法者　　常捨一切諸不善<br>　能善思惟淨不淨　　如是略說汝當知　</p><p>如是比丘。當念此世他世。以智慧利益。心既念已。當以智慧。饒益一切世間。觀地獄苦。於一切眾生。思惟憶念。起慈愍心。修行慈悲。於一切地獄怖畏苦惱逼迫之處。具觀察已。知業果報。知業報已。生厭離心。復作是觀。此諸眾生。云何沒於種種惡道大怖畏處。行於生死曠野之中。如是比丘。作是思惟。生慈悲心知餓鬼道嶮惡之業。由心貪嫉。欺誑於人。貪惜積聚。欲望長富。廣積眾惡。惡貪所覆。不行布施。不施沙門婆羅門及諸病瘦盲冥貧窮。有來乞求。心生慳嫉。不肯施與。不作功德。不持禁戒。此世他世。無利衰惱妻子奴婢。吝惜不與。慳嫉自誑。以是因緣。墮餓鬼中。女人多生餓鬼道中。何以故。女人之性。心多妒嫉。丈夫未隨。便起妒意。以是因緣。女人多生餓鬼道中<p>復次比丘。知業果報。觀餓鬼道。餓鬼所住。在何等處。作是觀已。即以聞慧。觀諸餓鬼。略有二種。何等為二。一者人中住。二者住於餓鬼世界。是人中鬼。若人夜行。則有見者。餓鬼世界者。住於閻浮提下五百由旬。長三萬六千由旬。及餘餓鬼惡道眷屬。其數無量惡業甚多。住閻浮提。有近有遠<p>復次比丘。知業果報。觀諸餓鬼有無量種。彼以聞慧。略觀餓鬼三十六種。一切餓鬼皆為慳貪嫉妒因緣。生於彼處。以種種心。造種種業。行種種行。種種住處。種種飢渴。自燒其身。如是略說三十六種。何等為三十六種。一者迦婆離。鑊身餓鬼。二者甦支目佉。針口餓鬼。三者槃多婆叉。食吐餓鬼。四者毘師[<a href='javascript:showpic("../fontimg/003479.gif")'>口*他</a>]。食糞餓鬼。五者阿婆叉。無食餓鬼。六者揵陀。食氣餓鬼。七者達摩婆叉。食吐餓鬼。八者婆利藍。食水餓鬼。九者阿賒迦。悕望餓鬼。十者[<a href='javascript:showpic("../fontimg/067722.gif")'>口*企</a>](區伊反)吒。食唾餓鬼。十一者摩羅婆叉。食鬘餓鬼。十二者囉訖吒。食血餓鬼。十三者瞢娑婆叉。食肉餓鬼。十四者蘇揵陀。食香煙餓鬼。十五者阿毘遮羅。疾行餓鬼。十六者蚩陀邏。伺便餓鬼。十七者波多羅。地下餓鬼。十八者矣利提。神通餓鬼。十九者闍婆隸。熾燃餓鬼。二十者蚩陀羅。伺嬰兒便餓鬼。二十一者迦(俱邏反)摩。欲色餓鬼。二十二者三牟陀羅提波。海渚餓鬼。二十三者閻羅王使。執杖餓鬼。二十四者婆羅婆叉。食小兒餓鬼。二十五者烏殊婆叉。食人精氣餓鬼。二十六者婆羅門羅剎餓鬼。二十七者君茶火爐。燒食餓鬼。二十八者阿輸婆囉他。不淨巷陌餓鬼。二十九者婆移婆叉。食風餓鬼。三十者鴦伽囉婆叉。食火炭餓鬼。三十一者毘沙婆叉。食毒餓鬼。三十二者阿吒毘。曠野餓鬼。三十三者賒摩舍羅。塚間住食熱灰土餓鬼。三十四者毘利差樹中住餓鬼。三十五者遮多波他。四交道餓鬼。三十六者魔羅迦耶。殺身餓鬼。是為略說三十六種餓鬼。廣說則無量。重心造惡。業行各異。種種慳心。不行布施。貪心因緣。受種種身<p>復次比丘。知業果報。親諸餓鬼。受大飢渴。自燒其身。以前世時。多起妒嫉。惡心破壞。廣造三業身口意惡。十不善業。生餓鬼中。其人以作十種不善業道因緣。得一切苦。以惡業故。生餓鬼中。惡業牽故。業為本故。入於惡道。為彼所縛。以因業故。不脫生死。為無始來獼猴之心。躁擾輕轉。行於嶮難障礙之處。攀緣種種羅網枝條。速疾往返。住生死山。睡於巖窟。所行之處。不可覺知。觀心獼猴。速疾不停。應作如是。初調伏心。若心不調。能將眾生至大怖處。得大苦惱。如是心怨。能令眾生流轉生死。比丘如是思惟心已。於生死中得離欲穢。厭生死苦。如是思惟。一切生死。皆悉苦惱。如是比丘。思惟分別。餓鬼之中。有無量種。思惟是已一一分別。觀諸業報。非無因生。苦樂好醜。淨與不淨。善惡貴賤。上下生滅。一切雜類。非自然生。比丘如是觀諸餓鬼。知業果報。以聞慧觀。云何觀於迦婆離鑊身餓鬼。其身長大。過人兩倍。無有面目手足穿穴。猶如鑊腳。熱火滿中。焚燒其身。如火燒林。飢渴惱熱。時報所縛。無人能救。無歸無怙。愁憂苦惱。無人救護。以何業故生於彼處。即以聞慧。見此眾生。於前世時。以貪財故。為他屠殺。受雇殺生。臠割脂肉。心無悲愍。貪心殺生。殺已隨喜。造集惡業。其心不悔。如是惡人。身壞命終。墮於惡道。受迦婆離餓鬼之身(迦婆離迦魏言鑊身)。在於地下五百由旬。從此命終。忽然即往生於大怖黑闇之處。既生之後。上下二山一時俱合。壓笮其身。受大苦惱。身增轉大。滿一由旬。為飢渴火焚燒其身。餓鬼道中經五百歲。餓鬼道中一日一夜。此閻浮提日月歲數經於十年。如是五百歲。名為一生。少出多減。命亦不定。又第二業墮餓鬼中。若有眾生。受他寄物。抵拒不還。生於彼處。不施資財。不以法施。不施無畏。若男若女。不行如是三種布施。常懷慳嫉。以是因緣。生餓鬼中<p>復次比丘。知業果報。觀於餓鬼。彼以聞慧。觀於針口諸餓鬼等。以何等業而生其中。彼以聞慧。觀於蘇支目佉餓鬼(蘇支目佉魏云針口)。知此眾生。於前世時。以財雇人。令行殺戮。慳貪嫉妒。不行布施。不施衣食。不施無畏。不以法施。如是惡人。身壞命終。受於針口餓鬼之身。受鬼身已。自業誑惑。所受之身。口如針孔。腹如大山。常懷憂惱。為飢渴火焚燒其身。受諸內苦。外有寒熱。蚊虻惡虫。熱病惱等。如是身心。受種種苦。餓鬼道中一日一夜。比於人間日月歲數。經於十年。如是受命。滿五百歲。命亦不定。若男若女生在其中。又第二業。墮此針口餓鬼之中。若有丈夫。敕其婦人。命施沙門婆羅門食。其婦慳惜。實有言無。語其夫言。家無所有。當以何等施與沙門及諸道士。如是婦人。誑夫吝財而不布施。身壞命終。墮於針口餓鬼之中。由其積習多造惡業。是故婦人多生餓鬼道中。何以故。女人貪欲。妒嫉多故。不及丈夫。女人小心輕心。不及丈夫。以是因緣。生餓鬼中。乃至嫉妒惡業。不失不壞不朽。於餓鬼中不能得脫。業盡得脫。從此命終。生畜生中。於畜生中。受遮吒迦鳥身(此鳥唯食天雨仰口承天雨水而飲之不得食餘水)。常患飢渴。受大苦惱。畜生中死。生於人中。以餘業故。常困飢渴。受苦難窮。常行乞食。以自存濟。以餘業故。受如斯報<p>復次比丘。知業果報。觀諸餓鬼。彼以聞慧。觀於食吐諸餓鬼等。是諸眾生。以何業故。受於食吐餓鬼之身。彼以聞慧。知此眾生。前世之時。身為婦人。誑惑其夫。自噉美食。心懷慳嫉憎惡其子而不施與。或有丈夫。妻無異心。便起妒意。獨食美味。不施妻子。以是因緣。墮於槃多餓鬼之中(槃多婆叉魏言食吐)。受餓鬼身。常為飢渴焚燒其身。其身廣大。長半由旬於曠野中。四奔疾走求覓漿水。高聲[<a href='javascript:showpic("../fontimg/004404.gif")'>口*睪</a>]叫。唱言飢渴。以此眾生。前世之時不以財物無畏布施。不行法施。以是因緣。生餓鬼中。壽命長遠。如上所說。經五百歲。乃至惡業未盡。不破不壞。終不得脫。在食吐鬼中。常求歐吐。困不能得。從此命終。生畜生中。亦常食吐。受飢渴苦。畜生中死。生於人中。餘業因緣。常患飢渴。於諸巷陌。常拾世人所棄殘食。或從沙門及婆羅門。乞求自活。以餘業故。受如斯報<p>復次比丘。知業果報。觀諸餓鬼。彼以聞慧。知此眾生。於前世時。多行貪嫉。常懷慳惜。不行布施。以不淨食。施諸沙門及婆羅門。如是沙門及婆羅門。不知不淨而便食之。此人以是惡業因緣。身壞命終。墮於惡道。生於食糞餓鬼之中。壽命長短如上所說。亦五百歲。飢渴燒身。求諸糞穢。猶不可得。以業力故。常不從心。不淨之處。蛆虫糞屎。馳走求索。常不充足。至命不盡。常受苦惱。乃至惡業不盡不壞不朽。故不得脫。若惡業盡。從此命終。隨業流轉。受生死苦。人身難得。猶如海龜遇浮木孔。遍受惡身。若生人中。貧窮多病。常困飢渴。琱^朝餐。以自活命。無量衰惡。以為嚴飾。其身破裂。不淨臭穢。人所惡賤。口氣腥臊。其齒[<a href='javascript:showpic("../fontimg/048109.gif")'>利/黑</a>]黑。餘業因緣。受如是報<p>復次比丘。知業果報。觀於餓鬼慳嫉地處。一切餓鬼。慳嫉為本。是諸眾生。以何業故。生於無食餓鬼之中。彼以聞慧。知諸餓鬼前身之時。以慳嫉故。自覆其心。妄語欺誑。自恃強力。[<a href='javascript:showpic("../fontimg/011859.gif")'>打-丁+王</a>]誣良善。繫之囹圄。禁人糧食。令其致死。殺已快心。不生悔恨。心生隨喜。復教他人。既作惡業。初不改悔。如是惡人。身壞命終。生於無食餓鬼之中。若男若女。生於其中。飢渴之火。增長熾燃。如山濬水。涌波之力。腹中火起。焚燒其身。無有遺餘。滅已復生。生已復燒。有二種苦焚燒其身。一者飢渴。二者火燒。其人苦逼。[<a href='javascript:showpic("../fontimg/004404.gif")'>口*睪</a>]叫悲惱。四方馳走。自業惡果。不可思議。其人如是。受內外苦。一切身分業火所燒。身內出火。自焚其體。譬如大樹內空乾燥。若人投火燒之熾燃。此鬼被燒。亦復如是。遍身皆燃。哀叫悲哭。口中火出。二焰俱起。焚燒其身。慞惶求道。地生棘刺。皆悉火燃。貫其兩足。苦痛難忍。哀[<a href='javascript:showpic("../fontimg/004404.gif")'>口*睪</a>]悲叫。火燒其舌。皆悉融爛。如燒凝酥。滅已復生。以惡業故。奔走求水。至諸池流泉源諸水。水即枯竭。其人惡業。至於林中遊戲之處。若在高原。若陂澤中。顛倒見故。但見一切。大火猛焰。山地樹木。悉見熾燃。往趣諸水。見諸水邊守水諸鬼。手捉器杖。逆打其頭。受大苦惱。皆由前世貪嫉心怨之所誑惑。壽命長遠。經五百歲。亦如上說。如是惡業。常無所食。惡業不盡。故使不死。乃至惡業不盡不壞不朽。故不得脫。若業盡得脫。從此命終。惡業所吹。隨業流轉。受生死苦。人身難得。猶如海龜遇浮木孔。若生人中。處母胎時。母不能食。令母身色憔悴醜惡。殺生業故。胞胎傷墮。設不胎夭。令母身體臭穢可惡。樂行不善。若得出生。短命多難。王難繫縛。受牢獄苦飢渴餓死。以餘業故。受如是報<p>復次比丘。知業果報。觀餓鬼世間。彼以聞慧。觀於食氣諸餓鬼等。以何業故。而生其中。彼以聞慧。知此眾生。於前世時。多食美食而自食噉。不施妻子及餘眷屬。妻子但得嗅其香氣。不知其味。於妻子前。而獨食之。以慳嫉故。同業眷屬。而不施與。亦教他人不給妻子。起隨喜心。數造斯過而不改悔。不生慚愧。如是惡人。身壞命終。生於食氣餓鬼之中。既生之後。飢渴燒身。處處奔走。呻吟[<a href='javascript:showpic("../fontimg/004404.gif")'>口*睪</a>]叫。悲泣愁毒。唯恃塔廟。及以天祀有信之人。設諸供養。因其香氣。及嗅餘氣。以自活命。復有嗅氣諸餓鬼等。以諸世人多病因緣。水邊林中巷陌交道。設諸祭具。因斯香氣。以自活命。如是食氣諸餓鬼等。無量苦惱。惡業不盡。故使不死。乃至惡業不盡不壞不朽。故不得脫。業盡得脫。從此命終。隨業流轉。受生死苦。人身難得。猶如海龜遇浮木孔。若生人中。貧窮多病。身體臭穢。以餘業故。受如是報<p>復次比丘。知業果報。觀餓鬼世間。彼以聞慧。觀於食法諸餓鬼等。以法因緣。令身存立。而有勢力。以何業故生於其中。彼以聞慧。見此餓鬼。於人中時。性多貪嫉。為活身命。為求財利。與人說法。心不敬重。犯戒無信。不為調伏諸眾生故。說不淨法。說言殺生得生天福。強力奪財。言無罪報。以女適人。得大福德。放一牛王。亦復如是。以如是等不淨之法。為人宣說。得財自供。不行布施。藏舉積聚。是人以此嫉妒覆心命終。生於惡道之中。受於食法餓鬼之身。是人尋命。經五百歲。日月脩短。亦如上說。於嶮難處。東西馳走。求索飲食。飢渴燒身。無能救者。猶如乾木。為火所燒。頭髮蓬亂。身毛甚長。身體羸瘦。脈如羅網。脂肉消盡。皮骨相堙C其身長大。堅勁麤陋。爪甲長利。惡業所誑。皺面深眼。淚流若雨。身色黤黮。猶如黑雲。一切身分。惡虫唼食。蚊虻黑虫。從毛孔入。食其身肉。慞惶奔走。若至僧寺。或有人來於眾僧中。行二種施。因此施故。上座說法。及以餘人。讚歎說法。此鬼因是。得命得力。命得存立。乃至惡業。未盡不壞不朽。終不得脫。若業盡得脫。從此命終。由前世時以種種心造種種業。處處受生。人身難得。猶如海龜遇浮木孔。若生人中。常守天祀。祠婆羅門。殺羊祀天。作咒龍師。不得自在。常依他人乞求自活。惡業因緣。還墮地獄。以餘業故<p>復次比丘。知業果報。觀餓鬼世間。彼以聞慧。觀於食水諸餓鬼等。以何業故。而生其中。彼以聞慧。知諸餓鬼。於前身時。惡貪覆心。麴釀酤酒。欺誑世間。加水灰汁。或沈蚓蛾。以惑愚人。不行布施。不修福德。不持禁戒。不聽正法。不行正法。復教他人。令行惡貪。見作隨喜。作已不悔。如是惡業。身壞命終。生於食水餓鬼道中。常患飢渴。焚燒其身。走於曠野嶮難之處。惆慞求水。困不能得。其身狀貌。堅澀可惡。如焦鹵地。身破裂壞。舉體熾燃。長髮覆面。目無所見。飢渴燒身。走趣河邊。若人渡河。腳足之下遺落餘水。泥垢垂渧。速疾接取。以自活命。若有餘人。在於河側掬水施於命過父母。則得少分。以是因緣。命得存立。若自取水。守水諸鬼。以杖撾打。身皮剝脫。苦痛難忍。哀叫[<a href='javascript:showpic("../fontimg/004404.gif")'>口*睪</a>]哭。走於河側。以作惡業。自誑身故。業繫不盡。故使不死。乃至惡業。不盡不壞不朽。猶不得脫。業盡得脫。從此命終。業風所吹。流轉生死。人身難得。猶如海龜遇浮木孔。若生人中。生於邊地。貧窮困厄。無有林樹。無水漿處。而依住止。常患焦渴。琝x熱病。晝夜常渴。以餘業故。受如是報<p>復次比丘。知業果報。觀餓鬼世間。彼以聞慧。觀有諸餓鬼。名阿賒迦(魏言悕望餓鬼)。以何業故。而生其中。彼以聞慧。知此眾生。嫉妒惡貪。自覆其心。見他善人。因得少物。賣買價直。不以道理。欺誑取物。作已隨喜。不生悔心。亦教他人。令作此惡。不行布施。不修福德。不持禁戒。心無誠信。不順正法。其心麤獷。不可調伏。不親善友。常懷嫉妒。如是惡人。身壞命終。墮於悕望餓鬼之中。若諸世人。為亡父母先靈設祀。如此餓鬼得而食之。餘一切食。悉不得食。常患飢渴。焚燒其身。如火燒林。無能救者。面色皺黑。淚流而下。手腳破裂。頭髮覆面。身色可惡。猶如黑雲。辛酸悲叫。而說頌曰<p class='lg'>　不施則無報　　無施果亦無<br>　如無燈無明　　不施無樂報<br>　如盲人無目　　不能有所見<br>　不施亦如是　　來世無樂報<br>　若生餓鬼道　　人中常貧窮<br>　流轉受苦惱　　嫉妒因緣故<br>　不施則無報　　造業終不失<br>　自業得果報　　眾生依業食<br>　我為惡業燒　　生在餓鬼中<br>　受此大飢渴　　猛火常熾燃<br>　何時離飢渴　　何時得安樂<br>　受苦極熱惱　　何時得解脫<br>　不識道非道　　不知善業果<br>　飢渴如火燃　　如是受苦惱<br>　亂髮覆面目　　無人能救護<br>　脈現如網縛　　苦逼命不盡<br>　惆慞行曠野　　常受諸苦惱<br>　孤獨無救護　　具受諸辛苦　</p><p>如是悕望餓鬼。呻吟奔走。處處逃遁。比丘觀已。如是思惟。生死熾燃。欲界增上。如是餓鬼若其種姓。或時設供祭祀亡者。得而食之。以濟身命。唯得食此。餘一切食。悉不得食。惡業不盡。故使不死。乃至惡業。不盡不壞不朽。故不得脫。若惡業盡。從此命終。業風所吹。流轉世間。受生死苦。人身難得。猶如海龜遇浮木孔。若生人中。生工師家。下賤僮僕。為人策使。餘業因緣。受如是報<p>復次比丘。知業果報。觀餓鬼世間。彼以聞慧。觀於食唾諸餓鬼等。以何業故。而生其中。彼以聞慧。知此眾生。若男若女。慳嫉覆心。以不淨食。誑諸出家沙門道士。言是清淨。令其信用。而便食之。或時復以非所應食。施淨行人。數為此業。復教他人。令行誑惑。不行布施。不持禁戒。不近善友。不順正法。樂以不淨。而持與人。如是惡人。身壞命終。生惡道中。受於[<a href='javascript:showpic("../fontimg/067722.gif")'>口*企</a>]吒餓鬼之身([<a href='javascript:showpic("../fontimg/067722.gif")'>口*企</a>]吒魏言食唾[<a href='javascript:showpic("../fontimg/067722.gif")'>口*企</a>]區伊反)。為飢渴火。常燒其身。於不淨處。若壁若地。以求人唾。食之活命。餘一切食。悉不得食。乃至惡業。不盡不壞不朽。故不得脫。業盡得脫。從此命終。隨業流轉。受生死苦。若生人中。貧窮下賤。多病消瘦。齆鼻膿爛。生除廁家。或於僧中。乞求殘食。以自濟命。餘業因緣。受報如是<p>復次比丘。知業果報。觀餓鬼世間。彼以聞慧。觀於魔羅食鬘餓鬼(魔羅魏言鬘世人所奉九子魔是也)。以何業故。而生其中。彼以聞慧。知此眾生。以前世時。盜佛花鬘。及尊重師長。盜其花鬘。以淨潔故。用自莊嚴。不以惡心。其心貪嫉。身壞命終。或生佛塔。或生天祀。而有神力。若人忿諍。詣塔要誓。則得其便。能示惡夢。以怖眾人。若有異人。遭諸惡事。求其恩力。言此鬼神。有大威德神通夜叉。以花鬘上之。因此事故。得鬘食之。少離飢渴。不為飢火之所焚燒。世人讚歎。鬼常喜悅。是食鬘鬼。乃至惡業。不盡不壞不朽。故不得脫。業盡得脫。從此命終。隨業流轉。受生死苦。若生人中。作守園人。賣花自活。以餘業故。受如斯報<p>復次比丘。知業果報。觀餓鬼世間。彼以聞慧。觀諸餓鬼。食血自活。以何業故。而生其中。彼以聞慧。見諸餓鬼。本為人時愛樂貪嗜血肉之食。其心慳嫉。戲笑作惡。殺生血食。不施妻子。如是惡人。身壞命終。墮惡道中。貪嗜血故。生囉訖吒餓鬼之中(囉訖吒魏言血食)。受鬼身已。人皆名之。以為夜叉。供養奉事。以血塗泥而祭祀之。既噉血已。恐怖加人。數求禱祀。人皆說之。以為靈神。如是次第。得自活命。壽命長遠。亦如上說。經五百歲。如是餓鬼。作諸妖[<a href='javascript:showpic("../fontimg/067869.gif")'>薩/女</a>]。乃至惡業。不盡不壞不朽。故不得脫。業盡得脫。從此命終。隨業流轉。受生死苦。若得人身。生旃陀羅家。噉食人肉。以餘惡業因緣。故爾<p>復次比丘。知業果報。觀餓鬼世間。彼以聞慧。觀於食肉諸餓鬼等。以何業故。而生其中。彼以聞慧。知此眾生。嫉妒惡貪。自覆其心。以眾生肉而作肉[<a href='javascript:showpic("../fontimg/003165.gif")'>暇-日</a>]。臠臠稱之。賣買欺誑。實少言多。以賤為貴。如是惡人。身壞命終。墮於惡道。生在食肉餓鬼之中。是夜叉鬼。於四衢道。或在巷陌街巷市店。或在城內僧所住處。天祀中生。形狀醜惡。見者恐怖。而有神通。其性輕軟。不多為惡。行不淨施。以是因緣。故得神通。以諸眾生。雜類牛羊獐鹿之肉。設會與人。以是業緣。故有神力。乃至惡業。不盡不壞不朽。故不得脫。業盡得脫。從此命終。隨業流轉。受生死苦。人身難得。猶如海龜遇浮木孔。有微善業。得生人中。墮於邊地。如旃陀羅蠻夷之屬。噉食人肉。餘業因緣。故受斯報<p>復次比丘。知業果報。觀餓鬼世間。彼以聞慧。觀食香煙諸餓鬼等。以何業故。而生其中。彼以聞慧。知此眾生。為嫉妒心惡貪所覆。商賈賣香。見人買香。速須供養。不以好香與彼買者。乃以劣香。價不酬直。心無淨信。謂無惡報。不識諸佛真實福田。如是惡人。身壞命終。生食香煙夜叉鬼中。而有神通。身著香鬘。塗香末香。妓樂自娛。或生神廟四交巷中。寺舍林間遊戲之處。重閣樓櫓。皆遍遊行。世間愚人。恭敬禮拜。燒沈水等種種諸香。而供養之。以前世時。商賈賣香令人供養勝上福田。非心田故。若於佛法僧中行少布施。得大果報。譬如尼拘陀樹。其子甚小。種之良地。成樹甚大。枝條四布。若於佛法僧福田之中。行布施者。得大果報。亦復如是。福田力故。如是夜叉。有神通力。而得樂報。於鬼世界。得脫苦已。從此命終。隨業流轉。受於生死。人身難得。猶如海龜遇浮木孔。若生人中。生貧窮家。其身香氣而似香塗。以餘業故。受如斯報<p>復次比丘。知業果報觀餓鬼世間。彼以聞慧。觀於疾行諸餓鬼等。以何業故。而生其中。彼以聞慧。知此眾生。貪嫉覆心。或為沙門。破所受戒。而被法服。自遊聚落。諂誑求財。言為病者隨病供給。竟不施與。便自食之。為乞求故。嚴飾衣服。遍諸城邑。廣求所須。不施病者。以是因緣。身壞命終。墮於惡道。生阿毘遮羅餓鬼之中(阿毘遮羅魏義言疾行)。受鬼身已。於不淨處。噉食不淨。常患飢渴。自燒其身。若有眾生。行不淨者。如是餓鬼則多惱之。自現其身。為作怖畏。而求人便。或示惡夢。令其恐怖。遊行塚間。樂近死屍。其身火燃。煙焰俱起。若見世間疫病流行死亡者眾。心則喜悅。若有惡咒。喚之即來。能為眾生。作不饒益。其行迅疾。一念能至百千由旬。是故名為疾行餓鬼。凡世愚人。所共供養。咸皆號之。以為大力神通夜叉。如是種種為人殃禍。令人怖畏。乃至惡業。不盡不壞不朽。故不得脫。業盡得脫。從此命終。隨業流轉。受生死苦。若生人中。生咒師家。屬諸鬼神。守鬼神廟。以餘業故。受如斯報<p>復次比丘。知業果報。觀餓鬼世間。彼以聞慧。觀於伺便諸餓鬼等。常求人短。以何業故。而生其中。彼以聞慧。知此眾生。貪嫉覆心。誣[<a href='javascript:showpic("../fontimg/011859.gif")'>打-丁+王</a>]眾生。而取財物。或作鬥諍。恐怖逼人。侵他財物。於村落城邑。劫奪他物。常求人便。欲行劫盜。不行布施。不修福業。不親良友。常懷嫉妒。貪奪他財。見他財物。心懷惡毒。知識善友兄弟親族。常懷憎嫉。眾人見之。咸共指之。為弊惡人。是人身壞。墮於惡道。受蚩陀羅餓鬼之身(蚩陀羅魏言孔穴義云伺便)。遍身毛孔。自然火焰。焚燒其身。如甄叔迦樹花盛之時(此樹花赤如火聚色故以喻之)。為飢渴火。常燒其身。呻[<a href='javascript:showpic("../fontimg/004404.gif")'>口*睪</a>]悲叫。奔突而走。求索飲食。欲以自濟。世有愚人。逆塔而行。若見天廟。順行恭敬。如是之人。此鬼得便。入人身中。食人氣力。若復有人近房欲穢。是鬼得便。入其身中。食人氣力。以自活命。自餘一切。悉不得食。乃至惡業。不盡不壞不朽。故不得脫。業盡得脫。從此命終。隨業流轉。受生死苦。若生人中。多遭眾難。王難水難。火難賊難。飢儉之難。常生貧窮下賤之處。多諸病苦。身體尪羸。以餘業故。受如斯報<p>復次比丘。知業果報。觀餓鬼世間。彼以聞慧。觀於地下黑闇之處。諸餓鬼等。以何業故。而生其中。彼以聞慧。知此眾生。愚癡造惡。貪嫉覆心。[<a href='javascript:showpic("../fontimg/011859.gif")'>打-丁+王</a>]法求財。繫縛於人。置闇牢中。令其黑闇。目無所見。互相呼聲。音常哀酸。在於獄縛。受大憂苦。無人救護。如是惡人。身壞命終。墮黑闇處。生餓鬼中。在於地下黑闇之處。有大惡蛇。遍滿其中。受身長大。長二十里。風寒噤戰。飢渴燒身。頭髮蓬亂。身體羸瘦。打棒其身。皆悉破壞。行大嶮難黑闇之處。受大劇苦。惆障奔走。唯獨無侶。猛風勁切。猶如刀割。以惡業故。求死不得。乃至惡業。不盡不壞不朽。故不得脫。業盡得脫。從此命終。隨業流轉。受生死苦。人身難得。猶如海龜遇浮木孔。若生人中。多處深山幽嶮海側。不見日月。生此國土。其目盲冥。無所見了。貧窮下賤。乞求自活。以餘業故。受如斯報<p>復次比丘。知業果報。觀餓鬼世間。彼以聞慧。見有餓鬼。名曰神通大力光明。以何業故。而生其中。彼以聞慧。知此眾生。妄語誑人。貪嫉破壞。偷盜他財。誑人取物。或恃勢力。強奪人財。賜諸惡友。不施福田。不淨布施。為求恩故。為求救故。為節會故。為急難故。為親附故。為如是等。是為不淨施。是人身壞命終之後。生於大力神通鬼中。受鬼身已。多有無量苦惱餓鬼。圍遶左右。在於深山。或處海渚。生處其中。神力自在。唯此一鬼。受第一樂。自餘眷屬。身如燒林。飢渴火逼。皆共瞻視。是受樂鬼。不淨施報。業盡得脫。從此命終。隨業流轉。受諸生死。人身難得。猶如海龜遇浮木孔。若得為人。於飢饉世。統領國土。或為大臣。以餘業故。受如斯報<p>復次比丘。知業果報。觀餓鬼世間。彼以聞慧。觀夜熾燃諸餓鬼等。火從身出。呻[<a href='javascript:showpic("../fontimg/004404.gif")'>口*睪</a>]悲叫。奔突而走。至諸城邑村落人間山林住處。身如火聚。飢渴火燃。以何業故。而生其中。彼以聞慧。知此眾生。貪嫉覆心。破壞他人。妄語誑人。[<a href='javascript:showpic("../fontimg/011859.gif")'>打-丁+王</a>]奪人財。破人城郭。殺害人民。令他眷屬宗親散壞。抄掠得財。持奉王者大臣豪貴。得王勢力。王善其能。稱歎讚美轉增兇暴。如上所說。如是惡人。身壞命終。墮闍婆隸餓鬼之中(闍婆隸魏言熾燃)。以前世時。夜行劫奪。繫縛於人。加諸楚毒。以是因緣。夜則遍身熾燃火起。以前世時繫縛於人。[<a href='javascript:showpic("../fontimg/004404.gif")'>口*睪</a>]哭叫喚。以是因緣熾火燃身。悲聲大叫。惡業不盡。故使不死。乃至惡業。不盡不壞不朽。故不得脫。從此命終。隨業流轉。人身難得。如海中龜值浮木孔。若得人身。常為他人之所破壞。設有財物。多為王賊侵陵劫奪。若登高危。或昇林樹。顛墜傷身。以餘業故。受如是報<p>復次比丘。知業果報。觀餓鬼世間。彼以聞慧。見有餓鬼常求人便。伺求其短。殺害嬰兒。以何業故。而生其中。彼以聞慧。知此眾生。前世之時。為他惡人。殺其嬰兒。心生大怒。即作願言。我當來世。作夜叉身。報殺其子。如是惡人。身壞命終。墮於惡道。受蚩陀羅餓鬼之身(蚩陀羅魏言伺便鬼)。常念怨家。瞋恚含毒。求諸婦女產生之處。伺嬰兒便。而斷其命。此鬼勢力。神通自在。若聞血氣於須臾頃。能行至於百千由旬。若婦人產。以微細身而求其便。以瞋恚心常求其便。處處追逐。欲殺嬰兒。求其害便。如是餓鬼。遍一切處。求小兒便。覓其因緣。若母犯過。育養失法。得其子便。若不淨穢污為鬼得便。闚視窗牖。或復門中大小便處。不淨水邊。咒中求短。求彼所忌。若見影像。若衣不淨。若火若水。若地若刀。若求喜慶。若臨高巖。若上高閣。上下求便。如是種種。常求其便。怨怒之心常不捨離。如上所說。若得其便。能害嬰兒。若不得便。至於十歲。種種求便。猶殺不捨。如是不善。自纏其心。飢渴燒身。不能殺害。若得其便。則斷其命。若此小兒有強善業。或為善神之所擁護。不能殺害。彼鬼瞋心。從此命終。隨業流轉。受生死苦。人身難得。猶如海龜值浮木孔。若生人中。宿業瞋習。怨結所縛。無緣之處。悉如怨家。種種方便。求他短闕。以餘業故。受如是報<p class='juan'>
正法念處經卷第十六</p>
</body></html>
