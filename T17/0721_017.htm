<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p class='juan'>
正法念處經卷第十七<p><span class='byline'>　　　　元魏婆羅門瞿曇般若流支譯</span><br><p><b>　　<A NAME="n37"></A>餓鬼品之二</b></p>
<p>復次比丘。知業果報。觀餓鬼世間。彼以聞慧。觀於迦摩餓鬼(迦摩兩盧波魏言欲色)。以何業故。而生其中。彼以聞慧。知此眾生。若男若女。若黃門人。著種種衣。而自嚴飾。服女人衣。行婬女法。若人欲發。與之交會。因此事故。而得財物。施與凡人。非福田處。不淨心施。以是因緣。身壞命終。生於欲色餓鬼之中。受鬼身已。種種嚴飾。隨意所念。皆得從心。欲善則美。欲惡則醜。若其欲作。愛不愛色。悉能為之。或作男子。顏容端正。或作女人。姿首美妙。或作畜生。相貌殊異。能作種種上妙莊嚴。能遍遊行一切方所。若得食飲。能食無患。少行施故。能以微細之身。盜入人家。以求飲食。世人說言。毘舍闍鬼。盜我飲食。或作人身。入他節會。或作鳥身。食人祭飯。其身細密。人不能見。此鬼如是。隨意能現種種眾色。世人皆名如意夜叉。或作女身。與人交會。如是種種莊嚴誑人。行於人間。在鬼道中。乃至惡業。不盡不壞不朽。故不得脫。業盡得脫。從此命終。隨業流轉。受生死苦。人身難得。如海中龜值浮木孔。若生為人。墮伎兒中。著種種衣縱逸遊戲。以求活命。自以己妻。令他從事。而求財物。以餘業故。受如斯報<p>復次比丘。知業果報。觀餓鬼世間。彼以聞慧。觀於海渚諸餓鬼等。以何業故。而生其中。彼以聞慧。知此眾生。前世之時。見有行人欲過曠野。病苦疲極。於是人所。多取其價。與直薄少。以惡貪故。巧辭欺誑。曠野空乏遠行之人。以是因緣。生海渚中。是海渚中。無有樹林。陂池河水。其處甚熱。於彼冬日。甚熱毒盛。欲比人間夏時之熱。過踰十倍。唯以朝露而自活命。雖住海渚。不能得水。以惡業故。見海枯竭。設見樹林。皆悉熾燃大火焰起。望心斷絕。眾惡臻集。無有安隱。飢渴燒身。呻[<a href='javascript:showpic("../fontimg/004404.gif")'>口*睪</a>]悲惱。自心所誑。處處奔走。悲聲叫絕。無救無護。無依無恃。髲髮蓬亂。身體羸瘦。一切身脈。皆悉麤現。猶如羅網。所至之處。皆悉空竭。無救無歸。無依無怙。惡業不盡。不壞不朽。故使不死。業盡得脫。從此命終。隨業流轉。受生死苦。人身難得。如海中龜值浮木孔。若生人中。生在海渚。或有一足。或復短足。困乏漿水。以餘業故。受如斯報<p>復次比丘。知業果報。觀餓鬼世間。彼以聞慧。觀於閻羅執杖餓鬼。以何業故。而生其中。彼以聞慧。知此眾生。以慳嫉故。自壞其心。親近國王大臣豪貴。專行暴惡。心無慈愍。不行正理。為諸賢善之所輕毀。如是惡人。身壞命終。受閻羅王執杖鬼身。於鬼世界。為閻羅王。趨走給使。若有眾生。造諸惡業。時閻羅王。即令此鬼。錄其精神。此鬼身色醜惡可畏。手執刀杖。頭髮蓬亂。倒髮覆身。長脣下垂。耽耳大腹。高聲大叫。以怖諸鬼。手執利刀。擬諸罪人。反執其手。以繩縛之。將詣王所。白大王言。我於人中。攝此罪人。來至於此。大王此人。前世行不善業身業不善。口業不善。意業不善。願王呵責。時閻羅王。即說偈頌。而呵責言<p class='lg'>　汝是人中愚癡輩　　種種惡業自莊嚴<br>　汝本何不修善行　　如至寶渚空歸還<br>　善業因緣得樂果　　樂果因緣生善心<br>　一切諸法隨心轉　　流轉生死常不斷<br>　一切諸行悉無常　　猶如水泡不堅固<br>　若能如是修正法　　是人未來得勝報<br>　若有人能常修善　　捨離一切諸惡業<br>　是人則不至我所　　乘階上生受天報<br>　若人愚癡無覺悟　　愛樂惡業至我所<br>　能捨惡業諸不善　　是人則行第一道<br>　若見世間諸業果　　亦見天上種種樂<br>　如是猶起放逸心　　是人不名自愛身<br>　為利誰故造惡業　　放恣一切身口意<br>　如是人等行各異　　汝今業對至我所<br>　汝為眾惡所誑惑　　畢定行於嶮惡道<br>　若人愛樂造惡業　　未來人身甚難得<br>　若人遠離眾惡業　　喜行善法心愛樂<br>　此人現世常安樂　　必得涅槃解脫果<br>　若有眾生習善行　　於世間中最殊勝<br>　若人習學不善業　　一切世間最大惡<br>　若有智慧行善人　　能離初中後惡法<br>　若有造習眾惡業　　則入地獄受苦報<br>　能以善法調諸根　　則獲世間淨勝法<br>　是人身壞命終時　　上生天宮受快樂<br>　業繫縛汝甚堅牢　　閻羅使者之所持<br>　送至恐怖諸惡道　　閻羅世界大苦處<br>　汝於前世作眾惡　　此業今當還自受<br>　自作自受不為他　　若他所作非己報　</p><p>如是閻羅王。呵責罪人已。使者將出。以此罪人自作惡業自業所誑。將受果報種種苦惱。楚毒治之。飢渴所逼。但食風氣。惡業不盡。故使不死。從此得脫。隨業流轉。受生死苦。若處人中。生在邊戍。幽山嶮谷。深河峻岸。危怖之處。有自在者。行於此路。令其引導。以餘業故。受斯罪報<p>復次行者內觀於法。云何比丘觀於五地。彼以聞慧。明眼觀察十種色入。何等為十。一者眼入。二者色入。三者耳入。四者聲入。五者鼻入。六者香入。七者舌入。八者味入。九者身入。十者觸入。云何比丘眼緣色相。比丘觀眼緣色。而生於識。三法和合而生於觸。觸共受想思識者。觸相觸者。覺相受者。知相想者。如長短愛不愛。現見相對等思者。識知一緣。而各各相(思有三分或色非色)。各各自體。如十大地法。何等為十。一者受。二者想。三者思。四者觸。五者作意。六者欲。七者解脫。八者念。九者三昧。十者慧。一緣而各各相識等。十一法亦如是。猶如日光一起眾光自體各各別異。如識自體異。乃至思亦如是。彼比丘如實知色入。觀眼空無所有。無堅無實。比丘如是。如實知道離於邪見。正見心喜。眼離癡垢。實見其眼但是肉段。癡無所知。但是淚竅如實知已離於欲心。觀眼無常。知無常已。但是肉團。住在孔穴。如實知眼。筋脈纏縛。當知眾緣和合而有眼入。如是眼者。無有見者。無我無知。乃至苦亦如是。觀眼入已。得離欲意。是比丘如實觀察眼入已。分別觀色。如是色者。愛以不愛皆悉無記。以分別生。何法可見。何者為淨。何者是常。何者可貪。比丘如是思惟觀察。如實知色。非有非樂。如是思惟觀察色相。無堅無實。以分別生。愛不愛等。非實有耶。一切眾生。於愛不愛。虛妄貪著。如此色者。非有自體。非常非有。非真非樂。非不壞法。非堅非我。以貪欲瞋癡自覆心故。生愛不愛。非色有愛有不愛耶。以憶念生故。比丘如是觀於色入。見名色已。不貪不染。不迷不取。知色無堅。彼比丘如是觀眼。觀色入已。不著眼識。得離欲穢。眼識非我。我非眼識。觸受想思。亦復如是(觀眼色第五地於十三不相開)。復次比丘。知業果報。觀餓鬼世間。彼以聞慧。觀噉小兒諸餓鬼等。以何業故。而生其中。彼以聞慧。知此眾生。惡術咒龍。為除災雹。誑惑病人。咒術夜叉。取人財物。或復殺羊。如是之人。身壞命終。墮活地獄。受無量苦。從地獄出。生婆羅婆叉餓鬼之中(婆羅婆叉魏云食小兒)。復有眾生。殺生餘報。生在人中。為此餓鬼。偷而食之。或至產婦所住之處。取彼嬰兒。或匍匐時。或始行時。如是餓鬼。偷諸小兒。次第食之。若得其便。即能斷命。若無殺業。莫能為害。伽他頌曰<p class='lg'>　惡業繫縛受惡果　　若行善業受樂報<br>　業繩長堅繫縛人　　縛諸眾生不得脫<br>　不得安隱涅槃城　　長流三有受眾苦<br>　能以智刀斬斯業　　必得解脫諸熱惱<br>　以斷業繩無繫縛　　得至無為寂靜處<br>　如魚入網為人牽　　愛縛眾生死亦爾<br>　如人毒箭中野鹿　　其鹿狂怖走東西<br>　毒藥既行不能脫　　愛縛眾生亦如是<br>　常隨眾生不放捨　　觀愛如毒應遠離<br>　愚癡凡夫為愛燒　　猶如大火焚乾薪<br>　是愛初染難覺知　　得報如火自燒滅<br>　若欲常樂心安隱　　應捨愛結離諸著<br>　如魚吞鉤命不久　　愛結縛人亦如是<br>　縛諸眾生詣惡道　　墮於餓鬼飢渴逼<br>　餓鬼世界諸苦惱　　處處逃遁而奔走<br>　地獄趣中受苦者　　皆由愛結因緣故<br>　若諸貧窮困病人　　求索朝餐自存濟<br>　皆由愛結因緣故　　受斯苦報聖所說　</p><p>如是具觀一切貪嫉因緣果報。於生死中得生厭離。棄捨諸欲<p>復次比丘。知業果報。觀餓鬼世間。彼以聞慧。觀於食人精氣諸餓鬼等。以何業故。而生其中。彼以聞慧。知此眾生。於前世時。巧辭誑人。詐言親友。我為汝護。其人聞已。策心勇力。是時彼人。令他入敵。欲喪其命。捨之而去。竟不救護。欲於王所取其財物。時被誑者。沒陣而死。彼人以是不善因緣。身壞命終。墮於食人精氣餓鬼之中。受大飢渴。自燒其身。刀斫其體。皮肉斷壞。從空雨刀。遍走四方。無逃避處。若見有人行惡無信。不奉三寶。即得彼便。入其身中。食噉精氣。以自濟命。求之甚難。困不能得。或至十年。或二十年。乃得一便。常困飢渴。自作惡業。還自受之。惡業不盡。故使不死。乃至惡業。不盡不失不朽。故不得脫。業盡得脫。從此命終。生於人中。常守天祀。貧窮困厄。不得自在。食噉殘祀。以餘業故。依他自活<p>復次比丘。知業果報。觀餓鬼世間。彼以聞慧。見有餓鬼。名梵羅剎。以何業故。而生其中。彼以聞慧。知此眾生。前世之時。殺害生命。以為大會。謂其希有販賣飯食。賤取貴賣。貪嫉破壞。如是眾生身壞命終。墮餓鬼中。名婆羅門羅剎餓鬼。為飢渴火焚燒其身。馳奔疾走。現視人像。殺害眾生。或住空巷衢道四交路首。以求人便。諸婆羅門。殺生設會。多生其中。或自藏身。以殺害人。或入人身中。以斷人命。咒術人言。鬼神著人。入人身已。令人心亂。狂惑無知。如是惡業。常作眾惡。飢渴燒身。受大苦惱。住餓鬼界。乃至惡業。不盡不壞不朽。故不得脫。業盡命終。餘業因緣。生在人中。常食人肉。或飲人血。以餘業故。受如斯報<p>復次比丘。知業果報。觀餓鬼世間。彼以聞慧。觀火爐中食諸餓鬼等。以何業故。生於彼處。彼以聞慧。知此眾生。遠離善友。貪嫉覆心。喜噉僧食。如是之人。身壞命終。墮於地獄。受無量苦。從地獄出。生於君茶餓鬼之中(君茶魏云火爐)。既生之後。飢渴燒身。如火焚林。周遍奔走。而求飲食。自業所誑。於天寺中。被燒殘食。合火而噉。心常憶念。火爐殘食。飢渴燒身。二火俱起。呻吟[<a href='javascript:showpic("../fontimg/004404.gif")'>口*睪</a>]叫。作諸惡業。決定成熟。乃至惡業不盡。猶不得脫。業盡得脫。餘業因緣。生於人中。貧窮多病。隨其行處。常為火燒。野火所焚。以餘業因緣。受如斯報<p>復次比丘。知業果報。觀餓鬼世間。彼以聞慧觀。多行嫉妒。習於遍業。究竟成業。墮餓鬼道。生於不淨巷陌之中。以何業行。生於彼處。彼以聞慧。見此眾生。慳嫉覆心。以不淨食。與諸梵行清淨之人。以是因緣。身壞命終。生於不淨囉他餓鬼之中(囉他魏言巷陌)。若於晝日。人不能見。若人夜行。則多見之。若城邑聚落眾聚之處。若住曠野。行軍廁屏穢惡之處。虫蛆滿中。臭處不淨。若人見者。惡不欲視。歐吐捨去。而是餓鬼。生在其中。由前世時。以不淨食。持與眾僧。以是因緣。生不淨處。受大苦惱。雖處其中。常不得食。有諸惡鬼。手執利刀。刃出火焰。在傍守護。常困飢渴。一月半月。乃得一食。猶不得飽。設得食飽。守糞諸鬼。強打令吐。飢渴燒身。呻[<a href='javascript:showpic("../fontimg/004404.gif")'>口*睪</a>]哀叫。交橫馳走。憂惱悲泣。即以伽他。而說頌曰<p class='lg'>　種子不善因緣故　　獲得憂苦惡果報<br>　因果之性相相似　　惡業因緣得苦報<br>　為惡業鉤之所牽　　如魚吞鉤入惡道<br>　吞鉤之魚尚可脫　　惡業牽人無免者<br>　諸業大力牽眾生　　不善業繩之所縛<br>　將詣餓鬼世界中　　具受諸大飢渴苦<br>　諸餓鬼等飢渴苦　　過於火刀及毒藥<br>　如是飢渴有大力　　無量飢渴惱眾生<br>　無一念時得休息　　晝夜苦惱常不離<br>　乃至不得微少樂　　常受種種諸辛苦<br>　以作苦業因緣故　　生惡道中受苦報<br>　於此苦報難得脫　　何時當得受安樂<br>　所見諸泉悉無水　　一切陂池皆枯竭<br>　處處逃奔求水漿　　往至諸河悉不見<br>　我所行處求諸水　　山林曠野無不遍<br>　隨所至處望水飲　　求覓少水不能得<br>　飢渴之火燒我身　　無歸無救受大苦　</p><p>如是餓鬼。自業所誑。呻喚哀[<a href='javascript:showpic("../fontimg/004404.gif")'>口*睪</a>]。乃至惡業不盡。故不得脫。報盡命終。以餘業故。生於人中。受諸婬女。婦女之身。若得男身。生除糞家。身服女人所著之衣。行女人法。以餘業故<p>復次比丘。知業果報。觀餓鬼世間。以何業故。生於食風餓鬼之中。彼以聞慧。知此眾生。見諸沙門婆羅門貧窮病人。來乞求者。許施其食。及其來至。竟不施與。令此沙門及婆羅門貧窮病人。飢虛渴乏。如觸冷風。彼妄語人。身壞命終。墮於婆移婆叉(魏言食風)餓鬼之中。既受鬼身。飢渴苦惱。如活地獄。等無有異。奔走四方。無所悕望。無人救護。無依無怙。自心所誑。於遠方處。適見飲食。在於林間。及僧住處。奔走往趣。疲極困乏。飢渴倍常。張口求食。風從口入。以為飲食。以惡業緣。故使不死。惡業持身。妄見食想。猶如渴鹿見陽焰時。謂之為水。空無所有。如旋火輪。以前世時虛誑許人而竟不與。以此報故。但眼見食。而不能得。伽他頌曰<p class='lg'>　因果相似聖所說　　善因善果則成就<br>　善因則不受惡果　　惡因終不受善報<br>　因緣相順縛眾生　　生死相續如鉤鎖<br>　生死繫縛諸眾生　　輪迴諸趣莫能脫<br>　若能斷除諸繫縛　　堅牢鉤鎖業煩惱<br>　是人能至寂靜處　　永斷一切諸憂惱　</p><p>其人如是。受相似因苦報之時。自心所誑。奔[<a href='javascript:showpic("../fontimg/012388.gif")'>打-丁+突</a>]馳走。常食風氣。以自活命。乃至惡業不盡不壞不朽。故不得脫。業盡命終。生於人中。貧窮下賤。人所輕忽。常為眾人許施房舍。飲食衣物。而無與者。聞他許時。心悅望得。至後不獲。轉懷憂結。受二種苦。一者飢渴。二者憂惱。受大苦惱。以餘業故。受如斯報。伽他頌曰<p class='lg'>　如是眾生惡業熏　　具受種種諸苦惱<br>　如糞所熏甚可惡　　如是惡業應捨離<br>　善法所熏最殊勝　　能永離於惡道苦<br>　如瞻蔔花熏香油　　花雖滅壞香油在　</p><p>復次比丘。知業果報。觀餓鬼世間。彼以聞慧。觀食火炭諸餓鬼等。以何業故。而生其中。彼以聞慧。知此眾生。典主形獄。貪嫉覆心。打縛眾生。禁其飯食。令他飢渴。噉食泥土。以續生命。此典獄人。以是因緣。身壞命終。墮於食火餓鬼之中。常至塚間。噉燒屍火。猶不能足。如是惡業。因時悅樂。受報極惱。心不愛樂。不淨可惡。愛毒勢力因緣和合。受於食火餓鬼之身。若得食火。少除飢惱。如人以水滅世間火。比丘如是觀時。於世愛欲。深生厭離。不樂與俱。作是念言。愚癡凡夫。為愛所使。不得自在。食火除飢。無法可喻。受餓鬼身。乃至惡業。不盡不壞。故不得脫。業盡命終。生於人中。常生邊地飢儉之處。所食麤惡。無有美味。不識鹽味。以餘業故。受如斯報<p>復次比丘。知業果報。觀餓鬼世間。彼以聞慧。觀於食毒。諸餓鬼等。以何業故。生於其中。彼以聞慧。知此眾生。貪嫉覆心。以毒食人。令其喪命。取其財物。如是惡人。身壞命終。墮活地獄。具受眾苦。從地獄出。生於食毒餓鬼之中。在於民陀山窟之內。或在波梨耶多幽嶮山中。或生冰山極冷之處。或在摩羅耶山。極嶮惡難。多有毒處。無有漿水。多饒毒藥。寒則冰凍。熱則毒盛。甚可怖畏。叢石峻巖。師子猛虎所居之處。而生其中。寒苦極惱。過人百倍。夏日熱惱。百倍於人。盛夏五日。空中雨火。燒其身體。極冬寒至於虛空中。五日雨刀。以惡業故。空中雨火。及雨刀劍。住嶮難處。為飢渴火。梵燒其身。叫喚悲惱。以毒藥丸而自食之。食已即死。惡業不盡。即便還活。既得活已。飢渴倍前。呻[<a href='javascript:showpic("../fontimg/004404.gif")'>口*睪</a>]悲哀。有利嘴鳥。來啄其眼。受大苦痛。舉聲大叫。鳥啄食已。眼復還生。如是受苦。乃至惡業。不盡不壞不朽。故不得脫。業盡命終。生於人中。交道巷陌。以自存活。惡業所熏。猶行蠱毒。還墮活等大地獄中。以餘業故<p>復次比丘。知業果報。觀餓鬼世間。彼以聞慧觀於曠野諸餓鬼等。以何業故。而生其中。彼以聞慧。知此眾生。以前世時。於曠野無水嶮難之處。日光焰暑。求福之人。種殖林樹。及造湖池。以給行路。有諸群賊。決去池水。令道行者。疲極渴乏。氣力微劣。破壞劫剝。奪其財物。嫉妒覆心。不肯布施。如是之人。身壞命終。墮阿吒毘(魏言曠野)餓鬼之中。大火燒身。如燃燈樹。日光焰<span class='corr'>曝</span>。走於曠野。叫喚求水。及求飲食。求哀自救。如是餓鬼。以惡業故。遙見陽焰。謂是清水。平住湛然。疾走往趣。望得水飲。不計疲極。所至之處。但見空地了無有水。何以故。陽焰之中。性自無水。云何而得。是鬼慞惶。走於曠野。荊棘惡刺。貫其兩足。疲極望水。悶絕躄地。惡業力故。死已復生。飢渴惱逼。過前十倍。未起之間。烏鴟雕鷲。競啄其眼。食其身肉。分張摑裂。破散身骨。三苦普至。受大苦惱。無歸無救。互相悲告。即以伽他而說頌曰<p class='lg'>　雕鷲烏鴟諸惡鳥　　金剛利嘴啄我身<br>　摑裂破壞無全處　　具受眾苦無救護<br>　諸業如影不離身　　如昔惡業今受報<br>　我等宿害行路人　　以是今受大苦惱<br>　業圍所繞業繩罥　　不見有可求脫處<br>　唯有惡業盡壞時　　乃能脫此大苦惱<br>　惡業能將諸眾生　　業牽令至可畏處<br>　惡業能隨至何所　　至受果時惡業熟<br>　業縛眾生遊三界　　輪轉無窮無休息<br>　若行善業捨眾惡　　則離眾苦無饒益<br>　若人不愛諸惡業　　觀之如火不貪著<br>　是人不至餓鬼趣　　不為飢渴火所燒<br>　於須臾時常增長　　飢渴苦痛念念生<br>　身體熾火照山谷　　猶如大火燒山林<br>　野火焚燒大山林　　大龍降雨則能滅<br>　劫火一起海水竭　　我火不可如是滅<br>　業薪因緣生此火　　為愛欲風之所吹<br>　此惡業火燒我身　　周遍圍遶無空缺<br>　持戒精進智慧水　　以布施瓶而盛之<br>　寂滅大人持此水　　能滅三界諸業火<br>　若為三業之所使　　三業流轉行諸有<br>　是人迴旋行三處　　如是三法之所誑<br>　三十六業所驅使　　不能離於四十行<br>　九十八種諸結使　　如是等法行三界<br>　以一百八明智慧　　思惟十二之深義<br>　若人能知法非法　　是人則得無量樂<br>　若有能知二種相　　思惟二八特勝行<br>　思惟十六特勝已　　是人遠離眾惡道<br>　若人能見二種道　　是為四法究竟人<br>　已得超越四流海　　是人覺悟無眾惱<br>　能善修行八聖道　　十力之義善知見<br>　善知二苦之因緣　　是人則到無生處<br>　若人善達二諦義　　能善思惟四念處<br>　能觀過去未來世　　不為魔網所障礙<br>　我為惡業之所使　　遠離眾善白淨法<br>　到諸餓鬼世界中　　自造惡業癡所惑　</p><p>如是有諸餓鬼。利根智慧。有少善業。憶念本行。數數呵責諸餓鬼等。雖復呵責諸餓鬼等。然其惡業。猶不得脫。乃至惡業。不盡不壞不朽。故不得脫。業盡命終。生於人中。常行山嶮。隨逐群鹿。以餘業故<p>復次比丘。知業果報。觀餓鬼世間。彼以聞慧。見塚間住諸餓鬼等。以何業故。而生其中。彼以聞慧。知此眾生。貪嫉覆心。見有信人持花施佛。盜取此花。賣之自供。此人以是惡業因緣。身壞命終墮餓鬼中。受於塚間餓鬼之身。飢渴熱惱。常食燒死人處熱灰熱土。一月之中。乃得一食。或得不得。頭冠鐵鬘。火焰俱起。頭面髑髏。皆悉融爛。燒已復生。次著鐵鬘。以貫頸上。火焰復起。燒燃咽胸。一切。身分。從內出火遍燒其身。以前世時盜佛花鬘。故獲斯報。受身醜惡。身上火起。諸虫唼食。有異羅剎。來至其所。以杖打棒。刀斫其身。痛急[<a href='javascript:showpic("../fontimg/004404.gif")'>口*睪</a>]叫。受三種苦。何等為三。一者飢渴。二者鐵鬘。三者羅剎刀杖打斫。以惡業故。受如是報。憂悲苦惱。即以伽他。而說頌曰<p class='lg'>　我受飢渴諸辛苦　　鐵鬘貫身火熾燃<br>　刀杖打斫第三苦　　具受如是諸憂惱<br>　我為自心之所誑　　為諸惡業癡所惑<br>　今日受斯餓鬼苦　　永離知識及親族<br>　非是知識及妻室　　亦非男女諸眷屬<br>　能救我此業繫苦　　是業大力不可奪<br>　苦樂由業非他作　　我今受斯三種業<br>　布施持戒及聞法　　我得聞已不修故<br>　我為癡網所覆故　　造作種種眾惡業<br>　第一惡業因緣故　　我今受斯大苦報<br>　我今若得免離此　　餓鬼世界大苦處<br>　如是惡業未來世　　乃至失命願不作　</p><p>是時餓鬼。如是說已。大苦所壓。悔本造業。乃至惡業。不盡不壞不朽。故不得脫。業盡命終。生於人中。墮旃陀羅家。屠兒魁膾。擔負死屍。以餘業故。受如斯報<p>復次比丘。知業果報。觀餓鬼世間。彼以聞慧。觀樹中住諸餓鬼等。以何業故。而生其中。彼以聞慧。知此眾生。於前世時見人種殖福德林樹。為遠行者。及病困人。以貪嫉心。斫伐取材。及盜眾僧園林樹木。此人以是不善因緣。身壞命終。墮毘利差餓鬼之中(毘利差魏言樹)。生在樹中。以惡業故。寒則大寒。熱則大熱。逼迮壓身。如賊木虫。受大苦惱。身體萎熟。為諸虫蟻。唼食其身。若有以食棄之於樹得而食之。以自活命。於餓鬼中。受諸辛苦。惡業不盡。不壞不朽。故不得脫。業盡命終。生於人中。常賣藥草材木花葉以自存活。為他所使。不得自在。受大苦惱。以餘業故。受如斯報<p>復次比丘。知業果報。觀餓鬼世間。見有餓鬼。住四交道。因以為名。以何業故。而生其中。彼以聞慧。知此眾生。貪嫉壞心。盜他行糧。取已含笑。拾之而去。其人失糧。行於曠野。受大飢渴如是之人。以此惡業。身壞命終。墮遮多波他(魏言交道)餓鬼之中。以惡業故。自然而有。鐵鋸截身。縱橫四徹。飢渴燒身。若諸世間多病因緣。交道設祀。凡夫愚癡。不識因果。行於惡見交道祭祀。後病得差。謂是鬼恩。是交道鬼。因此祭食。以自濟命。若是餘飯。則不能食。惡業不盡。故使不死。乃至惡業。不盡不壞不朽。故不得脫。業盡命終。生在人中。貧窮下賤。生於屠兒殺羊之家。以餘業故。受如斯報<p>復次比丘。知業果報。觀餓鬼世間。彼以聞慧。見諸眾生行於邪道諂曲作惡。行於惡因。說邪見法。謂是真諦。不信正法。如是之人。身壞命終。墮魔羅身餓鬼之中。受惡鬼身。若諸比丘。行時食時。及坐禪時。是魔羅鬼。為作亂心妨礙之事。或發惡聲。令其恐怖。為作惡夢。如是餓鬼。為魔所攝。憎嫉正法。專行暴惡。以此現造。惡業緣故。大熱鐵摶。從口中入。如地獄人等無有異。吞噉熱鐵。受大苦惱。無有休息。從此魔羅迦耶鬼中。命終之後。墮地獄中。多劫受苦。或滿十劫。或二十劫。如是決定。在三惡道。或被燒炙。或受打棒。為他食噉。人身難得。猶如海龜遇浮木孔。若生人中。盲冥瘖啞。聾頑無知。一切眾衰。無量病惱。莊嚴其身。貧窮下賤。以餘業故。受如斯報<p>復次比丘。知業果報。觀餓鬼世間。以聞慧觀。如是略說餓鬼之處。若分別說。有無量種眷屬餓鬼。有住海中。有住海渚。有住閻浮提。有住瞿陀尼。有住弗婆提。有住鬱單羅越等。大洲中間之所住處。但以一名。門說有種種名。門有羅剎鬼。鳩槃茶鬼。毘舍闍鬼。知彼鬼神微細業行。各以何業。而生彼處。食何等食。以何等行。何所欲樂。如是餓鬼。以何緣故。而生此處。皆由不能調伏心之獼猴行不調柔。猶如象耳。無有住時。如鳥在林。為人所射。間別趣枝。從一至一。於一切境界。常伺不息。猶如大風吹動諸塵。是心可畏。如師子獸。如虎如豹。如蛇如毒。尚可調伏。是心難調。復過於此。隨所造業。得相似果。是心如是難可覺知。如是染心。縛諸眾生。若心清淨。則得解脫。是心如王。諸根圍遶。以為眷屬。由心造業。業因緣果。以果因緣。故有五道。心如機關諸根如絲。五根及心。不善調御。行於惡道。若能善調。作諸善業。生天人中。乃至證得不動涅槃。比丘如是觀微細心行。隨順觀察。如是觀已於生死中。得大厭離。是比丘先已觀地獄苦。厭離生死。次觀餓鬼世間種種眾苦。得入苦聖諦。得苦諦無礙行。未得無礙道證<p>復次。修行者內觀於法。順法修行。彼比丘。如實觀業果報。先已分別。觀諸地獄。次觀餓鬼諸道差別。如實見諸生死過患。甚可惡賤。如是觀已。離魔境界。厭捨生死。起精進力。以求涅槃。成就具足。得十五地。既成就已。爾時地神諸夜叉等。心大歡喜。告虛空夜叉。虛空夜叉。聞已歡喜。告四大天王。時四天王。聞已歡喜。告三十三天。帝釋眷屬。聞已歡喜。告夜摩天。夜摩天等。聞已歡喜。告兜率陀天。兜率諸天。聞已歡喜。告化樂天。化樂諸天。聞已歡喜。告他化自在天。如是欲界次第相告。其聲展轉。從梵身天。乃至光音天。咸作此言。閻浮提中。某國某城。某村某邑。某種姓中。某善男子。剃除鬚髮。以信出家。離魔境界。欲破魔軍。令魔使者生大怖畏。能動一切諸煩惱山。入於正道。欲放光明。今得如是十五地行。時光音天。聞是語已。皆大歡喜。告餘天眾。汝等諸天。應生歡喜。增長正法。減損諸魔。及魔眷屬。令正法河。流注不斷。竭邪見池。調伏貪欲瞋恚愚癡。摧滅邪徒。紹隆正法。欲散生死。欲界天子。聞此語已。甚大歡喜。讚說之音。如是次第。展轉相告。乃至光音一切天眾。比丘如是。勤修精進。心不休息。端直不諂。遠離邪曲。如是求涅槃城。善音名稱遍諸天眾<p class='juan'>
正法念處經卷第十七餓鬼品竟</p>
</body></html>
