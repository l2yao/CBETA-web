<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p class='juan'>
正法念處經卷第二十三<p><span class='byline'>　　　　元魏婆羅門瞿曇般若流支譯</span><br><p><b>　　<A NAME="n49"></A>觀天品第六之二四王天之二</b></p>
<p>復次比丘。知業果報。觀鬘持天十種地已。觀迦留波陀天(此言象跡天)所住之地。有幾種地。自作善業。受樂果報。彼以聞慧。見迦留天。有十種地。何等為十。一名行蓮華。二名勝蜂。三名妙聲。四名香樂。五名風行。六名鬘喜。七名普觀。八名常歡喜。九名愛香。十名均頭。是為迦留足天。十種住處。各各異業。生於天中。彼以聞慧。見此眾生。持戒善業。以熏其心。歸佛法僧。稱南無佛。三自歸命。以此善業。畢至涅槃。其善不盡。是人命終。生迦留足天。行蓮華地。受五欲樂。愛著欲味。目視不眴。身如日光。愛樂彼地。一切蓮華。如白象色。莊嚴其地。華常開敷。一一蓮華。香氣普熏一百由旬。勝餘一切眾華之香。種種色蜂。毘琉璃色。出種種音。人中種種伎樂音聲。百千分中不及其一。何以故。天欲天音。人不能聞。所以者何。非人境界故。除轉輪王及離欲人。轉輪聖王諸根力大。能受天欲。離欲之人。眼等諸根。離憂喜故。是故能聞。畜生蜂音。猶尚如是。何況天女愛欲歌音。不可譬喻。如天女聲。甚可愛樂。色香味觸。亦復如是。受無量種。無量愛樂。乃至愛善業盡。從天中退。若有餘業。不墮地獄餓鬼畜生。得受人身。生長者家。多饒財物。以餘善因緣。乃至涅槃。其福不盡<p>復次比丘。知業果報。觀迦留足天第二住處。彼以聞慧。見第二地。名勝蜂喜。眾生何業而生彼處。若人智慧。有信持戒。有慈悲心利益眾生。華香伎樂。供養佛塔。是人命終。生迦留足天勝蜂之處。種種音樂歌舞戲笑。遊戲受樂。受自業果。華香恣意聞天女歌。即受快樂。無量天女。歌頌妙音。風吹眾華。香氣殊異。與諸天女。遊戲眾寶須彌山峰。耳聞音聲。受天快樂。如是善業果報。比丘觀已。為讚善業。即以伽他。而說頌曰<p class='lg'>　戒善如階道　　業力生天中<br>　若人乘此道　　得至天樂處<br>　四種口業戒　　身三種淨業<br>　智人乘七業　　能至於天中<br>　持戒第一樂　　財物所不及<br>　財富可敗失　　持戒常牢固<br>　人以戒莊嚴　　戒香常端正<br>　佛說淨善業　　生第一天處<br>　若人行善業　　能行於天中<br>　如至遊戲處　　受第一快樂<br>　身出大光明　　晃昱照天宮<br>　遊戲諸園觀　　自業之所得<br>　心常懷歡喜　　受樂常安悅<br>　遊戲天宮殿　　持戒因緣故<br>　若人善持戒　　護持無量種<br>　成就天果報　　是故應修戒<br>　持戒為階陛　　得眾樂因緣<br>　若人破戒者　　無有安樂處<br>　持戒清淨水　　湛然常充滿<br>　以此自澡沐　　天宮受快樂<br>　若天鬘莊嚴　　和合受快樂<br>　遊戲於天宮　　皆由善因得<br>　天女所圍遶　　如日月光明<br>　天中受快樂　　皆由善因生<br>　隨心念皆得　　得已終無失<br>　善法常增長　　皆由善因得<br>　受無量快樂　　一切常增長<br>　若人持戒者　　則得如是樂<br>　若人常行善　　為王所敬重<br>　善為勝莊嚴　　是故應行戒<br>　善人常調伏　　矜愍諸群生<br>　常行慈布施　　能至天世間<br>　不殺害眾生　　愍哀一切眾<br>　常修行正業　　是人生天宮<br>　不盜他財物　　心常念布施<br>　諸根寂滅慧　　是人至天中<br>　不犯他婦女　　常樂行正道<br>　求寂滅涅槃　　彼人生天中<br>　不飲酒醉亂　　醉者人所輕<br>　智人能離酒　　彼人生天中<br>　持戒善修行　　捨離眾惡業<br>　能生無量樂　　安慰一切眾　</p><p>如是比丘。觀無量樂讚善業已。勝蜂歡喜無量眾蜂出眾妙音。乃至愛善業盡。從天還退。若有善業。不墮地獄餓鬼畜生。若生人中。第一端正。巧言辯辭。常受安樂。無有眾惱。壽命長遠。以餘業故<p>復次比丘。知業果報。觀迦留足天第三住處。彼以聞慧。見第三地。名曰妙聲。眾生何業。生於彼處。即以聞慧。知持戒人奉施如來無量心者。寶蓋供養。是人命終。生妙聲天。受天快樂。行於真金毘琉璃山。與諸天女天鬘莊嚴。遊七寶山。入犍闥婆林。塗香末香。種種樹林。種種泉流。河池蓮華。其林光明。青黃紫色。入彼林中。香風微動。葉出歌音。阿修羅犍闥婆所有歌音。十六分中不及其一。微風吹動。互相[<a href='javascript:showpic("../fontimg/013300.gif")'>敲-高+亭</a>]觸。出妙音聲。五樂之音。娛樂受樂。既聞樂音。十倍放逸。愛樂音聲。染著自誑。香味觸等。亦復如是。乃至愛善業盡。從天上退。若有餘善。不墮地獄餓鬼畜生。得受人身。多愛音樂。大富多財。舍宅安隱。五穀豐足。眷屬妻子。壽命延長。王所敬愛。以餘業故<p>復次比丘。知業果報。觀迦留足天第四住處。彼以聞慧。見迦留天第四地處。名曰香樂。眾生何業生於彼處。彼以聞慧。見此眾生。香塗佛塔。信心持戒。是人命終。生香樂天。受天快樂。不可譬喻。天修陀味。以為飲食。身心無惱。五樂音聲。天鬘莊嚴。戲笑歌舞。與天女眾。常相娛樂。如山湧水。遊戲山峰。天青珠寶。珊瑚玫瑰。車磲馬瑙。金山峰中。種種流水。河泉花池。俱翅鳥林。見種種林。遊戲其中。流水河池。其味美妙。勝閻浮提。一切美味。善業所生。食此上味。受是天樂。乃至愛善業盡。從天還退。有餘善業。不墮地獄餓鬼畜生。得受人身。生大富家。多饒財物。豐足五穀。以餘業故<p>復次比丘。知業果報。觀迦留足天第五住處。彼以聞慧。見迦留足天有第五地處。名曰風行。以何業故。生於彼處。即以聞慧。知彼眾生信心持戒。見比丘僧。以扇布施。令得清涼。如憂尸羅(冷藥草名)。令諸比丘。讀誦經法。是人壽終。生風行天。受天快樂。以善業故。香風來吹。悅樂無比。四天香風。皆來熏之。百千倍香。涼冷可愛。或勝一倍。乃至五倍。四天王天。香氣二倍。三十三天。香氣三倍。夜摩天上。香氣四倍。兜率陀天。香氣五倍。化樂天。他化自在天。香氣六倍。以業勝故。天眾亦勝。觀善業已。其風行天。遊戲林中。受諸香觸。六天香風。皆入此天。同一風力。何以故。一風功德。不可宣說。隨天所念。從風皆得。欲聞音樂。風吹山峪。天女歌音所不能及。若欲念香。乃至他化自在天眾。華香和合。不可稱說。來熏此天。若念涼冷。隨心所欲。若遊異方欲見眾寶。須彌山峰。或遊金峰。閻浮檀金。或頗梨峰。園林之中。種種華果。流泉河池。眾鳥香華。以為莊嚴。種種天女所住之處。無量香觸。出妙音聲。天子乘風。至諸園林。山峪遊戲。如前所說。如是香風。令此天子乘之去來受五欲樂。共相娛樂。遊戲受樂不生嫉妒無有諍心皆相愛樂。以自染業。上中下業。如印印物。得相似報。得妙香風。無有嫉妒。業力既盡。從天還退。所造之業。有上中下。受報既盡。業盡還退。如是眾生業行。隨業流轉。非無因生。彼比丘觀察業已。而說頌曰<p class='lg'>　如因日知時　　因時生草木<br>　隨業因緣生　　非是無因生<br>　無量千生死　　業鎖之所繫<br>　三種愛堅牢　　繫縛諸眾生<br>　如蜜和毒藥　　是所不應食<br>　天樂亦如是　　退沒時大苦<br>　業盡懷憂怖　　捨離諸天女<br>　退時大苦惱　　不可得譬喻<br>　善業欲盡時　　如燈焰欲滅<br>　不知何所趣　　心生大苦惱<br>　愛毒之所燒　　憂悲自壞心<br>　語聲身相動　　怖畏失天身<br>　如是眾樂味　　愛欲最大誑<br>　以不捨離故　　增長大苦惱<br>　天上欲退時　　心生大苦惱<br>　地獄眾苦毒　　十六不及一<br>　一切諸焰輪　　愛力之所作<br>　愛鎖縛眾生　　至諸嶮惡道<br>　諸天退時苦　　人中捨命苦<br>　觀生死如火　　見已離諸欲<br>　若人放逸行　　彼人無解脫<br>　放逸癡所惑　　去涅槃甚遠<br>　應離於放逸　　放逸為大怨<br>　天中放逸故　　退墮地獄中<br>　三界如輪轉　　業繫輪不斷<br>　是故捨愛欲　　離欲得涅槃　</p><p>如是比丘。觀天退已。厭離欲心。觀風行天無常之樂。業因緣生。不離無常。乃至愛善業盡。從天還退。有餘善業。不墮地獄餓鬼畜生。得受人身。善於海行。為大導師。善知風路。以餘業故<p>復次比丘。知業果報。觀迦留足天第六住處。彼以聞慧。見迦留天第六地處。名散華歡喜。以何等業生於彼天。彼以聞慧。見持戒人心有淨信。正身口意。僧說戒時。施諸澡瓶。或行道路。或於曠野。盛滿淨水。施人澡瓶。是人命終。生散花歡喜天。種種音樂。遊戲音聲。與眾天女遊戲眾寶毘琉璃須彌山側。香風所熏。種種香鬘。瓔珞其身。流泉浴池。以為莊嚴。天子天女互相娛樂。受無量樂。於無量時。入流泉林。於彼林中。受天快樂。毘琉璃樹。真金為葉。真金為樹。毘琉璃葉。入此林中。常懷喜悅。身出光明。飲天甘露。善業因緣。閻浮提中。上味蜜酒。比天所飲。苦如葶藶。色味具足。其香普熏。滿一由旬。一切眾鳥。身真金色。飲眾香水。心懷悅樂。出妙音聲。遍滿林中。多有眾蜂。遊戲其中。一切香味。從樹流出。或有金色。有琉璃色。有車磲色。赤真珠色。有如綠色。從樹流出。以為香河。名歡喜流。廣二由旬。天子天女。遊戲兩岸。歡娛受樂。天子天女。飲已喜悅。歌舞戲笑。金色蓮華。琉璃為莖。遊戲歌頌。乘眾寶殿。入大池中。八功德水。遊戲受樂。互相澆漬。其池名曰阿栖之迦。清淨嚴飾。殊妙無比。如是天眾。受天快樂。乃至愛善業盡。從天命終。不墮三惡。得受人身。生豐樂國。常無飢渴。生大富家。不值飢世。眾人所愛。以餘業故<p>復次比丘。知業果報。觀迦留足天第七住處。彼以聞慧。見迦留足天第七地處。名曰普觀。以何等業生於彼處。彼以聞慧。知持戒人修行善業。以善熏心。於破戒病人。不求恩惠。悲心施安。心不疲厭。供養病人。是人命終。生普觀天。受五欲樂。天鬘莊嚴。心意悅樂。一一遊觀。如意遊行。與諸天女。而自圍遶。威德明耀。猶如日光。一切天眾。恭敬尊重。遊於須彌寶山之中。著眾天衣。眾寶莊嚴。隨念遊戲。行於林中。眾蓮華池。山峪河泉。受自業報。如是遊戲天園林中。真金欄楯多有眾鳥以為嚴飾。風吹鈴網。出眾妙音。其林名曰普現莊嚴。威德光明。勝百千日。須彌留山。有七山峰。圍遶此林。何等為七。一名高山。二名合山。三名雨落。四名龍聲。五名愛光。六名雨寶。七名星鬘。圍遶彼林。以眾寶鈴。莊嚴眾樹。諸天女等。天鬘莊嚴。遊戲林中。身百千光。晃耀明照。天子見已。五欲縱逸。以金蓮華。共相娛樂。歌舞戲笑。妙音愛色香味觸法。不知厭足。如是三十六火之所圍遶。如火燒然。皆無厭足。比丘見已。而說頌曰<p class='lg'>　愛火所圍遶　　遍於天世間<br>　欲燒不自在　　為欲癡所使<br>　如火益乾薪　　增長火熾然<br>　如是受樂者　　愛火轉增長<br>　薪火雖熾然　　人皆能捨離<br>　愛火燒世間　　纏綿不可捨<br>　若人渡愛河　　思覺惡蟲畏<br>　得至寂滅處　　遠離愛欲故<br>　若人脫愛網　　遠離於欲瞋<br>　智人度煩惱　　永離諸憂患<br>　若布施持戒　　心常念於天<br>　斯人污淨戒　　猶如雜毒水<br>　愛誑諸眾生　　過於億千劫<br>　愚者不能捨　　為貪之所使<br>　眾生愛所誑　　猶依止於愛<br>　如人負重擔　　而飲熱鹹水<br>　飲已尋復渴　　須臾無暫息<br>　愚人不善思　　唐勞自焦苦<br>　是故應離愛　　愛心難調伏<br>　愛使諸眾生　　不得脫生死<br>　無上第一樂　　禪樂遊觀處<br>　是樂為最勝　　能視涅槃城<br>　成就勝樂因　　則受天樂報<br>　愛網之所縛　　還受地獄苦<br>　愛初後非善　　常受眾苦惱<br>　愛為眾惡本　　正法導師說　</p><p>如是比丘。觀天世間。欲河洄澓之所漂歿。退沒死苦。具觀察已。心生厭離。如是普觀。天所住地。受天快樂。乃至愛善業盡。從天還退。不墮地獄餓鬼畜生。若生人中大富饒財。妻子奴婢僮僕賈客。眷屬和合。以餘業故<p>復次比丘。知業果報。觀迦留足天第八住處。彼以聞慧。見迦留足天第八地處。名常歡喜。以何業故生於彼處。即以聞慧。知此眾生。以淨信心。見犯法者。應受死苦。繫在牢獄。以財贖命。令其得脫。不為財利。為益眾生。慈悲心故。不求報恩。是人命終。得生天上。常自歡喜。悅樂百倍。勝於餘天。以業勝故。無量天女。歌舞戲笑。以為娛樂。遊戲山峪。金毘琉璃。柔濡觸樂。河池流泉。於園林中。受天快樂。所受之樂。百千萬分。轉輪王樂。不及其一。何以故。與諸天眾同業生故。身無骨肉。亦無垢污。於須彌山側。眾寶蓮華。天鬘天衣。莊嚴其身。若上金峰。身則金色。昇琉璃峰。身琉璃色。如入池水。身皆同色。上琉璃峰。其身光色。如第二日。琉璃力故。若昇銀峰。身色如雪。如拘物頭華。一切身分。端正莊嚴。天女圍遶。作眾伎樂。遊戲園林。受天快樂。如是遊戲。遙見園林眾樹具足。名天戲林。乘閻浮檀金殿。入天戲林。其林柔濡。眾鳥音聲。和合美妙。天子入已。鳥名天音。天同業生。天善業故。即說頌曰<p class='lg'>　若有人能作　　愛樂之善業<br>　彼人業果報　　成就極端嚴<br>　既得受天樂　　若不行放逸<br>　從樂至樂處　　後必至涅槃<br>　一切樂無常　　要必終歸盡<br>　莫受此天樂　　以為自娛樂<br>　此天樂無常　　壽盡必退沒<br>　既知此法已　　當求涅槃道<br>　一切法皆盡　　高者亦當墮<br>　和合必有離　　有命皆歸死<br>　三界諸眾生　　現在及未來<br>　生者必有死　　無有法常者<br>　譬如日出沒　　一切人皆見<br>　一切生亦然　　死法常現前<br>　如是知諸法　　一切皆生滅<br>　莫行放逸心　　放逸過毒害<br>　謹慎不放逸　　是處名甘露<br>　若行放逸者　　是名為死句<br>　若不放逸者　　常得不死處<br>　若行放逸者　　常趣於死路<br>　若人行放逸　　如毒亦如火<br>　行放逸眾生　　命終至苦處<br>　若人不放逸　　所至應敬禮<br>　能至寂滅處　　永離諸放逸<br>　一切樂皆盡　　愚者不覺知<br>　至於臨終時　　一切皆忘失<br>　若人自愛身　　應修行善業<br>　修行於法樂　　如佛之所說<br>　一切皆無常　　後則致大苦<br>　佛因實諦故　　為諸眾生說　</p><p>時天聞鳥說是偈已。心自思惟。其心醒了。念宿命果。少離放逸。知足光明。持其心意。不貪五欲。不行放逸。不久心動。復著五欲。受五欲樂。乃至愛善業盡。從天還退。若無惡業。不墮地獄餓鬼畜生。得受人身。不遭王難。常受快樂。不值眾惡。以餘業故<p>復次比丘。知業果報。觀迦留足天第九住處。彼以聞慧。見迦留足天第九地處。名曰香樂。眾生何業而生彼處。彼見聞知。若人持戒。信於三寶。佛法僧中大福田處。施眾末香塗香。淨心供養。如法得物。以用布施。作已思惟而生隨喜。是人命終生香樂天。受天快樂。身出光明。天五樂音。心常歡喜。經於多時。受五欲樂。不覺長遠。諸根耽樂。躁動貪著。無始流轉。不知厭足。遊戲園林。以眾花鬘。自嚴其身。塗香末香種種樹林。具足光明。河池流泉。以為莊嚴。心著欲樂。不覺退沒。如是欲境。愛心所誑。受五欲樂。乃至業盡。從天還退。若有善業。不墮地獄餓鬼畜生。得受人身。生清涼國。不值荒壞刀兵飢饉。為一切人之所供養。以餘業故<p>復次比丘。知業果報。觀迦留足天第十住處。彼以聞慧。見迦留足天第十地處。名曰均頭。以何等業生於彼處。若人持戒信心清淨。見有眾生得罪於王被髮受戮。救令得脫。是人命終。生均頭天。受五欲樂。三方天王所受欲樂。此天所受。具足無減。具三天樂。欲樂欲明。欲樂相續。三天之樂隨念皆得。乃至天女五欲音樂受樂之具。乃至愛善業盡。從天還退。有餘善業。不墮地獄餓鬼畜生。得受人身常離怖畏憂苦惱亂。無病安隱。端正妙色。人所愛念。大富饒財。隨劫增減。壽命長遠。以餘業故<p>復次比丘。知業果報。觀迦留吒足天十種地已。觀四天王天第三住處。名常恣意。有幾住地。彼以聞慧。觀恣意天有十種地。何等為十。一名歡喜岸。二名優缽色。三名分陀利。四名眾彩。五名質多羅。六名山頂。七名摩偷。八名欲境。九名清涼池。十名常遊戲。是名常恣意天十地住處。以何等業生於彼處。彼以聞慧。見此眾生。淨心持戒。離於邪見。見人斫伐鬼神大樹。夜叉羅剎之所依止。其人擁護令不斫伐。此諸鬼神不惱害人。依樹受樂。無樹則苦。以此人故。鬼神得樂。是人命終。生歡喜岸天。受天快樂。池名清涼。鵝鴨鴛鴦。身皆金色。以為莊嚴。出眾妙音。七寶蓮華。以為嚴飾。金色林樹。名曰金林。其蓮華池周匝圍遶。金寶林樹。影現池中。無量種色。其池妙好。如帝釋池。若天帝釋。從上而下。欲伐阿修羅。見其蓮華。如日初出。如是蓮華。無量百千。以為莊嚴。帝釋見已。告諸天曰。此清涼池。清淨莊嚴。甚為奇妙。於如是等。功德華池。心常愛樂。喜岸天子。與諸天女娛樂受樂。不可譬喻。自在遊戲。天女圍遶。受第一樂。行食自在。於華池岸。及行異處。身無疲極。心常悅樂。第一具足。歌舞戲笑。音常不絕。天女圍遶。念身心樂。清淨無垢。增長成就。受五欲樂。心無厭足。何以故。愛心如火。不知足故。如是天子。遊戲種種山河宮殿。池水蓮華。七寶莊嚴。遊觀之處聞種種音。與眾天女遊戲諸林。歡娛受樂。須彌山峰。毘琉璃寶。白銀珊瑚黃金之色。光明照曜。自在遊行。光明如日。可愛如月。或有光色不可譬喻。以善業故。得此妙身。受善業果。是天遊戲。受五欲樂。乃至愛善業盡。從天命終。若有餘善。不墮地獄餓鬼畜生。得受人身。端嚴殊妙。豐樂安隱。巨富多財。受第一樂。以餘業故<p>復次比丘知業果報。觀常恣意天第二地處。彼以聞慧。見常恣意。第二地處。名優缽羅色。眾生何業。生於彼處。彼以聞慧。見此眾生順法修行。持戒淨信。為欲供養佛法僧故。造優缽華池。供養三寶。是人命終。生優缽羅色天。受天快樂。遊戲華池。歡喜娛樂。歌舞戲笑。受無量樂。一一園林。琉璃珊瑚。真金莊嚴。其地柔濡。無量天女。遊戲其中。受天快樂。隨念成就。無量山峪。娛樂喜樂。以樂因故。受樂果報。五根所對皆悉快樂。身如琉璃優缽羅色。遊諸華池。優缽羅間。其華香氣。滿百由旬。勝一切華。如王最勝。以因得果。如來所說。生天上已。愛彼華池。遊戲其中。受無量樂。六根所對。心常愛樂。乃至愛善業盡。從天命終。若有餘業。不墮地獄餓鬼畜生。得受人身。生大國土多饒華果。具足天樂。巨富饒財。以餘業故<p>復次比丘。知業果報。彼以聞慧。見常恣意天第三住處。名分陀利。眾生何業而生彼處。彼以聞慧。見此眾生。淨身口意為佛法僧。造蓮花池供養三寶。是人命終。生分陀利天。善業成就。受天快樂。種種眾寶。莊嚴其身。光明晃曜。諸天所愛。華鬘莊嚴。多諸天女。以為圍遶。金剛青摩尼寶車磲眾寶。莊嚴娛樂。自在受樂。乃至愛善業盡。從天命終。若有餘業。不墮地獄餓鬼畜生。得受人身。所生國土。多有陂澤。大富饒財。受第一樂。父母兄弟妻子眷屬之所愛念。以餘業故<p>復次比丘。知業果報。觀常恣意天第四住處。彼以聞慧。見常恣意天第四地處。名曰彩地。眾生何業生於彼處。即以聞慧。見此眾生心有淨信。為比丘僧。染治袈裟。若畢缽羅。若赤若黃。若紫若紺。若栴檀。若青若綠。若黑若碧。以此眾色。為出家人。染治法服。是人命終。生彩地天。受天快樂。眾綵衣鬘。以為莊嚴。其身常出種種光明。以照其地。一切皆亦。如赤寶華。所出光明。其地光明。亦復如是。及餘種種青黃雜寶。莊嚴其地。一切彩色衣服莊嚴。亦復如是。莊嚴其身。遊戲林中。常受快樂。無以為比。無量殊勝。功德具足。受種種樂。善業所得。種種園林。宮殿樓觀。與眾天女。眾寶莊嚴。遊戲園觀。隨至彩地。皆與同色。一一林樹。一一山峰。一一華池。一一河水。一一流泉。遊戲受樂。種種伎樂。歌舞戲笑。與眾天女。共相愛戀。六欲自娛。食須陀味。飲天甘露。無有醉亂。天眾圍遶。受斯悅樂。比丘觀已。而說偈曰<p class='lg'>　善業為高勝　　勝高須彌山<br>　善業能將人　　阿迦尼吒天<br>　種種持禁戒　　護於無量種<br>　以善業果報　　天中受快樂<br>　戒光淨莊嚴　　持戒清淨水<br>　澡浴修行人　　生天受快樂<br>　施戒自調伏　　利益諸眾生<br>　智慧進慈心　　彼人生天中<br>　正行離眾過　　戒寶自莊嚴<br>　悲心於眾生　　彼人生天中<br>　質直者如金　　鍊之離塵垢<br>　修行樂正業　　彼人生天中<br>　慈愍諸眾生　　心常念利益<br>　不染諸惡業　　彼人生天宮<br>　晝夜持禁戒　　智慧常護持<br>　彼人生天中　　常得受快樂<br>　若人念思惟　　乘於持戒馬<br>　到諸天宮殿　　無量戲樂處<br>　若遊戲天宮　　受天快樂報<br>　皆由持淨戒　　如來之所說<br>　若人鬘嚴飾　　天華極精妙<br>　遊戲於天中　　皆由善業故<br>　遊戲優缽花　　園林而莊嚴<br>　遊戲於天中　　皆由善業故<br>　若住虛空界　　天寶而莊嚴<br>　清淨光明天　　皆由持戒得<br>　金寶莊飾處　　周遍妙花香<br>　遊戲於山峰　　皆由持戒得<br>　如人入己室　　其心無怖畏<br>　持戒亦如是　　能至於天中<br>　非雞多花香　　非摩盧占蔔<br>　能勝天中香　　持戒香最勝<br>　若人護持戒　　此人則為勝<br>　若人捨離戒　　是名為死人<br>　知此功德已　　若為愛自身<br>　善護持禁戒　　遠離犯戒心<br>　持戒常調伏　　忍辱人樂見<br>　如人乘階道　　到天快樂處　</p><p>如是比丘。觀天所受自業果報。觀業果已於生死中厭離欲心。彼彩地天遊戲受樂。乃至愛善業盡。從天命終。有餘善業。不墮地獄餓鬼畜生。得受人身。為一切人之所愛敬。大富饒財。生於南天無惱亂處。以餘業故<p>復次比丘。知業果報。觀常恣意天第五住處。彼以聞慧。見常恣意天第五地處。名質多羅(魏言雜地)。眾生何業。生於彼處。即以聞慧。知此眾生信心悲心。以種種食。施與持戒不持戒人。是人命終。生質多羅天。以種種業。得種種樂。種種敷具。受種種樂。種種遊戲。諸園林中。與諸天女娛樂受樂。種種山林。谿峪峰嶺。遊戲其中。眾華池泉。優缽羅華。缽頭摩華。種種花果。遊戲之處。種種衣服。莊嚴其身。種種言說。巧言辯辭。戲笑愛語。論議之言。作種種因。種種林中。受種種樂。如是比丘。觀已歡喜。而說頌曰<p class='lg'>　諸業之所作　　過於巧畫師<br>　業畫師天中　　作種種樂報<br>　種種眾彩色　　現觀則可數<br>　心業布眾彩　　其數不可知<br>　毀壁畫則亡　　二俱同時滅<br>　若身喪滅時　　業畫不可失<br>　譬如一畫師　　造作眾文飾<br>　一心亦如是　　造作種種業<br>　五彩光色現　　見之生愛樂<br>　五根畫亦爾　　如業有生死<br>　如世巧畫師　　現前則可見<br>　心畫師微細　　一切不能見<br>　圖畫好醜形　　令壁眾像現<br>　心業亦如是　　能作善惡報<br>　是心於晝夜　　思念琱ㄕ<br>　如是業隨心　　展轉常不離<br>　風塵煙雲熱　　畫色則毀滅<br>　捨善不善時　　諸業爾乃失　</p><p>如是比丘。觀心畫師自在造業。如實觀業。厭離生死。此天受於種種愛業。乃至業盡。從天命終。若有餘善。不墮地獄餓鬼畜生。得受人身。大富多財。常行正法。乘大船舫。以求財寶。以餘業故<p>復次比丘。知業果報。觀常恣意天所住之處。彼以聞慧。見常恣意天第六地處。名曰山頂。眾生何業生於彼處。彼以聞慧。見此眾生。以善修意。為遮寒熱。造作義屋。令人受用。是人命終。生山頂處。受天快樂。五欲自娛。種種成就。有七園林。一名曼陀羅戲林。二名雲林。三名息樂林。四名遊戲林。五名吼林。六名幻林。七名尼迦羅林。於此林中。與眾天女。相隨戲笑。歌舞縱逸。作天伎樂。隨意遊觀。受第一樂。一一華林。遊戲其中。以眾寶藏。莊嚴其山。一一山峰。出金色光。遊戲其中。離諸病惱。以眾善業。得生彼處。受天悅樂。河水流泉。蓮華浴池。而相娛樂。乃至愛善業盡。從天命終。若有餘善。不墮地獄餓鬼畜生。得受人身。為大王師。眾人所愛。以餘業故<p>復次比丘。知業果報。觀常恣意天所住之地。彼以聞慧。見常恣意天第七地處。名曰摩偷(魏言美地)。眾生何業生於彼處。彼以聞慧。見此眾生修行善業。受持禁戒。利益眾生。柔濡悲心。質直不諂。不惱他人。以食布施。道行沙門。婆羅門。貧窮病苦孤獨之人。或一日二日。乃至多日。常供不息。是人命終。生於美天。受天快樂。園林鈴網。出妙音聲。諸天女眾。周匝圍遶。無量天欲。歡娛受樂。多諸童子。天須陀味。甘美恣意。曼陀羅華。以為天鬘。遊戲華林。金毘琉璃。頗梨山峰。多有眾蜂。遊於華池。出美妙音。與眾玉女遊戲園林。其林勝於百千日光。曼陀羅林。俱賒林中。金色眾鳥。音聲可愛。五樂音聲。受天快樂。金毘琉璃。以為其地。多有諸池。真珠為沙。以布其底。一一池中。八功德水。自業所生。須彌留山。金毘琉璃頗梨迦以為其石。莊嚴寶山。與天玉女。遊戲受樂。受自業果。乃至愛善業盡。從天命終。若有餘善。不墮地獄餓鬼畜生。得受人身。常受富樂。近岷茶山。受大王封。以餘業故<p>復次比丘。知業果報。觀常恣意天所住之地。彼以聞慧。見常恣意天第八地處。名曰欲境。眾生何業生於彼處。彼以聞慧。見此眾生。於持戒人。若邪見病人。施其所安。飲食湯藥。令離病苦。是人命終。生欲境天。受天快樂。無所怖畏。同地諸天。悉皆供養。以業勝故。樂報亦勝。譬如燈大。光明亦大。如是天上。受天勝樂。以善業力。生於彼處。毘琉璃寶。摩尼金光。須彌山峰。遊戲受樂。無量遊觀。莊嚴其地。園林浴池。河泉流水。七寶莊嚴。種種光明。多諸天女。恭敬圍遶。受五欲樂。如意遊戲。受諸欲樂。於彼受樂。乃至愛善業盡。從天命終。若有餘業。不墮地獄餓鬼畜生。得受人身。第一端正。無所怖畏。大富多財。王所敬重。眾人供養。壽命延長。生好國土。生值正法。不生惡世。以餘業故<p>復次比丘。知業果報。觀常恣意天所住之地。彼以聞慧。見常恣意天第九地處。名清涼池。眾生何業生於彼處。彼以聞慧。見有眾生信心悲心。見諸眾生臨終渴病。見閻羅使。生大怖畏。以石蜜漿。若以冷水。施此病人。以是因緣。是人命終。生清涼天。受天快樂。其地具足。流水河池戲樂之處。於彼天中。受種種樂。目視則足。香氣恣意。身觸細濡。聲味亦爾。其心清涼。離於醉過。其飲具足。五種功德。天既飲已。增十功德。行空不墮。乘空無礙。如遊平地。不勞其力。歌舞戲笑。心常悅樂。受天功德。百功德樂。耳聞音聲。無所障礙。如是天中。受第一樂。如是天樂。隨意所受。境界之樂。有八林樹。七寶所成。一名四歡喜。二名遊戲行。三名意清涼。四明風樂林。五名音樂聲。六名葉音。七名花林。八名如意林。於此林中。遊戲受樂。眼視妙色。耳聞愛聲。鼻聞妙香。舌得上味。如是離垢。其心清涼。五根境界。皆悉受樂。為如是等六欲所燒。日夜增長六欲之火。縱逸熾然。而不覺知。生放逸地。放逸壞心。乃至愛善業盡。從天命終。有餘善業。不墮地獄餓鬼畜生。得受人身。常離飢渴。無有疲倦。不值飢怖。受第一樂。一切世間人所愛念。為設敷具。供身醫藥。以餘業故<p>復次比丘。知業果報。觀常恣意天所住之地。彼以聞慧。觀常恣意天第十地處。名常遊戲。眾生何業生於彼處。即以聞慧。見有眾生。為修禪者。生厭離故。圖畫房舍。作死屍觀。是人命終。生常遊戲天。常受快樂。其地皆以金毘琉璃珊瑚因陀青摩尼寶。以為莊嚴。遊戲受樂。無量音聲。甚可愛樂。不可具說。飲食衣服華香之具。隨念即得。無量遊戲。所謂見林遊戲。悅樂遊戲。鳥音遊戲。音聲遊戲。恣意遊戲。善香遊戲。觸衣遊戲。種種香熏。種種和合。遊戲之樂。行於虛空。見諸親友。心亦悅樂。行眾寶山。亦受悅樂。成就如是無量悅樂。五樂音聲。自業成就。乃至愛善業盡。從天命終。有餘善業。不墮地獄餓鬼畜生。得受人身。常有種種遊戲之處。著於種種繒綵衣服。愛種種語。種種遊戲。以餘業故<p class='juan'>
正法念處經卷第二十三</p>
</body></html>
