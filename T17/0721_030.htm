<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p class='juan'>
正法念處經卷第三十<p><span class='byline'>　　　　元魏婆羅門瞿曇般若流支譯</span><br><p><b>　　<A NAME="n63"></A>觀天品第六之九(三十三天之六)</b></p>
<p>復次。是事有故是事有。所謂有彼岸故。則有此岸。若無彼岸。則無此岸。如是天子。是為是事有故是事有。是事無故是事無。互共有生。各各因緣。一切有為法。從因緣生。因緣者。所謂無明緣行。行緣識。乃至死亦如是。天子當知。如是十二因緣。彼佛世尊。於此宮殿。人中之數。五千歲中。於此宮殿。演說此法。我今為汝宣說少分。如琲e沙等三世如來應等正覺。同說此法。為正法身。彼佛世尊。說此法時。七億諸天。盡諸有漏。得法眼淨<p>爾時世尊。還閻浮提。以大悲心。為人說法。所謂無明緣行。乃至生緣老死。時諸眾生。無量無邊。遠離塵垢。於諸法中。漏盡解脫。如是世尊。天人之師。為諸天人。演說斯法。如是帝釋。為諸天眾。廣說法已。往詣摩多鄰那天宮。到其宮已。見種種鳥。七寶翅羽。以為莊嚴。眾蓮華池。其諸池中。七寶蓮華。其蓮華色。種種寶色。種種眾蜂。以為莊嚴。如日初出。其華光明。莊嚴寶殿。於其宮側。毘琉璃樹。以樹光明。互相映發。令此天宮。出青光明。其琉璃樹。真金為葉。以此樹葉。相映發故。出黃赤光。復有大光。以為莊嚴。宮室園林。以種種寶。以為莊嚴。種種寶宮。種種七寶。園林華樹。以為莊嚴。甚可愛樂。帝釋見之。發希有心。於其殿中。有大華池。七寶成就。其水黃色。如融金聚。殊妙莊嚴。種種眾寶。莊嚴廁填。種種色鳥。以為莊嚴。一切天眾。種種伎樂。歌舞戲笑。共相娛樂。往詣大池。其池名曰一切最勝。池中諸鳥。見諸天子心意蕩逸。即為天子。而說頌曰<p class='lg'>　譬如靈鷲鳥　　不住蓮花中<br>　如是寂靜處　　惡人不應住<br>　如是寂靜林　　云何行放逸<br>　顛倒不順法　　如日出冷光<br>　若得離愛樂　　解脫離眾苦<br>　若離此二法　　天樂非為樂<br>　修禪離放逸　　解脫於欲網<br>　解脫乃名樂　　非汝愛所誑<br>　世尊先住此　　及諸修行者<br>　汝為欲所牽　　不應住此林<br>　此殿受天樂　　無常不久住<br>　若離於愛欲　　是為第一樂<br>　先住此林者　　皆入第一處<br>　若得第一處　　能斷一切苦<br>　貪心好美食　　為貪心所誑<br>　此寂靜林中　　斯人不應住<br>　若修寂靜心　　樂清淨應住<br>　心行於欲境　　不住寂靜林<br>　若有心寂靜　　應住於林中<br>　為欲心所亂　　不應住此林<br>　怖畏五因緣　　愛所不能燒<br>　清淨離愛人　　終不墮惡道<br>　有生必有死　　強者病所侵<br>　富樂有衰惱　　少壯老所壞<br>　恩愛必有離　　和合不久停<br>　諸法皆如是　　正覺之所說<br>　若人於三界　　其心不迷者<br>　是人得寂靜　　應住寂林中<br>　常為欲諂曲　　憶念懷怖畏<br>　是人則不得　　林中寂靜樂<br>　若人心清淨　　依林修寂靜<br>　其人林中樂　　非是行欲人<br>　林中修淨心　　入聚心不動<br>　是故住林中　　不應住城邑<br>　若人入城邑　　為欲心所亂<br>　諂曲不清淨　　至林還寂靜<br>　是故林樹間　　第一最寂滅<br>　行者所應住　　能離於欲心<br>　諸根心寂靜　　行者心安樂<br>　千帝釋之樂　　不及此人心<br>　若得禪定樂　　一切白淨法<br>　夜摩諸天中　　不及此樂分<br>　樂從欲所生　　常與眾苦合<br>　若斷煩惱樂　　永無有破壞<br>　無始生死中　　煩惱怨結心<br>　若斷此怨結　　欲樂無能及<br>　從欲生樂者　　不淨苦果報<br>　若得解脫樂　　是樂無與等<br>　依止離欲行　　行者第一道<br>　從愛生欲樂　　不能至正道<br>　初愛生味者　　得報如火毒<br>　從欲所生樂　　常在於地獄<br>　初愛生善味　　中愛亦如是<br>　後寂靜清淨　　能至安樂處<br>　若行初中善　　莊嚴如慈母<br>　云何捨正念　　戲欲樂境界<br>　欲洄澓所轉　　中後常苦惱<br>　云何愚癡人　　於欲生愛樂<br>　如妙色毒花　　如觸猛火焰<br>　欲樂亦如是　　後受大苦惱<br>　如火益眾薪　　其焰不可滅<br>　自他俱能燒　　欲樂亦如是<br>　如飛蛾投火　　不見燒害苦<br>　欲樂亦如是　　癡人不覺知<br>　若人著欲樂　　常為欲所燒<br>　如蛾投燈火　　欲火過於此<br>　是故捨欲害　　常樂修智慧<br>　莫行於放逸　　放逸墮惡道<br>　一切愛欲樂　　為放逸所誑<br>　受樂報既盡　　後墮地獄苦<br>　其人善業盡　　為欲之所誑<br>　從天至地獄　　欲癡所誑故<br>　從生乃至終　　常修正思惟<br>　心念於戒法　　是人得寂滅<br>　焰曲邪憶念　　三毒生味著<br>　放逸水甚深　　女欲為水衣<br>　歌樂動其心　　愛水衝磐石<br>　境界蛇所覆　　心波駃流注<br>　愛河大瀑惡　　流注龍境界<br>　癡人入此河　　為天欲所沒<br>　可畏如瀑河　　癡人不覺沒<br>　猶如癡蜜蜂　　飲於毒樹花<br>　如是欲毒害　　癡人樂貪著<br>　蜂飲毒存亡　　愛欲無不沒<br>　三毒水中生　　放逸風所吹<br>　愛火燒天眾　　而猶不覺知<br>　毒生於天中　　放逸為稠林<br>　癡人所遊戲　　以愛自誑心<br>　放逸生諸欲　　攀緣不暫停<br>　是欲如夢幻　　智者所不信<br>　諸欲雖如夢　　夢非地獄因<br>　是故捨諸欲　　常修清淨業<br>　善行為最勝　　非為不善業<br>　如是善業繫　　則得於勝處<br>　諸天著欲樂　　不得寂靜處<br>　智人至寂靜　　以不放逸故　</p><p>爾時天鳥。為於放逸諸天子等。說是偈已。時釋迦天王。於此林中。復詣異處。到彼林已。其林一切善業莊嚴種種功德。學無學人所住之處。大仙世尊迦迦村陀如來住處。時天帝釋。與無量天眾。作天伎樂。共入林中。見此林樹。既入林中。諸天威德。悉皆殊勝。如須彌山處於六萬金山之中。釋迦天主在諸天中。亦復如是。三十三天諸園林中。此林光明最勝殊特。時天帝釋。與諸天眾。恭敬圍遶。詣閻浮林。其閻浮林一切金樹以為莊嚴。釋迦天王。至此林中。告諸天曰。汝等天眾。見此一切殊勝林不。無量華池園林具足。天眾白言。唯然已見。帝釋告言。此林如是。一切功德皆悉具足。我今睹之。生希有心。今睹此林。如見迦迦村陀如來無等色身。一切智慧大悲如來之所住處。於此住處。無量天眾以聞法故。從樂得樂。此佛如來無上丈夫。已入涅槃。遺果猶存。爾時帝釋。復往詣於俱吒迦殿林。迦迦村陀如來。往昔亦曾入此林中。帝釋天王入此林中。見百千萬殿圍遶此殿七寶莊嚴。謂青寶王。金剛車磲。毘琉璃寶。種種眾寶。間錯莊嚴。種種幢幡。以為嚴飾。諸殿之中。如來所坐。殊勝之殿。光明晃曜。猶如初夏秋天之時。無諸雲翳。於眾星中。日月最勝。如來所坐宮殿殊勝。亦復如是。其明照曜。唯除帝釋。一切天眾。不能久視是殿威德。譬如閻浮提中盛夏之日。一切世人無能久觀。如來之殿。亦復如是。釋迦天王。告諸天曰。汝等見是殿威德不。諸天白言。唯然天王。我已見之。帝釋告曰。此殿往昔迦迦村陀如來等正覺調御丈夫無上大師。與百千沙門。皆離疑網。見四真諦。得二解脫。具六神通四如意足。昇此大殿。以利安樂諸天人故。於夏四月。此處安居。為三十三天演說正法。所謂此是色。此色集。此色滅。此色滅道證。受想行識。和合聚集。觀過捨出。亦復如是。天子當知。彼佛如來。如是次第。為諸天眾放逸憍慢。不覺退沒無常之苦。但著欲樂。不知自相平等之相。說如是法利益眾生。爾時如來。復為放逸諸天子等。說微妙法。以偈訶責<p class='lg'>　放逸生死本　　諸天所住處<br>　放逸毒所醉　　沒在於諸有<br>　若有離放逸　　永脫三界海<br>　放逸癡為本　　盲冥無所覺<br>　光明起有本　　從於火日生<br>　因癡生放逸　　大仙如是說<br>　放逸火熾然　　由心之所起<br>　誑惑愚癡人　　至諸地獄道<br>　天人行放逸　　女色之所使<br>　和合相娛樂　　不知愛別苦<br>　臨命欲終時　　現前受大苦<br>　婇女亦隨盡　　諸樂皆磨滅<br>　和合必有離　　一切樂皆盡<br>　壯少當衰變　　一切業皆盡<br>　一切諸眾生　　善惡業所繫<br>　如伎人遊戲　　去來各差別<br>　業伎之所繫　　流轉於生死<br>　無常業流動　　智者不應信<br>　放逸如毒害　　應方便捨離<br>　若離於放逸　　永渡三界海　</p><p>爾時迦迦村陀如來。調伏九那由他放逸諸天。令離放逸。分別解說。利益諸天。與諸比丘及諸大眾。詣閻浮提時。天帝釋為諸天眾。說是語已。往詣殿所。昇於寶殿。俱吒迦殿。無量眾寶以為莊嚴。其諸珍寶。一切天眾。先未曾見。諸天見之。皆生歡喜發希有心。帝釋見已。告諸天眾。汝等見此殊勝殿不。未曾有此勝妙莊嚴。時諸天眾白天王言。唯然已見。帝釋告言。此寶宮殿。乃是夜摩天王之所奉獻。以淨信心。施於迦迦村陀世尊。此殿光明。不可得見。如是彼天。光明殊勝。何以故。先世天子不行放逸如汝等故。時諸天眾。自知劣弱。捨憍慢心。一切天眾。皆以頭面禮如來殿。皆發歡喜。顏色悅樂。心生厭離。自知其業減劣尟少。有發無上菩提心者。有發緣覺菩提心者。有發聲聞菩提心者。有於佛所得不壞信。一切天眾皆生淨信。合掌恭敬。住在一面。時天帝釋。入俱吒殿。至於如來師子之座演說法處。迦迦村陀如來。所臥敷具。金剛為床。種種具足。時天帝釋。以清淨心。舉身投地。禮師子座。心自念言。此是如來所坐之處。以敬重心。念如來故。從地而起。見書殿壁。有偈句頌。其文頌曰<p class='lg'>　若人投崖巖　　或有不失命<br>　墮放逸地者　　無有不受苦<br>　若人行放逸　　一切有所作<br>　如是於晝夜　　終無有樂報<br>　世間出世間　　一切諸樂法<br>　放逸能破壞　　是故應捨離<br>　不放逸不死　　放逸是死句<br>　不放逸最勝　　當為諸天主<br>　放逸生死本　　謹慎是勝道<br>　是故捨放逸　　常得受天樂<br>　若人欲求樂　　若怖畏諸苦<br>　應捨放逸行　　放逸如火毒<br>　放逸睡覆人　　放逸癡毒害<br>　作諸不善業　　放逸墜坑陷<br>　不放逸最勝　　放逸為不善<br>　不放逸得樂　　放逸常受苦<br>　總說此偈句　　為苦樂根本<br>　既知此功德　　善修自利益　</p><p>爾時帝釋。讀誦此偈。增長恭敬。以清淨心。復以頭面。禮師子座。久於此處讚不放逸。毀呰放逸。還出此殿。向諸天眾。時諸天眾見天王帝釋。皆生恭敬。至帝釋所。時天帝釋。以向偈頌。為諸天眾具足演說。告諸天曰。如是偈句。為欲利益安樂一切諸天子故。書之殿壁。一切天眾。聞是說已。皆禮世尊。作如是言。如來世尊世間之眼。為我等故說如是偈。時諸天眾。久不放逸。復以種種伎樂之音。與諸天眾。往詣微細行天。微細行天聞是事已。與諸天女種種伎樂。出妙音聲。來詣此林。欲與此林諸天子等共相娛樂。微細行天。既至此林。此林諸天。還失正念。入於放逸。種種伎樂。歌舞戲笑。向微細行。諸天大眾。既相見已。皆生歡喜。於園林中。寶樹寶枝。彌覆園林。互相娛樂。乃至愛善業盡。從天命終。隨業流轉。墮於地獄餓鬼畜生。若有閉於三惡道門。還生人中安樂國土。園林流池皆悉具足。常行善業。大富饒財。或為國王。或為大臣。為一切人之所愛敬。常樂布施。護持禁戒。樂作善業。以餘業故<p>復次比丘。知業果報。觀三十三天所住之地。彼以聞慧。見有地處。第二十二。名威德輪。眾生何業。生於彼天。彼以聞慧見諸眾生。修行善法常不放逸。以利益心利益眾生。信於業果。近善知識。不殺生不偷盜。若尸賒婆樹。若菴羅樹。若棗若榛種種林樹。於此樹上有諸鳥巢。巢中有子。若鳥若蛇取諸鳥子。其人見之。以慈悲心。利益眾生。救令得脫。云何不盜。於他林樹乃至不取一枝一葉。亦不教他。若行道路。見地遺果。不取不盜。見人取者勸令捨離。云何行善而修布施。於降雨時以食施僧。若飢饉世。若疾病人。以食施之。自持禁戒令他住戒。見住戒者教他隨喜。為他眾生說業果報。念佛法僧而行布施。若施父母。若優婆塞。或無禁戒病患之人。以飲食湯藥所須之具。施此諸人。亦教他人。說業果報。不近惡友。不與同住。不共言說。常能善攝身口意業。自利利他。是人命終。生於善道三十三天威德輪地。生此天已。以善業故。其身光明。如月盛滿。其地莊嚴。甚可愛樂。七寶園林。充滿其地。種種流泉。諸蓮華池。種種蓮華。毘琉璃莖。黃金為葉。遍覆池水。種種金石以為崖岸。旋轉洄澓。猶如舞戲。種種眾鳥出妙音聲令心悅豫。真金山峰。毘琉璃峰。莊嚴其地。鵝鴨鴛鴦出眾妙音。天子天女歡喜遊戲。遶蓮華池。其河流注出妙音聲。復有眾寶蓮華之林。種種光明。種種眾蜂。以為莊嚴。天子天女觀蓮華池。以種種寶莊嚴其身。光明輪天。久時受樂。復往詣於彌難多林。遊戲受樂。種種樂音互相娛樂。至彼林中。有蓮華林。名箜篌遊戲。其蓮華林。縱廣正等五百由旬。上味色香美味之飲充滿其中。諸天飲之歌舞戲笑。共相娛樂。時有天鳥。名曰正行。見諸天子行於放逸。而說頌曰<p class='lg'>　無恥無慚愧　　懈怠惡知識<br>　是地獄種子　　智者所捨離<br>　無恥無慚愧　　常作不善行<br>　如人墜高巖　　後時乃自覺<br>　貪癡無誠信　　其心無怖畏<br>　為嫉妒所迷　　不得生天中<br>　飲酒虛妄語　　心堅著貪欲<br>　不信業果報　　是地獄因緣<br>　守護心過惡　　瞋恚之惡業<br>　眾生惡業故　　墮於三惡道<br>　心勇造惡業　　常為欲所使<br>　常行於妄語　　其人無樂報<br>　若人毀犯戒　　如偽寶雲母<br>　其人惡業故　　墮於三惡道<br>　若人住惡心　　其闇無有邊<br>　若人歸三寶　　如夜大光明<br>　愚夫行放逸　　如醉癡自欺<br>　二放逸所惑　　輪轉於地獄<br>　一切諸世間　　有出必歸滅<br>　如生則有死　　畢竟不相離<br>　放逸自圍遶　　境界海增長<br>　愛鎖之所縛　　遊戲於天中<br>　諸天初生時　　樂生念念滅<br>　放逸自覆心　　不知無常轉<br>　放逸自迷惑　　常樂於境界<br>　因欲無厭足　　常受諸苦惱<br>　無有念念時　　須臾不自在<br>　是愛使眾生　　受於天中樂<br>　愛地甚暴惡　　無量雜覺觀<br>　遊戲於愛地　　為欲之所使<br>　譬如地獄火　　焚燒諸罪人<br>　愛火亦如是　　焚燒一切天<br>　飢渴火熾然　　焚燒諸餓鬼<br>　畜生相殘害　　人中追求苦<br>　愛火周遍起　　一切皆圍遶<br>　火燒常熾然　　世間莫能覺　</p><p>如是天鳥。為諸放逸諸天子等。說是偈已。若諸天子。已於先世行善業者。聞此法音。少離放逸。不飲天酒。遠離色香味觸上妙五欲放逸之樂。復入園林伎樂自娛。隨心所念受種種樂。青毘琉璃車磲寶峰。於園林中流泉河水。眾蓮華池。以為莊嚴。種種色蜂遊集其中。其蓮華林。毘琉璃葉。頗梨為莖。多有眾蜂。不可喻說。百千天女。與諸天子遊戲受樂。以善業故。種種境界。天女愛河之所[<a href='javascript:showpic("../fontimg/018497.gif")'>漂*寸</a>]沒。未曾覺悟。如是遊戲。共相娛樂。乃至愛善業盡。從天命終。隨業流轉墮於地獄餓鬼畜生。若生人中生安樂處。大富饒財。其心廣大。樂修正法。常愛智慧。愛樂沙門及婆羅門。壽命延長。以餘業故<p>復次比丘。知業果報。觀三十三天所住之地。彼以聞慧。見二十三地處。名曰月行。眾生何業生於彼處。彼聞知見。若有眾生。以清淨心修行善業。善修其心。造佛形像。或為供養。洗佛形像。令除塵垢。揩拭刷磨。或見金銀為如來像。見之歡喜。思惟愛仰福田功德。思心功德。自熏其心。而行善業。心生喜悅。不殺不盜。云何不殺。如是之人。乃至不念斷眾生命。亦不教他。見人作者不生隨喜。勸令不作。令住善道。自利利人。復有不殺。不生殺念。乃至床褥臥具有濕生蟲。不起心想欲害其命。於微細命乃至蟻子。不起殺意。是名不殺生。云何不盜。如是善人。修行善業不知厭足。於一切處。不行偷盜。乃至草木泥土。自既不取。亦不教他。設有大熱。不奪他蔭。不令他人住於日中自受蔭處。自有勢力。亦不奪他。不教他人。見他作者。勸令不作。乃至蔭涼。亦不偷盜。微細之事。皆不偷盜。是名不盜。如是之人。命終之後。生於天中月行之地。生彼天已。以善業故。得樂果報。光明普照。猶如和合十月並照。如是天眾。身相光明。清淨無垢。亦復如是。天子既生。一切天眾。百倍轉勝。其身光明。冷暖調適。一切餘天。見之愛樂。其光勝於餘天之光。其光普照滿十由旬。勝餘一切珍寶之光。以善業故。如是天子。無量眷屬以為圍遶。作眾伎樂。詣於園林遊戲之處。林名五樂。第一勝妙。於三十三天。最為殊特。其樹威德。樹有善果。眾鳥勝慧。缽頭摩伽華。華池流水。空中香風。來吹寶鈴。出於無量微妙音聲。是時天子。與諸天眾。作眾伎樂。與諸天女種種莊嚴。詣五樂林種種伎樂。遊戲受樂。天女歌頌五樂之音。受第一樂。以於福田作善業故。得此勝香。其香普熏。滿五由旬。其果處空。猶如眾星。其樹莊嚴。天中最勝。明如日光。其光不熱。亦復無冷。其果色香。眾味具足。其香勝於一切香氣。熏五由旬。如星處空。果中常流種種香飲。諸天飲之。離於醉亂。種種香味。隨心所念。皆悉得之。受如是等功德之種。時有天鳥。名教放逸。為於放逸諸天子等。而說頌曰<p class='lg'>　善業將盡　　空過壽命　　當速修法<br>　莫行放逸　　少壯易過　　命亦如是<br>　眾具將失　　莫行放逸　　天非常法<br>　非常具足　　及時未壞　　當修福德<br>　善業和合　　心念守護　　未見有處<br>　而無過患　　若常亂心　　行於非法<br>　是樂虛妄　　去已不還　　持戒貿樂<br>　生於天中　　若不護戒　　臨終悔恨<br>　故應持戒　　守護莫犯　　愚人離戒<br>　不能昇天　　若於天中　　受五欲樂<br>　持戒清淨　　故得大果　　諸天著欲<br>　放逸癡毒　　不覺無常　　壞其身命<br>　無量百千　　那由他天　　皆為放逸<br>　欲火所燒　　一切眾生　　放逸所盲<br>　後受衰惱　　乃知其過　　心常攀緣<br>　而無暫住　　愚不覺知　　後為大惡<br>　心樂欲境　　不覺憂惱　　衰禍既至<br>　乃生悔恨　　結使煩惱　　從憶念生<br>　心王結使　　常行隨逐　　隨心馳騁<br>　在在所住　　常為惛醉　　流三界海<br>　若知真諦　　見世間法　　無常苦空<br>　永離憂惱　　為色所使　　常求諸欲<br>　是人後生　　永無天樂　　此珊瑚林<br>　眾寶莊嚴　　種種枝條　　蓮華嚴飾<br>　種種流水　　諸河莊嚴　　業因所得<br>　遍於虛空　　劫火既起　　燒滅須彌<br>　況此天身　　猶如水沫　　生已復滅<br>　放逸自欺　</p><p>爾時諸天子若於先世。集眾善業聞此天鳥說法之音。則能解悟。如鳥所說。必當無常。少時憶念。離於放逸。復為境界色香味觸之所誑惑。悉忘法音。猶如隔世。所應作業。不應作業。皆悉忘失。現受欲樂。不觀未來。不念天鳥說法之音。現觀五欲遊戲受樂。不念地獄餓鬼畜生。受大苦惱。不念天身甚為難得。不念無始苦惱輪轉地獄餓鬼畜生。諸苦堅[<a href='javascript:showpic("../fontimg/042744.gif")'>革*卬</a>]。難可調伏。唯除天子第一勝心久習善根<p>復次比丘。觀此天鳥。以何等業。說於清淨無垢如實之法。教於放逸諸天子等。彼聞知見。若有於人中時。作放逸行。若遊戲人。若大力士。若諸伎兒。身著袈裟。遊戲歌舞。頌佛功德。而得財物。既得財物。若衣若食。布施沙門婆羅門。或自食用。以著袈裟因緣力故。身壞命終。生於天上。受飛鳥身。受第一樂。以彼業故。復次諸天。歌舞戲笑。娛樂受樂。毘琉璃樹。黃金為葉。頗梨為枝。四周彌布。復有寶樹。種種珊瑚。寶樹嚴飾。百千眾蜂以為莊嚴。黃金真珠以為樹枝。復有山峰。七寶焰輪以為莊嚴。復有蓮華。黃金蓮華。頗梨蓮華。毘琉璃華。於此華中。遊戲受樂。復有異天寶殿樓閣。諸天於此。與諸天女。遊戲受樂。離於嫉妒。及諸恐怖。心相愛樂。互相渴仰。受第一樂。復與天眾。遊戲歌舞入如意林。既入此林。隨心所念。一切皆得。以是因緣。名如意樹。久於此林。受天樂已。復往詣於須彌金峰。其山峰中。河池流泉。以為莊嚴。與諸天女。歌舞戲笑。作天伎樂。出妙音聲。聞之悅樂。目視種種上妙之色。而受快樂以自業化。諸天女眾。以為圍遶。於須彌山無量種種蓮華之池。皆悉見之。復有種種園林蓮華。其香殊妙。聞之悅樂。復有第一上妙之觸。若身觸之。猶如觸於迦旃鄰提(迦旃鄰提海中之鳥觸之大樂有輪王出此鳥則現)無量離垢清淨光明善妙之香若有見之。甚可愛樂。遊戲如是。山峰之中。若心生念。一切皆得。無量功德。皆悉具足。自在受用。他不能奪。清淨無垢。於此地中。受天快樂。遊戲娛樂。受種種樂。其身光明。無量天女。以為圍遶。受天五欲。乃至愛善業盡。命終還退。隨業流轉。墮於地獄餓鬼畜生。若生人中。從生至終。常受快樂。色貌第一。或為王者。或為大臣。所生國土。常有善法。正見眾生之所住處。而於中生離惡知識。以餘業故<p>復次比丘。知業果報。觀三十三天所住之地。彼以聞慧。見有地處第二十四地。名閻摩娑羅。眾生何業而生彼天。彼聞知見。若有眾生。奉持禁戒。以正見心。利益眾生。正身口意。若邊險地。若曠野中。若人沒溺。墮於大河。救令得脫。若於曠野。渴乏所逼。施以漿水。若於險道。迷失道徑。示以正路不求報恩。利益眾生。救護眾生。施其壽命。云何不殺生不偷盜。或於此人。若復餘人。行於善業。不殺眾生。若於所住房舍之中。生諸眾生。若胎生濕生。若麤若細。壞人資具。或在樑間數墮人上。令人不安。以慈悲心而不殺害。蝦蟆毒蟲。種種毒螫。雖被中害。不斷其命。是名不殺生。云何不盜。幾種不盜。如是善人。行於曠野。其力自在。賈客之水。及於黑鹽。有力能取。而不偷盜。自守渴乏。若彼賈客。以水施之。然後乃飲。若彼不施。貿以飲之。善觀微細業之果報。受行佛法。念佛功德。以修其心。於須臾頃。不近惡友。不與言說。不同道行。以何因緣。不與同行。一切善業。近惡知識。則為妨礙。是故不得與之共語去來同住。何以故。惡知識者。是貪瞋癡之所住處。有智之人。應當捨之。猶如毒樹。其人清淨。如鍊真金。身壞命終。生於閻摩娑羅之地。善業之人。生彼天已。一切善人。敬重供養。決定業行。受於樂果。其身光明。如人之數。日日增長。何以故。諸天之中無日夜故。此天身光。如是增長。餘天見之。於天女前。皆生慚愧。勝餘一切異地諸天。諸天見已。皆往詣於釋迦天王。問此因緣。白言天王。閻摩娑羅。有一天子。初始出生。光明勝於一切天眾。時天帝釋。聞是語已。而說頌曰<p class='lg'>　天子之光明　　從於持戒生<br>　須彌金光輪　　十六不及一<br>　身常出光明　　猶如融金聚<br>　光明善和合　　智者造業故<br>　以上中下業　　三種持戒故<br>　得果亦如是　　有上中下報<br>　持戒離放逸　　增長無放逸<br>　常得受安樂　　諸法皆如是<br>　若持戒清淨　　今得光明身<br>　和合千日光　　所照莫能及<br>　若有勝丈夫　　受持七種戒<br>　其人得善果　　先佛之所說<br>　若人造善業　　不失樂果報<br>　不作則無果　　作業終不失<br>　癡人不樂因　　但喜樂果報<br>　無因果難求　　如沙不出油<br>　若人修行善　　遠離於嫉妒<br>　不善愚癡人　　常行於瞋恚　</p><p>爾時天帝釋。說於如是善業果報。教於放逸諸天子等。時諸天子。聞是語已。頂受奉行。還至閻摩娑羅之地。至其住處。天子天女。遊戲娛樂。伎樂音聲。受天之樂。此天地處。二娑羅樹。於三十三天諸園林中。此樹最勝。其量色相。光明華果。最為殊勝。鈴網彌覆樹葉之音。如五樂聲。天聞其音。皆來向樹。遊戲受樂。諸天既至。昇娑羅樹。於其樹上。有蓮華池。其蓮花池。名曰歡喜。蓮華池中。多有鵝鴨鴛鴦。出眾妙音。以為莊嚴。無量蓮華。八功德水。蓮花莊嚴。諸天見之。歎未曾有。除此二樹。未有如是蓮華浴池。此娑羅樹。唯除波利耶多拘毘陀羅樹。餘無及者。說是語已。天子天女。遊戲歌舞。受五欲樂。久於此處。受天之樂。復往詣於常遊戲林。首冠華鬘。服於種種異色之衣。其身流出種種光明。說少分喻。譬如夏日電光之色。三種具足。一者青光。二者黃光。三者赤光。遊戲之處。諸天子等。受五欲樂。如山濬水。湧波之力。受種種樂<p>爾時天帝釋。與善法殿一切天眾遊戲。出於善法堂殿。與諸天女。作眾伎樂。出妙音聲。向閻摩娑羅所住之地。時閻摩娑羅一切天眾。見帝釋來。皆出奉迎。合掌頂禮。釋迦天王。善法堂天。閻摩娑羅天。皆共和合。共相娛樂。歌舞戲笑。往詣雙樹。至此樹下。一切天眾。圍遶此樹。飲於摩偷天之上味。時釋迦天王。告諸天曰。汝見如是閻摩娑羅樹。一切天中。唯除波利耶多俱鞞陀羅樹。餘一切樹。無與等者。諸天白言。唯然已見。帝釋告言。汝等諸天。未知如是閻摩娑羅樹之功德。唯見其色。汝當觀此二樹勢力。時天帝釋。從殿而下。手執金剛。擊此大樹。其門即開。於其樹中。無量園林華池流水。蓮華莊嚴。摩尼山峰。白銀山峰。頗梨山峰。毘琉璃山峰。種種流水。河池莊嚴。復見天華。七寶蓮華池。百千眾蜂。以為圍遶。復見園林。黃金白銀。毘琉璃寶。青寶王樹。復有眾鳥。七寶為翅。出無量種美妙音聲。諸天聞之。得未曾有。歡喜受樂。時天帝釋。與諸天眾。前後圍遶。入於閻摩娑羅樹中行列之殿。見行列殿種種寶柱七寶莊嚴。謂青寶王。毘琉璃寶。白銀眾寶。頗梨車磲。莊嚴其柱。復有種種床褥。繒敷綩綖。莊嚴其床。其床四足。眾寶莊嚴。謂金剛寶。青寶。頗梨毘琉璃寶。復見樹內。山峰之中。種種眾鳥。無量音聲。時天帝釋。告諸天眾。汝等見此雙樹之內奇特事不。諸天白言。唯然已見。時天帝釋自觀天眾。放逸著樂。將諸天眾入於示業果報之殿。其殿清淨。猶如明鏡。其明普照。時天帝釋。曉示諸天。汝等當於寶殿壁上觀業果報。隨其因緣所作之業。若於福田。施以財寶。信心奉施。隨心而施。以時而施。得如意報。隨其生處。則受果報。隨其所受種種果報。皆悉見之。時天帝釋。復示天眾。汝等天眾。當觀如是持戒修行。於諸道中。守護眾生。猶如父母。如實不虛。如清淨地。如好珍寶。諸天種子。若人護此七種之戒。隨其生處天人之中。受持戒果。時天帝釋。復示諸天業鏡之影。告諸天曰。汝等觀於一切業報。若有丈夫。作諸善業。集於智慧正見之燈。能知如是上中下智。漏無漏果。時天帝釋。復示天眾九種布施持戒之智。於布施中。有上中下。善道果報。皆得成就。思修福田。功德具足。九種具足。天子若不決定施。不相應相。是名少果。復有少果。謂餓鬼神通。或有畜生。受於樂果。是名下施。天子汝等觀是業鏡之影。種種業果中布施果。不修思心。心不具足。功德財物。亦不具足。施好福田。具功德者。得中果報。生於人中。弗婆提國。瞿陀尼國。若處畜生。若阿修羅。若夜叉中。是名中果。於鏡殿壁見如是相。時天帝釋。復示天眾業之果報。告言天子。汝等當觀上中下業。不修思心。福田具足。云何名為不修思心而得果報。若有施主。以時而施。使人布施。心無深信。非身自施。見之不起。不恭敬禮。具足福田。具足財物。思不具足。決定布施。生於邊地無正法律無禮儀處。或為王領。或為臣佐。無有人禮。諸天子。汝當觀此業鏡之壁。悉皆得見。時天帝釋。如是示之<p class='juan'>
正法念處經卷第三十</p>
</body></html>
