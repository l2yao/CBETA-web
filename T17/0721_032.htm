<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p class='juan'>
正法念處經卷第三十二<p><span class='byline'>　　　　元魏婆羅門瞿曇般若流支譯</span><br><p><b>　　<A NAME="n67"></A>觀天品之十一(三十三天之八)</b></p>
<p>爾時天子。念其天宮。還於天上是時邪見外道諸婆羅門言。此諸地某天某天之所攝受。或作諸論。或作讚歎。如是林中。所住邪見外道諸婆羅門。見之敬重。頭面頂禮。但觀其相而生敬信。不如實知。是第二天。復生分別。見此天子處處遊行。身如火聚。謂閻浮提人身入火中。以是因緣。生於善道。受諸天身。外道邪見諸婆羅門。即作邪論。或自立宗。或自說因。自說譬喻。或作讚歎。既自邪見。復為他說。令他受行。以火燒身。望生天上。如是不能如實見知。說邪因果。非實果報。身壞命終。墮於地獄<p>復次邪見外道諸婆羅門。住林中者。生於邪見。睹此天子。從天來下。向閻浮提。以遠見故。見不明了。遙見天子。從於莊嚴山峰來下。至閻浮提。後還天上。林中所住諸婆羅門。見是事已。自生分別。謂閻浮提人。投赴高巖。以是因緣。生於善道。受諸天身。是故邪見諸婆羅門。自墜高巖。欲求生天。復以此法。為他人說。造作邪論。或作讚歎。說此邪法。以為業果。以其邪見。妄說因果。身壞命終墮於惡道地獄之中。是名邪見<p>時林中住邪見外道諸婆羅門。見此天子從天來下。向閻浮提。去之遙遠。不見正色。但見大光。猶如火色。妄生分別。便謂閻浮提人供養火故。身壞命終。生於善道。受諸天身。何以故。火是一切諸天之口。是故供養火者。得生天上。作如是等妄生分別。不如實見。造作邪論。或自立宗。或自說因。自說譬喻。自作邪見。復教他人。令入邪見。如是邪見諸婆羅門。自無利益。令他衰惱。身壞命終墮於惡道。生地獄中。復有邪見外道諸婆羅門。住在林中。見此天子。妄生分別。遙見天子不飲不食。時婆羅門作如是念。閻浮提人不飲不食。以是因緣。身壞命終生於善道。受諸天身。我今亦當不飲不食。復教他人。令學其法。造作邪論。或作讚歎。說此邪法。以為業果。以是因緣。身壞命終。墮於惡道。生地獄中。如是外道。不如實知。開惡道門<p>若此天子。或住少時。或須臾頃。於閻浮提。過於百歲。外道邪見諸婆羅門。便作是說。如是天子。常住不動。不破不壞。造作世界。能壞世間。外道見之。便作邪論。或作讚歎。說於邪因。以是因緣。身壞命終。墮於惡道。生地獄中。如是無量不如實見。造作邪論。不如實見。自心欺誑。不如實見。如是比丘。觀諸眾生。為心誑惑。以偈頌曰<p class='lg'>　心為惡蛇　　愛毒周遍　　螫人五體<br>　虛生大悔　　愛河廣大　　五根津濟<br>　此岸恐怖　　彼岸安隱　　見之妄解<br>　不如實知　　是邪見人　　墮於地獄<br>　是邪見人　　非因見因　　墮於地獄<br>　顛倒見故　　愚癡之人　　迷於因果<br>　有獄所縛　　受諸苦惱　　業之果報<br>　則有生死　　若如實見　　則到彼岸<br>　愚人求欲　　為欲所惑　　墮於地獄<br>　如蛾投火　　人中持戒　　奉修正見<br>　而得生天　　非由苦行　　此諸外道<br>　行邪見行　　恃智邪慢　　誑惑他人<br>　入於愚癡　　黑暗大海　　世間受苦<br>　以邪見故　　非以苦身　　而得解脫<br>　智者所說　　調伏其心　　燒煩惱山<br>　則得解脫　　修行正見　　滅諸煩惱<br>　見於實諦　　則得解脫<br>　一切外道　　惑諸世間　　無有寂滅<br>　不妄語處　　世間外道　　虛誑甚多<br>　百劫求之　　無有少實　　出世之法<br>　皆是真實　　世間言說　　繫縛如毒<br>　愛心造福　　得無常樂　　出世之法<br>　則得常樂　　不淨眾惡　　因緣和合<br>　空有言說　　而無誠實　　如是妄說<br>　虛誑之人　　墮於黑闇　　可怖畏處　</p><p>如是比丘。實諦見之。說如是偈。云何眾生。得真實知。得真實見。不起邪見。邪見之論。自無實見。令他邪見。以邪見論。或自受行。或為他說。自墮地獄。亦令他人墮於地獄。時諸天眾。觀察一切閻浮提已。乘諸天鳥。還歸三十三天。至於天宮。向餘天眾。如前所說。復於園林遊戲受樂。妓樂自娛。種種功德。皆悉具足。一切眾寶莊嚴之處。遊戲受樂。乃至可愛。善業壞盡。從天命終。隨業流轉。墮於地獄餓鬼畜生。若生人中。常受安樂。無有病惱。離諸衰亂。豐樂國土。而於中生。受丈夫身。諸根具足。或為國王。或為大臣。以餘業故<p>復次比丘。知業果報。觀三十三天所住之地。彼以聞慧。見三十三天第二十七地。名智慧行。眾生何業。而生彼天。彼以聞慧。見有眾生。大心持戒。修行善業。如實見於業之果報。心有信樂。常行善業。捨於不善。其心質直。遠離惡友。及至不與同路而行。不共言論。不與同住。如是善業。悉遍修習。如煉真金於現在世。為一切人之所愛敬。以修善故<p>若有比丘。常修讀誦修多羅毘尼阿毘曇。如是比丘。精勤修習。若晝若夜。心不懈息。若夜闇冥。廢其讀習。若有眾生。敬重佛法及此比丘。施僧燈明。敬重法故。敬信三寶。復行布施。令得增長讀習之善。若盛熱時。以扇布施。令無闇冥。亦無熱惱。聞諸比丘談論聖法。心甚喜悅。二種功德因緣力故。是善業人。自利利人。身壞命終。生於善道三十三天慧行之地。生彼天已。以善業故。其身光明。勝於日光。滿足十倍。一切天眾之所供養。無量百千天女。圍遶供養恭敬。皆是天子。先所親友。和悅含笑。種種莊嚴。其身勝妙。色相威德。皆悉莊嚴。離於妒嫉。互相愛敬。不離須臾。皆生歡喜。親近天子。手執蓮花。或執金花。或有銀華。毘琉璃花。頗梨迦花。或雜寶花。若金蓮花。白銀為莖。赤寶為鬚。毘琉璃花。真金為莖。青寶蓮花。白銀為莖。硨磲蓮花。青寶珠玉。以為其莖。赤蓮花寶。金剛為鬚。如是天女。至天子所。以所持花。散天子上。猶如盛夏降澍洪雨。諸天女等。以諸寶花。散於初生天子之上。亦復如是<p>爾時天子。見諸天女。心生歡喜。欲心即動。惡欲心發。從其座起。得未曾有。詣諸天女。踊躍歡喜。皆共和合。娛樂受樂。歌舞戲笑。遊戲娛樂。令此天子欲心增長。如是天女。周匝圍遶。遊於園林。天諸園林。眾寶光明。一切諸欲。皆悉具足。於此樹下。遊戲受樂。種種眾鳥。歌眾妙音。與天女音不可分別。莊嚴欲具。花果充足。種種流泉。蓮花河池。有百千種。圍遶園林。如是天子。與諸天女。遊戲娛樂。受無量樂。以善業故<p>是時天子。復與天女。更詣異林。伎樂自娛。隨念具足。受天之樂。聖人所愛持戒之果。成就果報。如是天子。天女圍遶。復往詣於摩尼支羅遊戲之林。先舊諸天。見此天子。皆出往迎。心生歡喜。猶如見於親族兄弟。安慰問訊。共入林中。五樂音聲。受天之樂。如是天子。受種種樂。復於摩尼支羅林中。無量歡喜。目視眾色。心生喜樂。其地園林。皆以七寶。而為莊嚴。金色寶衣。莊嚴林樹。如是種種。寶樹莊嚴。其地柔軟。無量飲食。從河而流。目視如是。一切眾色。眼甚愛悅。如是初生天子。與諸天眾。娛樂受樂。天子復詣毘琉璃地。共天女眾。次第見於摩尼寶衣。從樹而生。其色明淨。甚可愛樂。微風吹動。隨風上下。無量色蜂。以為莊嚴。光色如燈。諸天見之。發希有心。生大歡喜。共天女眾。往詣此樹。作天伎樂。遊戲受樂。是時諸天。於此林中。心生希有。即於花中。出天摩偷。具足一切上妙之味。一切天眾。昔所未見。色香味觸。見之皆生百倍悅樂。飲天摩偷上味之酒。天子飲之。共諸天女。遊戲受樂。歌眾妙音。讚天王釋。以天帝釋因緣力故。令我於此摩尼支羅園林天中受五欲樂。味若摩偷。色香美味。從樹花出。最為希有。我今飲之。百倍受樂。爾時天子共諸天女。以毘琉璃器。盛滿摩偷天之上味。迭共相勸。飲此天味。此諸天眾。於人中時。布施持戒今得如是勝妙色香上味果報。隨其本業上中下報。心生愧恥。樹上有鳥。名飲摩偷。見諸天子。心生愧恥。即為天子。而說頌曰<p class='lg'>　眾生癡所使　　飲於摩偷酒<br>　現觀癡所繫　　貪著於美味<br>　摩偷癡罥網　　飲之至命終<br>　退墮於地獄　　諸龍亦如是<br>　若見觸嗅嘗　　令人心癡醉<br>　是故眾罥網　　智者所捨離<br>　見之生貪著　　觸之則嗅嘗<br>　嗅之心貪味　　著味為衰惱<br>　一切繫縛中　　無過貪嗜味<br>　壞名聞色力　　以其著味故<br>　著味所迷亂　　目瞢常惛醉<br>　心迷致癡荒　　不知善惡法<br>　女人所輕笑　　眠臥於糞穢<br>　而無所覺知　　不能自動發<br>　酒能壞名聞　　踰過於死畏<br>　猶如飲毒藥　　亦如死網罥<br>　飲酒之為患　　三十有六失<br>　既知此過惡　　應當速遠離<br>　大姓智慧人　　為酒之所污<br>　眾人所輕忽　　如草隨風轉　</p><p>如是天鳥。雖是畜生。毀訾諸天。何況餘天。此諸天子。飲於天味。上中下味。色香具足。如其善業。願行種子。飲已復詣陀羅殿林。於此林中。欲行遊戲。聞種種音。心生歡喜。青優缽羅。以為首鬘。天子天女。共相圍遶。歡喜遊戲。心常念欲金色光明陀羅林殿。既受樂已。復往詣於彌伽雲林。既至彌伽雲林之中。見百千殿。天鬘莊嚴<p>爾時天主。釋迦提婆。乘伊羅婆那大白象王。共諸天子天女眷屬圍遶。心生喜悅。為欲利益放逸諸天。時諸天眾。見帝釋來。悉皆出迎。皆以頭面。頂禮天主。於天主前。出眾妙音。歌舞戲笑。歡喜叫呼。時天王釋。以柔軟言。慰問諸天。在於伊羅婆那白象之上。告諸天曰。汝以自業。受於天樂。我今欲還歡喜之園。除阿修羅瞋恚。恃怙大力慢心。時諸天眾白帝釋言。天王。我今亦當隨於天王。除阿修羅瞋恚憍慢。時天帝釋告諸天曰。汝勿急速。我今自能破阿修羅。時天帝釋語諸天已。入歡喜園。見阿修羅。在歡喜園。猶如雲聚。漸漸增長。時諸天眾。罵詈毀訾。轉增高大。時諸天眾。見其增長。罵詈不息。倍更增長。顏色醜惡。帝釋見之。告諸天眾。此阿修羅。以女瞋故。身增轉大。我當方便。令離瞋慢。時天帝釋。而說頌曰<p class='lg'>　不瞋能伏瞋　　忍伏麤惡心<br>　法能伏非法　　光明破闇冥<br>　成實勝妄語　　正語伏綺語<br>　軟語勝惡口　　能禁兩舌過<br>　慈心斷殺害　　布施除慳貪<br>　正念勝邪念　　善念破惡念<br>　明能破無明　　白日除黑闇<br>　白月勝黑月　　如是常得勝<br>　智慧知真諦　　勝於邪見欲<br>　賢聖八分道　　能破諸惡道<br>　如來四無畏　　能破諸怖畏<br>　憶念破忘失　　智能破愚癡<br>　若住阿蘭若　　則能破諸欲<br>　須彌勝眾山　　及以眾園林<br>　大海勝涓流　　及以諸河池<br>　日光勝眾星　　亦勝於餘宿<br>　法式勝無法　　布施破貧窮<br>　質直勝諂曲　　實能破妄語<br>　吉能破不吉　　火能燒眾薪<br>　水能破於渴　　食則能除飢<br>　師子心勇健　　勝於一切獸<br>　知足勝悕望　　智者如是說<br>　悲愍者常勝　　無悲為減劣<br>　智慧能調伏　　智者如是說<br>　眾惡邪見業　　多作諸妄語<br>　如是外道中　　如來最殊勝<br>　天勝阿修羅　　以其法勝故<br>　我當破一切　　何況汝一身<br>　汝阿修羅使　　汝勿生悕望<br>　令此師子座　　智者所應住　</p><p>時阿修羅。聞釋迦提婆說是語已。不復增長。以得聞於實語縛故。減劣不增。色力勇健。悉不增長。見其劣弱。時有天子。手捉其足。曳令下座。即時驅出天歡喜園。時天帝釋。心生歡喜。復往詣於摩尼支羅所住之地。乘於伊羅婆那大白象王。騰空而遊。向於摩尼支羅之林。所作已辦。與諸一切天子天女。至摩尼地。摩尼地天。見天王釋。皆悉出迎。頭面頂禮。修敬既畢。皆往詣於彌伽雲林。其地一切眾欲具足。柔軟廣博。眾花遍覆。以蓮花枝用為宮室。一切愛處。釋迦天主。共諸天女。種種樂音。歌舞遊戲。娛樂受樂。乾闥婆王。圍繞帝釋。歌眾妙音。讚歎天王五樂音聲。以為娛樂。時天帝釋。在於伊羅婆那白象之上。其象端嚴。勝於寶山。行步進趣。如動玉山。其象鮮白。踰於雪山。如春末時。日光照曜雪山之峰。如是天眾。天子天女。圍遶帝釋。遊於園林。其諸園林。毘琉璃寶。白銀頗梨。因陀青寶。大因陀寶。赤蓮花寶。真金硨磲。以為莊嚴。釋迦天王。共諸天眾天子天女。遊戲園中。閉惡趣門。心生歡喜。雖得見諦。猶受欲樂。而常思惟眾生生死。既思惟已。不恚不悅。觀諸樂受。皆悉無常破壞離散。如是知已。內自思惟。諸天退沒。因於自業。為何所至。受自業果。業風所吹。墮於地獄餓鬼畜生。流轉受苦。而無伴侶。一切諸天及諸天女。皆悉如是。會當別離如是之業。大作樂具。戲弄一切愚癡凡夫。時天帝釋。思惟是已。而說頌曰<p class='lg'>　譬如虛空雲　　為風之所吹<br>　和合須臾散　　生死亦如是<br>　時時如眾花　　見人有生死<br>　一切皆磨滅　　如去來亦然<br>　如是善業熟　　則受於天樂<br>　善時既盡已　　樂受則亦失<br>　時節如樹林　　生時甚敷榮<br>　時節既過已　　一切皆墮落<br>　諸天如樹葉　　樹如受樂處<br>　受樂則有墮　　無有常樂者<br>　猶如夏降雨　　不住於空中<br>　諸樂亦如是　　念念不暫停<br>　譬如孔雀鳥　　風雲則出聲<br>　風止聲則滅　　天樂亦如是<br>　譬如以乾木　　而置於火中<br>　天樂亦如是　　為時火所燒<br>　生已復歸滅　　已經百千返<br>　為愛之所欺　　而無有厭心<br>　癡愛網所覆　　一切無免者<br>　戲弄於諸天　　受諸不善業　</p><p>如是天帝釋。愍諸天故。說是偈已。乘於伊羅婆那大白象王。天眾圍遶。奏諸音樂。出妙音聲。還善法堂。以得勝於阿修羅故。心生歡喜。諸天恭敬。到善法堂。摩尼支羅所住諸天。受欲無厭。受於色聲香味觸等遊戲園林。乃至可愛善業壞盡。從天還退。隨業流轉。墮於地獄餓鬼畜生。若生人中。生大種姓。受第一樂。端正殊妙。生在中國。正法行處。大富饒財。子孫具足。壽命延長。眷屬和順。世間所有一切資具。皆悉具足。一切眾人之所愛敬。或為大王。或作大臣。以餘業故<p>復次比丘。知樂果報觀三十三天所住之地。彼以聞慧。見三十三天。二十八地名曰眾分。眾生何業而生彼天。彼以聞知。見有眾生修行善業。正身口意。質直不諂。不惱眾生。常行善意。其心質直。離惡知識。親近善友。不近惡友。不共言論。不與同住。亦不同行。常避惡人。惡人所友。亦不親近。親近賢善。聽聞正法。聞已思惟。心入於法。善不善無記。若有善法。則便攝取。知不善法。則便捨離。正念觀察。調伏其心。不貪不欲。持七種戒。微細不犯。乃至小犯。常懷大懼。一切善業。如鍊真金。清淨無垢。如是之人。不殺不盜。布施修福。見殺害者。救令得脫。云何救於殺害眾生。若有丈夫。侵他婦人。為官所收。打惡聲鼓。從右門出。欲斷其命。無救無護。無所悕望。愁悴憂惱。欲至塚間。將至殺處。如是善人。贖令得脫。復行布施。修諸福德。云何善人修行福業。若僧住處。曠野無水。渴乏苦惱。如是善人。或為作井。或為造池。若有水池。若井崩壞。若多細蟲。為僧修治。以諸細蟲置餘水中。如是微細。皆不殺害。若以漉囊。漉諸水蟲還置水中。是名不殺生。云何不偷盜。不以盜心取他草葉。若曠野中種種果菜。故村聚落疑他所護。亦不故取。是名不盜。是人修行一切善業。身壞命終。生於善道三十三天眾分之地。生於右門。真金為座。白銀琉璃。或以頗梨。或車磲寶。或赤蓮花寶。以為其座。青因陀寶。大青寶王。真珠之座。如是珍寶莊嚴之座。而於中生。既生天已。而自思惟。我以何業。而來生此。即自念知。我於前世。作斯善業。供養眾僧。如是善業。猶如父母。清涼之寶。生於天上。決定受樂。如是天子。作是念已。即自現見業之果報。見果報已。讚歎善業。毀訾惡業。念本生已。念人業地。無量善業地。如父如母。爾時天子。念本生已。而說頌曰<p class='lg'>　以善得人身　　得已不放逸<br>　造作眾善業　　因是得生天<br>　人身甚難得　　得已行放逸<br>　為放逸所迷　　命終墮地獄<br>　作三種善業　　修行七種戒<br>　殺於三怨家　　則受諸天身<br>　若人伏煩惱　　未斷於愛心<br>　是人愛因緣　　則生於天中<br>　破壞於嫉妒　　大苦之窟宅<br>　種種行布施　　是人生天中<br>　觀他如己身　　悲愍護眾生<br>　慈心常調伏　　是人生天中<br>　觀偷盜如火　　布施於一切<br>　以自修其心　　是人生天中<br>　觀他妻如母　　常思惟真諦<br>　慾泥不能污　　是人生天中<br>　火從自心起　　由舌讚燧生<br>　若離此妄語　　則生於善道<br>　惡口破慈心　　智者能捨離<br>　常樂說軟語　　則生於天上<br>　觀綺語如刀　　一切常遠離<br>　常行於正語　　是人生善道<br>　若有行善人　　不行於兩舌<br>　實說諦知時　　是人生天中<br>　若人護如是　　七種身口戒<br>　其人諦知戒　　則生於天中　</p><p>如是初生天子。思惟既訖說此偈已。觀本生處。念生處已。著欲境界。以前習故。說如是偈。爾時初生天子。威德殊勝。一切皆集。天女見之。速疾馳奔至天子所。猶如眾蜂馳奔蓮花。諸天女眾。馳奔天子。亦復如是。手中執於種種伎樂。琴瑟箜篌。鼓眾妙音。是諸天女。花鬘莊嚴。散以末香。手執花鬘。復有天女。散花供養。初生天子。如是天女。以種種供養供養天子。不可譬喻勝上天女。或百或千。見此天子初生天中。心生愛樂。又見本所奉事天子死相已現。捨本天子。馳向初生福德天子。譬如渴牛。捨於枯池。走趣清水。此諸天女。亦復如是。捨本所事。馳速往詣初生天子<p>爾時初生天子。聞諸天女莊嚴之具。出美妙音。欲心即發。何況見色。及其音聲。爾時天子。見諸天女。及聞樂音。恭敬供養。心生愛樂。悉忘本生。猶如隔於百千生死。何以故。以生天中放逸地故。性如是故。爾時初生天子。為諸天女。以諸欲法種種情態不善觀故。欲心增長。時諸天女。說於種種欲心相應不淨之語。如是受於放逸之樂。天子天女。互相隨逐。天女圍遶。一切諸欲。皆悉具足。如是之樂。昔所未得。今既得已。心生歡喜。為欲所牽。隨諸天女。不得自在。時諸天女。奉給天子。歌舞戲笑。種種吟詠。鄙褻調話。令此天子心意迷惑。隨諸天女所至之處。常隨其後。欲網所縛。如鳥在網。如是天子。愛欲所縛。亦復如是。隨其至處。天子隨之。如是地處。七寶莊嚴。昔所未見。見之愛樂。既見此地。於此地中無量天衣天鬘莊嚴。受無量樂。復往詣於度曠野林。作天伎樂。共此天子。至曠野林見此林中。一切眾鳥。種種相貌。以為莊嚴。其音美妙。出種種聲。與諸群鳥。遊戲娛樂。諸鳥亦復雄雌相隨。若至華中。飲摩偷酒。雄鳥隨之。若於諸花。亦復如是。若鳥遊空。雄雌相隨。亦復如是。隨其至處。若食美果。鳥亦隨之。若復遊戲蓮花池中。亦復如是。於山峰中。二鳥雙遊。如是天鳥。亦為愛網之所繫縛。將至異處。眾蜂之類。亦復如是。群鹿麚麀。相隨遊戲。亦為麀鹿欲網所縛。亦如天子。迷天女色。譬如夏時降雨滿池。充遍盈溢。是諸天子。為諸天女欲愛充滿。亦復如是。愛欲繫縛。雖復舒緩。甚為難解。如是比丘。觀此事已。而說頌曰<p class='lg'>　如是女欲網　　繫縛甚堅牢<br>　能令諸眾生　　輪轉於有獄<br>　身縛尚可解　　心縛不可脫<br>　心既為欲縛　　常受諸苦惱<br>　罥網尚可斷　　欲網不可燒<br>　隨其所行處　　不離三惡道<br>　罥網但縛身　　愛網甚廣大<br>　雖非是色法　　能縛一切人<br>　罥網縛眾生　　尚可現睹見<br>　如是愛縛心　　求之不可見<br>　初染生愛著　　心著甚難解<br>　人為愛所縛　　不能脫生死<br>　女色大罥網　　縛眾生六根<br>　罥但縛一身　　或縛或不縛<br>　若枷鎖杻械　　聖說非為堅<br>　癡人愛染心　　繫縛甚堅牢　</p><p>如是比丘。毀訾愛欲。爾時天子。為愛天女一切愛網之所繫縛。將至園林。見種種林。甚可愛樂。無以可喻。爾時天子。遊於花池。其池名曰白鵝之池。與諸天女。至此池邊。天子天女。遊戲娛樂。受五欲樂。種種樂音。出眾妙聲。眾分天子。復往詣於金山之中。互相娛樂。受五欲樂。既受樂已。作如是念。我今當與一切天眾詣善法殿遊戲受樂。作是念已。與諸天眾。詣善法殿。或遊虛空。或乘鵝鳥。或乘孔雀。或乘宮殿。如是種種詣善法殿。見天帝釋種種伎樂歌眾妙音。至善法堂。爾時釋迦天王。聞眾樂音。告諸天子。大仙。如是音樂。是誰樂音。何地天眾。來至於此。時諸天子。聞是語已。皆出觀之。既見天眾。還善法殿。白帝釋言。天王當知。眾分地天眾。今來至此。奉問天王。時天帝釋。告諸天子。汝今應當發勝歡喜。以諸樂器。作諸伎樂。出迎眾分所來天子。種種遊戲。共相娛樂。時諸天子。聞帝釋敕。即奉其教。手執種種琴瑟箜篌。種種樂器。種種天鬘。莊嚴其身。其身流出種種光明。身光鮮白。晃曜照明。出迎眾分所來天子。二眾相見。和合遊戲。作諸神通。種種伎樂歌眾妙音。至善法殿。爾時天主釋迦提婆。坐百千柱寶殿之上。其師子座。名曰得勝。天王坐上。安隱快樂。威德光焰。百千天眾。周匝圍遶。受善業果。威德殊勝。過於和合百日並照。雖處天宮。而不放逸。如是天眾。既見天王。皆大歡喜。過先十倍。即以頭面頂禮天王釋迦提婆。歌舞遊戲。以諸偈頌。讚歎天王<p class='lg'>　天主憍尸迦　　常護於世間<br>　法行常寂靜　　境界莫能壞<br>　以法調世間　　不以非法教<br>　順法常安樂　　違法受苦惱<br>　行法則安樂　　修智亦如是<br>　不侵不妄語　　常受於安樂<br>　若世間功德　　出世間功德<br>　此一切功德　　天王悉具足<br>　怖者為作歸　　苦者示善道<br>　天王持世間　　天人阿修羅<br>　天王最殊勝　　離諸不善法<br>　洗除三惡垢　　受於三歸法<br>　如實知三業　　行勝三菩提<br>　雖生放逸地　　不樂於放逸<br>　天王持世間　　法行離怨敵　</p><p>爾時眾分之地諸天子等。勝智慧等。讚天王時。爾時釋迦提婆因陀羅。觀諸天眾。善言慰喻。告諸天曰。諸天子。莫行放逸。若放逸者。則無利益。時諸天子讚帝釋已。與天帝釋。乘於虛空向眾分地。帝釋為首。諸天隨從。往詣眾分。時天帝釋。作如是念。此諸天子。心行放逸。不知退苦。我當示化退沒之相。令生厭離。時天帝釋為於遊戲放逸諸天子等。化中陰有。時諸天子遊戲園林山峰花池。時諸天子各各自見一切眾具勝相莊嚴。皆見失壞。一切樂具亦皆磨滅。惶怖苦惱。身被繫縛。怖畏涕泣。煙焰俱起。來遶其身。閻羅王使之所執持。飢渴自燒。行大怖畏。火來燒身。猶如燒林。閻羅使者。醜惡可畏。種種惡色。手執刀杖。弓刀矛槊及捉黑繩。赤棒網罥。或有上昇。或有下行。時閻羅王。所遣使者。遍須彌山。時諸天子。見閻羅使從於天上縛諸天子。加諸楚毒。罵詈撾打。遍身火起。其焰猛熾。時閻羅使。手把刀戟。奮目大怒。互相告曰。諸閻羅使。速縛如是放逸天子。我當戮之。將入地獄。令其不復得行放逸。如是大喚。上昇虛空。上須彌山。遍於諸地皆令摧壞。百千萬億那由他數。閻羅使者。伺命之官。醜惡獄卒。遍壞諸地及以山側。遍於虛空。或上或下。惱諸天子。語諸天子。汝等所受五欲之樂。種種音樂。今何所在。汝等今為閻羅使者。將詣地獄。受大苦惱。若諸天子。將墮地獄。則見獄火來燒其身。若諸天子。有善業者。但見地獄。不見自身為火所燒。時諸天子。自見中陰。被大繫縛。爾時獄卒閻羅王使。為此天子。而說頌曰<p class='lg'>　汝愛於欲樂　　而不作善業<br>　是故得苦果　　今日已成熟<br>　汝若樂放逸　　而行於非法<br>　至於臨終時　　心乃生悔熱<br>　悔熱喻火燒　　亦喻於刀戟<br>　從於五根生　　而還自燒滅<br>　於苦謂為樂　　貪怨為親友<br>　觀放逸如是　　是故應捨離<br>　放逸愛和合　　為欲之所縛<br>　三種大怨家　　能破壞大樂<br>　憍慢近惡友　　懈怠及貪心<br>　遠離於持戒　　是地獄因緣<br>　持戒清涼觸　　得報甚清涼<br>　愚人不修行　　臨終生悔熱<br>　見於他妻妾　　而生貪著心<br>　飲酒行劫盜　　因此墮地獄<br>　惡口親惡友　　邪見無正信<br>　其心多躁擾　　此法失人身<br>　貪心及綺語　　妄語無誠信<br>　今世若後世　　無有少安樂<br>　遠離於善友　　親近惡知識<br>　根本無利益　　不信業果報<br>　不識業果報　　苦樂非眾生<br>　是人迷因果　　臨終生悔熱<br>　若人常妄語　　恃智生憍慢<br>　後得大衰惱　　乃覺其業果<br>　若流轉世間　　具受諸苦惱<br>　皆由無明力　　大仙如是說　</p><p>爾時釋迦提婆因陀羅。化作如是閻羅使者。為諸天子中有說法。折伏呵責。時天帝釋。復為諸天眾。示現變化。若諸天子。有先世業。應墮畜生。示於無量種種業相。如印印泥。中陰之相。互相殘害。共相食噉。生大怖畏。令諸天子。皆悉見之。若諸天子。無畜生業。但見畜生。互相殘害。不見自身作畜生形。時天帝釋。復為放逸。諸天子等。示化中陰。若諸天子。當生餓鬼。為於飢渴。焚燒其身。長髮覆面。其形醜惡。此諸天子。見虛空中。烏鴟諸鳥。來啄其眼及耳鼻舌。是時天眾。見向所化如是惡相。生大怖畏。餘天見已白帝釋言。釋迦天王。何故捨諸天子。而自止住。此諸天子。皆被繫縛。或阿修羅。或餘惡人。將之欲去。遍須彌山一切諸地。我亦曾與阿修羅鬥。未曾睹見如是惡相。又阿修羅及其軍眾。未曾俱來至此天中。云何世間失正法耶。不孝父母耶。不敬沙門婆羅門耶。不敬耆舊長宿耶。天王。今諸世間不供養如來及法僧耶。不知因果。不知真諦耶。如護世天王。常說此法。今閻浮提不修行耶。今諸天眾。皆被惱亂。天王。何故不嚴器仗。乘於伊那大龍象王。身服鎧鉀。擊天戰鼓。莊嚴鬥戰。有諸天眾天主同業。向天王釋。作如是說。復有諸天。睹此希有未曾見事。心生厭離。極大恐怖。諸根振動。歸依帝釋。作如是言。唯願天王。救護我等。此諸天眾所住之地。悉為阿修羅之所劫奪。未曾見此阿修羅等可畏之身。如是怖畏。諸天子等。皆向帝釋作如是說。復有天子。見是化已。向善法殿。速疾馳奔。取諸器仗鬥戰之具。復有天子。詣雜殿林。取諸鬥具。向閻羅使。若打若捉。不能加害。譬如鏡中所見色像。不可捉持。不可打害。如是天王。示如斯化<p>是時天主釋迦提婆。復示天子。化阿修羅。勝於羅[<a href='javascript:showpic("../fontimg/023523.gif")'>目*侯</a>]勇健阿修羅等。被縛撾打。斫刺罵詈。悲泣憂惱。如諸天子。化受苦惱。時諸天子。見阿修羅受大劇苦。百千萬倍。過諸天子。時諸天子。見阿修羅受大苦惱。未曾所見。生大怖畏。復往詣於釋迦天王。白天王言。我今不知。是何丈夫。有斯大力。皆能繫縛諸阿修羅王。羅[<a href='javascript:showpic("../fontimg/023523.gif")'>目*侯</a>]阿修羅王。勇健阿修羅王。繫撾打棒。斫刺罵詈。云何有此未曾有事。令諸天子身毛皆豎。唯願天王。為我說之。我今亦畏得此衰惱。天王。何者為知不耶。諸天之眾及阿修羅。皆悉破壞。一切世間。恐皆摧滅。天王若知。願為我說。釋迦天王。若不知若不知者。願善思惟<p class='juan'>
正法念處經卷第三十二</p>
</body></html>
