<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p class='juan'>
正法念處經卷第六十<p><span class='byline'>　　　　元魏婆羅門瞿曇般若流支譯</span><br><p><b>　　<A NAME="n123"></A>觀天品之三十九(夜摩天之二十五)</b></p>
<p>復次夜摩天王善時鵝王。及說法鳥眾現前。為令魔王大臣放逸等得調伏故。說迦葉如來修多羅。從昔天子傳聞而說。已說六種白法。斷除塵垢。我今當說第七垢法。白法能斷。何等垢法。所謂見本生處而生樂心。樂見親里。遠離斷之。知識親里。心常樂見。常念親近。晝夜不離。不樂修禪習業。不近善師。供養三寶。不念未來業。於三業中。不為他說。亦不自作。但念親里。欲見親里知識親舊。云何修理生業。以何自活。作是念已。憂愁所覆。雖為解脫住林樹間。不隨順行。是為無智。心入憂海。既入憂海。復入無等生老病死大憂海中。欲見親里親舊知識。入魔網中。見親里故。增長愛心。家家請食。便生貪心。隨俗所作。聞在家者有所言說。心則樂著。以心樂故。如其所作。失自利益。愚癡故退。不畏未來惡道之苦。亦不思惟地獄餓鬼畜生及餘生處。亦不思惟現在怖畏老病死苦。愛別離苦。怨憎會苦。亦不思惟一切所愛。皆當別離。以怖親里知識親戚。而行出家還復習近。樂於親里知識親舊。愛他飲食。數至他門。身壞命終墮於惡道。或生地獄。或生餓鬼。或生畜生。所為出家。皆悉退失。既墮地獄餓鬼畜生。受大苦惱。親里知識。莫能救護。是故一切比丘。若畏地獄餓鬼畜生。不應樂見生處親里及諸知識。以近此故。得無利益。為念愛盡義故。而行出家。斷除愛網。以愚癡故。習近愛網。如人畏火捨之逃走。更入大火。如是畏家。捨家出家。還入畏處。亦復如是。捨離親里。入林樹間。還復習近。是為無眼。無知所閉。諸根不調。是名染法。云何而斷。若不能以智慧斷除。或不能遮。或不能持。應當長久遠避遮之。若無智人。不能以餘方便斷愛。當遠避之。一切人愛。以不見故。斷一切愛法。皆當別離。至於死時。無人能救。唯除善業。無量百千生處善法之業。最為能救。非諸親里能救於人。亦非兄弟。如是比丘。捨離親屬。獨處閑居。能斷垢法。老病死時。非諸親里而能救護。比丘如是思惟。斷一切愛。或得微薄。是名比丘斷親里愛。復次在家出家。斷於第八染法。何等染法。所謂無義語。以正語斷之。若在家人空無義語。眾人輕賤。猶如草芥。有義之言。第一財物。諸餘財物。所不能及。無義之言。雖復富樂。猶名貧窮。空無義語。空而無實。人所輕賤。猶如白羊。無言說財。智人視之。猶如畜生。第一輕毀。如是等法。云何而斷空無義語。所謂正語。正語有二。何等為二。一者默然。二者四種正語。何等為四。一者不妄語。二者不惡口。三者不兩舌。四者不破壞語。是名正語。在家出家。若能如是。則不輕毀。在家出家。有六因緣。速為人輕。何等為六。謂無義語。突入人家。貪愛他食。坐於尊處。虛說無實。如是六法。人所輕笑。在家出家。應離此法<p>復次第九垢染。白法能斷。云何白法。斷於垢法。謂輕掉法。正住能斷。輕掉法者。障一切法。心性輕掉。以掉動故。不信不覺。不知世間所作。不知言語。不知時節。不近善友。以輕掉放逸故。於世間法。不能了達。如是輕掉惡垢。能敗現在及未來世。不得利益。在家出家。應以正住白法斷除輕掉。在家出家。若身口意離掉正住。眾人供養。正戒正智正意。離魔境界。善法滿足。終得涅槃。於世間法。智者讚歎。世間所作。皆能成就。眾所供養。所至之處。常得安樂。所作成就。如是在家出家。離於輕掉。為一切人之所讚歎<p>復次夜摩天王牟修樓陀。為說法鳥眾善時鵝王。及以魔王放逸大臣等。以本曾從舊天子所次第傳聞迦葉佛經。為天眾說<p>復次第十垢法。可輕可毀。智人所捨。何等垢法。所謂貧窮。貧有二種。一者貧戒。二者貧智。復有二種。一者貧施。二者貧慧。復有二種。一貧種姓。二者貧見。復有二種一貧寶物。二貧師尊。復有二種。一貧親族。二貧親舊。一切貧窮。皆可輕毀。若男若女。云何而斷。所謂布施。一切貧窮。布施能斷。譬如燈明。能滅諸闇。一切愚癡。智能滅之。一切異見。正見能斷。如是非法。法能斷之。第一最勝。一切智者。之所愛攝。斷眾惡道。現在未來。二世安隱。云何布施。施有多種。所謂智施。戒施。法施。安慰施。示正道施。失道路者示道路施。於道行者示以水施。命施。資具施。無畏施。實語施。斷疑施。五戒施。出家戒施。具足戒施。病醫藥施。眼目等施。如是等種種布施。能利現在及未來世。猶如父母。常思修已。斷諸貧窮。斷於惡道。於天人中。而受安樂。既受樂已。終得涅槃。如是布施。能斷貧窮。是故智者。應行布施<p>復次第十一闇法。能縛生死闇障諸法。何等闇法。所謂無智。無量無知。乃至無明闇。縛一切生。一切闇聚。以縛其頸。無知如刀。如火如毒。無知亦如一切無明。一切無明因緣而起。能令流轉一切地獄餓鬼畜生。能縛眾生。令其流轉。如是怨垢。云何斷除。謂無漏智。猶如明燈。為救為歸。於諸眾生。如父如母。猶如醫師。亦如良藥。斷無知縛。更不復生。如斷樹根。樹則不生。如火燒薪。不復更生。亦如流水。不復更返以無漏智燒於無知。亦復如是。不復更生。是故應當於一切時。勤修精進。以無漏智。斷除無知。如此所說。十一種法。放逸根本。隨逐放逸。放逸故生。是故應斷一切放逸。一切放逸根本皆無利益能成放逸。譬如依大地故。有一切藥草樹木叢林流水河池隄防城邑聚落園林。及須彌山王。皆依大地。一切地獄餓鬼畜生。亦復如是。皆依放逸。是故智者。應當捨離。爾時夜摩天王。以偈頌曰<p class='lg'>　老人身皮皺　　無力拄杖行<br>　老而不知法　　皆由放逸故<br>　以病破壞身　　偃臥於床席<br>　而不生厭離　　皆由愚癡故<br>　若遇於飢渴　　若入嶮惡道<br>　而不生厭離　　皆由放逸故<br>　若得愛別離　　而生於苦惱<br>　一切放逸故　　如來如是說<br>　若於五道中　　具受種種苦<br>　眾生常苦惱　　以其愚癡故<br>　嗚呼不厭離　　生死諸世間<br>　諸業大輪轉　　循環不暫停<br>　三界皆無樂　　亦無有少常<br>　如是愚癡人　　不知生厭離<br>　境界皆虛空　　三界猶如夢<br>　一切皆悉苦　　無目不見知<br>　如是愚癡人　　為放逸所害<br>　死畏欲至時　　無有能遮救<br>　為於不善觀　　惱亂其心意<br>　死王欲將至　　而人不覺知<br>　死王將欲至　　奪人保命心<br>　三種無利益　　惱害諸眾生<br>　老病死等苦　　以放逸故生<br>　追求惱人中　　放逸害諸天<br>　飢渴惱餓鬼　　地獄苦所惱<br>　畜生多愚癡　　迭互相殘害<br>　如是眾苦惱　　惱害諸眾生<br>　以順非法行　　放逸愚癡故<br>　猶如依大地　　生諸藥草第<br>　放逸亦如是　　增長諸煩惱<br>　此魔王軍眾　　第一大臣等<br>　摧以智金剛　　如日光除闇<br>　於此所說中　　知功德及過<br>　放逸果受苦　　無放逸果樂<br>　如是夜摩王　　無量分別說<br>　放逸之過惡　　不放逸功德<br>　老病死諸苦　　愛別怨憎會<br>　無量諸衰惱　　遍滿生死中<br>　若人知方便　　遮於未來苦<br>　惡業是苦因　　不作惡業樂<br>　滅煩惱最樂　　智者如是說<br>　此是涅槃道　　真智所演說<br>　調伏不放逸　　住於閑靜處<br>　勇猛離貪心　　去涅槃不遠<br>　離怨及親友　　滅除於有欲<br>　境界不放逸　　去涅槃不遠<br>　若人捨離惡　　修行慈悲心<br>　怖畏生死者　　去涅槃不遠<br>　以智斷煩惱　　智慧心清涼<br>　度於懈怠垢　　去涅槃不遠<br>　與四諦相應　　斷於三種過<br>　於諸根自在　　去涅槃不遠<br>　知阿那般那　　修行二種相<br>　解了智所知　　去涅槃不遠<br>　若脫於過畏　　若樂不縛心<br>　以能度彼岸　　是故名牟尼　</p><p>如是夜摩天王。為說法鳥眾善時鵝王。說迦葉如來正法經典。離放逸故。如是無量正法調伏妙音勇勝說法。爾時魔王軍眾。放逸大臣。聞正法已。作如是念。我今不能轉動夜摩天王如此之法。難知深法。不可迴轉。作是念已。具告同伴。今此牟修樓陀。此法道中。不可轉動。乃至一句。如是魔臣。共思惟已。勢力劣弱。本念破壞。失大威德。飛昇虛空。於須臾頃。還至他化自在天宮魔波旬所到已。時一切魔問使臣言。汝所作事。如憶念不。事究竟不。時三大臣聞是語已。白魔王言。天王。我失勢力。夜摩天王牟修樓陀有大智慧。於正法中。乃至一句。不可動轉。及其天眾。亦復如是。我不能亂。時魔波旬聞此語已。作如是念。放逸行天。我能令其住於欲中。雖有大力。以放逸故。住我境界。作是念已。告魔眾言。卻後我能破夜摩天。汝勿急速。我有大力悉能壞亂一切天眾。後當破之。時魔波旬說是語已。復受無等六欲之樂。於放逸地。轉增無量成就大樂。夜摩天王共善時鵝王。及說法鳥眾。說無量種法魔軍放逸。既已退還。時諸天眾所作已辦<p>爾時新生天眾。遊戲歡娛。於園林中。來向天王說法之處。及善時鵝王說法鳥眾<p>爾時夜摩天王。見此天眾。告善時言汝觀如是放逸行天。今來向此。我今當遊寂靜園林。說是語已。飛昇虛空。入寂靜林。此諸天眾。放逸遊行。五欲具足。園林池中娛樂。乃至愛業所集業盡。隨業流轉。墮於地獄餓鬼畜生。若有餘業。生於人中。財富具足。為世大人。或為大王。或為大臣。大樂之處。眾人所愛。以餘業故<p>復次比丘。知業果報。彼以聞慧。見夜摩天所住地處。名一向樂。眾生何業。生彼地處。彼以聞慧。見有善人持戒不殺不盜。如前所說。復捨邪婬。不犯邪行。第一難持。能捨不作。若見禽獸牝牡和合。不生心念。捨不欲見。亦不思惟。於邪行報。生怖畏心。是故捨離見邪行者。勸令不作。說邪行報。令住善道。以此因緣。說如是法。言是邪婬。得不愛報。畢定墮於地獄之報。既自不作。教他不作。如是之人。自利利他。身壞命終。生於善道夜摩天中一向樂地。以善業故。樂常不斷。無量諸樂。皆悉增長。於此地中。有諸園林。見之愛樂。如意之林。一切欲樂。隨念皆得。於園林中。愛樂受樂。新生天子。有諸園林。一名光明樂。二名流水樂。三名山聚樂。有蓮花池。名曰雜池。有名香流復有園林山池。復有異山天之功德。無數具足。林池可愛。新生天子遊戲受樂。千倍功德。所謂摩尼欄楯池。次名眾鳥音樂池。次名天歡喜池。次名常遊戲池。次名受樂池。次名無濁池。次名實有池。次名見當有池。此池周遍。有諸天鳥。出妙音聲。色量具足。充滿池中。如意之樹。遍於池側。無量功德。皆悉具足。以善業故。與無量天女。受五欲樂。諸天之色。隨念順行。樂觀不離。次第觀之。受五欲樂。以其持戒集善業故。得如是報。於花池中。遊戲歌舞。受五欲樂。如是五欲。渴愛刺林。復以天女而自圍遶。於摩尼莊嚴間錯之池。復往詣於餘蓮花池。莊嚴之山。遊戲受樂。天鬘天衣。五境界樂。目視可愛。昇此山上。欲受快樂。所上山峰。名曰山谷。甚可愛樂。於彼山上。復有餘天。天鬘天衣。以自莊嚴。從金山下。天眾圍遶。遊戲而來。百百千千相隨而下。新生天子。見諸天眾問天女言。如彼天眾。共諸天女。遊戲受樂。我亦如是。遊戲受樂。諸天女言。願隨其意。時初生天子。知天女心。共諸天女。圍遶遊戲。第一歡喜。五樂音聲。以為歌頌。二眾共集。遊戲受樂。不知厭足。山上有鳥。名曰山冠孔雀王。為諸天眾。以偈頌曰<p class='lg'>　世間業莊嚴　　天亦業莊嚴<br>　天處無常故　　業盡還破壞<br>　世間愛和合　　不愛於別離<br>　和合必有離　　世間法如是<br>　心愛樂諸樂　　為境界所誑<br>　諸天命速盡　　如心之生滅<br>　老病死破壞　　離別一切人<br>　常有此死法　　愚者不覺知<br>　老使次第來　　死時垂欲至<br>　為病軍能破　　愚者不覺知<br>　六種失人身　　五根能破壞<br>　如人失正道　　處處皆障礙<br>　若人念因果　　常念而不失<br>　是人見實果　　於後不生悔<br>　若人於境界　　實見不貪著<br>　此人於愛境　　則能速得脫<br>　若脫於愛網　　則度惡曠野<br>　能遠放逸火　　是人大智慧<br>　五種大怖畏　　壞一切世間<br>　以其自業故　　老病死離別　</p><p>如是山冠鳥種種莊嚴孔雀王菩提薩埵。以願力故。受孔雀身。利益他人。及利孔雀。為天說法。斷除放逸<p>爾時天眾。見新生天子。心生歡喜。以放逸故。於善法語。心不信受。或歌或舞。遊戲受樂。五樂音聲。於山峰園林。有無量種。不可譬喻。金光明窟。如意之林。莊嚴此山。無量眾鳥。百千山河。花林莊嚴。共諸天女。具一切欲。天樂具足。無量遊戲。如是天眾。遊戲次第。昇雜摩尼間錯之山。於此山上。有七寶樹。如意之林。莊嚴其山。縱廣五由旬。於其林中。有孔雀王。名種種莊嚴。住在此林。為天說法。為令天子諸天女等離放逸故。愛說法故。遊園林中。蓮花林中。種種雜林。河泉流水山峰之中。寶莊嚴處。百千眾鳥。妙音之處。一切天眾。莊嚴之處。諸天女眾。莊嚴之處。多有天子天女和合受樂。此孔雀王。則至其所。以善業故。受種種樂。一切遊戲。如是遊戲。無量差別。不可譬喻。隨念皆得<p>爾時孔雀王。於摩尼間錯山峰之中。見諸天眾受放逸樂。為令天眾離放逸故。以偈頌曰<p class='lg'>　現在若未來　　色境無厭足<br>　憶念火所燒　　數數求境界<br>　雖得生天上　　生已還歸滅<br>　為業網所縛　　復墮於地獄<br>　出受鬼畜生　　受無量苦惱<br>　眾生行五道　　以業因緣故<br>　眾生種種業　　甚多不可量<br>　故得種種果　　天中無量樂<br>　業盡故還退　　有生則有滅<br>　見於真諦者　　能見天退滅<br>　此死時欲至　　其命則破壞<br>　一切能惱亂　　愚者不覺知<br>　以種種調伏　　種種說利益<br>　天眾樂所迷　　而不生厭離<br>　善語法相應　　二世得安樂<br>　愚者不攝受　　後則生大悔<br>　以多法調伏　　語真義亦明<br>　而天著放逸　　不知真利益<br>　死怨害天命　　大力無能救<br>　大力速馳奔　　死時欲來至<br>　諸天龍夜叉　　乾闥毘舍闍<br>　一切無能敵　　是故死力大<br>　若知力無力　　是人真知業<br>　不為惡業污　　不行於惡道<br>　常修行諸善　　離不善境界<br>　如是作業人　　則無眾苦惱<br>　隨順於法行　　增長信精進<br>　三昧力相應　　如母利益子<br>　善法於五道　　一切能救護<br>　非父非母力　　能行於彼處<br>　信順於正法　　能救惡道苦<br>　隨其所至處　　信常有大力<br>　如燈能除闇　　如病得良藥<br>　如盲者得眼　　如貧人得財<br>　如水漂溺人　　信為大船筏<br>　若人放逸行　　信為能除滅<br>　死時得信故　　能除生有海<br>　則得寂滅處　　古世牟尼說<br>　以得信力故　　名正智修行<br>　信及不放逸　　精進知止足<br>　集智近善友　　此六解脫因<br>　施戒善寂滅　　慈心利眾生<br>　及行悲喜捨　　此法得因緣<br>　輕躁近惡友　　麤獷喜妄語<br>　邪見放逸行　　此法地獄因<br>　慳嫉苦惡語　　放逸行離善<br>　心常貪他物　　聖說餓鬼因<br>　近癡離智慧　　愛欲遠正法<br>　貪食樂睡眠　　佛說畜生因<br>　若人身口意　　作三種不善<br>　如是無智人　　則墮於地獄<br>　若作如是因　　受果則不差<br>　如種穀得穀　　善惡業如是<br>　見此眾多人　　作生死苦因<br>　如是愚天眾　　而猶不覺知<br>　放逸初雖樂　　後則大苦惱<br>　若法後時苦　　智者應捨離<br>　乃至未解脫　　終無有少樂<br>　若得解脫者　　常樂得成就<br>　無常放逸樂　　智者所不說<br>　若得常樂者　　智者說為樂<br>　上上次相續　　諸業皆如是<br>　其果亦如是　　上上而不斷<br>　既知業果已　　應捨離放逸<br>　當起智慧心　　此樂為無上　</p><p>如是孔雀王菩薩。種種方便。為天說法。斷除放逸。種種無畏美妙音聲。悉蔽諸天歌詠之音。以善業故。其聲遍滿二萬由旬。聞者悅樂。法樂相應<p>爾時諸天眾。為求樂故。空中旋轉。如四天王。行使天等。或去或來。此諸天眾。亦復如是<p>爾時兜率陀諸天眾。聞此聲已。七萬天眾。從上而下。敬重正法。放逸薄故。向夜摩天種種莊嚴孔雀王所。時種種莊嚴孔雀王菩薩。知兜率陀天以心歡喜。告諸天子。善來真天少放逸故。能來至此求未來果。若欲得聞種種法要。汝當速下。如我所聞寂靜之法。當為汝說。我已修集。能至涅槃。我於往昔所聞之法。一切師等。本所不聞。我於迦羅村陀佛所。得聞此法。生生之處。以願力故。常不<span class='corr'>忘</span>失。為他人說。爾時兜率陀天。聞孔雀王說是語已。從空中下。敬重正法。於山峰中大眾共會山峰之中。無量蓮花池。無量流泉。無量寶性。無量眾鳥。出妙音聲。於摩尼間錯山峰之中。圍遶孔雀王。四面而住。威德殊勝。色相具足。一切光明。勝夜摩天。如夜摩天比閻浮提人。兜率陀天勝夜摩天。亦復如是。時夜摩天見兜率天。破壞色慢及自在樂。往詣孔雀王菩薩所。有樂遊戲。入於林中。未曾見於兜率天故。瞻仰而住。或上山頂。欲求遊戲。復有諸天。圍遶孔雀王四面而住<p>爾時孔雀王菩薩告諸天眾。有二十二法。我今當說。我所敬習。利益天人。第一安樂。一切眾生。令得正行。此二十二法。利益安樂天人愛法。現在未來天人愛法。能斷放逸。滅令不生。若諸天人能離放逸。常得安樂。乃至涅槃。此法利益。父母利益所不能及。何等二十二。一者悔心。二者畏惡道。三者忍。四者精進。五者說法。六者悲心。七者軟心。八者調伏。九者信業。十者不住壞處。十一者住心。十二者畏惡名。十三者不樂著。十四者獨行。十五者心不散亂。十六者念死。十七者離色富財種姓憍慢。十八者軟語。十九者於一切眾生起平等心。二十者知足。二十一者畏於境界。二十二者捨不信心。此二十二法。若天若人。如實修行。不墮惡道。速得涅槃。云何名悔。云何悔已而得安隱。既生悔已。斷不善法。云何生悔。若見他人造作不善。身口意業。他作身業。而呵毀之。應生悔心。不共同住。若有因緣。自起不善覺觀之心。隨生即捨。不生憶念。不味不著。內心生慚愧。於他人勤修精進。令其不生。不受覺觀。心呵惡覺觀。譬如大坑滿中糞屎死狗不淨。有清淨人。入中求淨。既入坑中不淨沒咽。爾時其人心生厭惡。若有起於不善覺觀。其心生悔。亦復如是。譬如異人。常求淨行。以不知故。誤食糞穢。或有強力怨家。強令食糞。食已惡賤。心生悔恨。後更不食。若有行於善業之人。慚愧呵毀不善覺觀。亦復如是。勤修精進。斷除覺觀。是名初法。不生放逸。斷除放逸。破壞放逸。是故天人。應當修學。若有善人。欲求真諦。怖畏生死。若生微少。不善覺觀。應生悔心。不生願心。不生放逸。不放逸人。能起悔心。放逸之人。則不能悔。如是一法。是諸善業之根本也。所謂斷除不善覺觀。而生悔心。是名初法<p>復次第二善法增長善法。所謂畏於惡道。名大出法。滅於放逸。能斷放逸。一切人天。畏惡道行。若有沙門若婆羅門。若復餘人。若畏惡道。不作惡業。若見他作。亦不隨喜。知不善業墮於地獄餓鬼畜生。是故不作惡不善業。惡業之因。墮於惡道。何以故。於少惡業。習近喜樂。令惡增長。墮於地獄餓鬼畜生。是故沙門若婆羅門。及餘畏惡道者。應如是學。常應怖畏。不善果報。甚為大惡。成就地獄餓鬼畜生放逸行人。少智之人。若能如是畏惡道者。不作放逸。不作身口意三種惡業。如是之人。常修善業。捨不善業。是名畏惡道。譬如有人。知自他力。畏於毒蛇。及以刀火。能斷人命。畏惡道者。怖畏惡業。亦復如是。如是之人。於微細業。捨而不作。不行放逸。捨放逸故。生天人中。受大富樂。受富樂已。後入涅槃。以勝樂故。無死無變。無退無盡。是故常應怖畏惡道。若有沙門。若婆羅門。及餘行者。能如是行。得無上處。彼時世尊。說此偈言<p class='lg'>　若人畏惡道　　應捨放逸垢<br>　修善求功德　　則到涅槃城<br>　若人畏惡道　　其人心正直<br>　以其正心故　　從樂得樂處<br>　若不畏惡道　　則多造惡業<br>　為惡火所燒　　將入於地獄<br>　譬如微少火　　雖小亦能燒<br>　惡道亦如是　　經劫猶得報<br>　若人欲得樂　　應畏於惡道<br>　怖畏救惡道　　則能得安樂　</p><p>如是法中。若天若人。若沙門婆羅門。及餘善人。若畏惡道於少不善。尋即悔過。心不隨喜。亦不思惟。心念地獄餓鬼畜生。怖畏苦果。念已畏於三不善道。捨十惡業。止而不作。不教他作亦不隨喜。不近如是惡業之人。修行善業。捨一切惡。行淨無垢。捨離放逸。止一切惡。於不善法流轉有中。而得解脫。於一切法。得解脫已。解脫諸過。則能安隱。度有彼岸。是故應當常畏惡道。當如是學。一切天人若愛此法。能至涅槃<p>復次彼佛世尊。說離放逸能至涅槃。利益安樂一切天人。我於先世人中得聞。憶念不忘。我今當為諸天眾說。云何名為第三忍法。如是忍者。第一善法。第一清淨。佛所讚歎。忍有二種。一者法忍。一者生忍。云何法忍。緣法道行。思惟白法。忍堅固法。思惟善道勝故能忍。故名為忍。譬如大地。忍諸世間山河園林無量種類。忍之不疲。一切法忍。亦復如是。能到涅槃。一切法忍。堅固最勝。白淨善法。涅槃道攝。故名法忍。如是之人。堅固世間忍故。能至涅槃<p>復次第二忍。所謂若沙門婆羅門。若復餘人。欲起瞋恚。忍令不起。知瞋過故。作是思惟。若起瞋恚。自燒其身。其心噤毒顏色變異。他人所棄。皆悉驚避。眾人不愛。輕毀鄙賤。身壞命終。墮於地獄。以瞋恚故。無惡不作。是故智者。捨瞋如火。知瞋過故。能自利益。為欲自利。利益他人。應當行忍。譬如大火焚燒屋宅。有勇健者。以水滅之。智慧之人。忍滅瞋恚。亦復如是。能忍之人。第一善心。能捨瞋恚。眾人所愛。眾人樂見。人所信受。顏色清淨。其心寂靜。心不躁動。善淨深心。離身口過。離心熱惱。離惡道畏。離於怨憎。離惡名稱。離於憂惱。離怨家畏。離於惡人。惡口罵詈。離於悔畏。離惡聲畏。離無利畏。離於苦畏。離於慢畏。若人能離如是之畏。一切功德。皆悉具足。名稱普聞。得現在未來二世之樂。眾人視之。猶如父母。是忍辱人。眾人親近是故瞋怒。猶如毒蛇。如刀如火。以忍滅之。能令皆盡。能忍瞋恚。是名為忍。若有善人。欲修行善。應作是念。忍者如寶。應善護之。如是忍者。能破瞋恚。正法忍光。猶如炬火。能滅瞋闇。如盲者眼貧正法者之財賄。除邪見之貧窮。猶如父母。利益其子。瞋恚沒溺。忍為大船。墮惡道者。忍為救拔。忍如大水。滅地獄火。忍力能斷餓鬼慳嫉飢渴之惱。若墮畜生。互相殘害。忍力則能施其身命。應樂行忍。常習不捨。若畏惡道。當勤精進。思惟忍力。爾時孔雀王菩薩。以偈頌曰<p class='lg'>　若人忍莊嚴　　諸莊嚴中勝<br>　財物可劫盜　　忍則不可失<br>　若人修行忍　　一切眾所愛<br>　後時得安隱　　忍為第一戒<br>　若人修行忍　　捨一切瞋恚<br>　現在及未來　　常得安隱處<br>　忍辱戒智慧　　如是三種財<br>　此財最第一　　非珍寶能譬<br>　若人修行忍　　一切應供養<br>　善人所讚歎　　是故應行忍<br>　忍藥為第一　　能除於瞋毒<br>　忍能滅瞋恚　　令其不復生<br>　闇覆愚癡人　　忍為勝光明<br>　如燈能除闇　　忍示於正道<br>　若離正法財　　流轉於五道<br>　若有忍財物　　於世最豪富<br>　瞋恚大曠野　　黑闇甚難度<br>　忍資糧具足　　能過無留難<br>　若迷正法路　　忍能為正導<br>　怖畏惡道者　　忍力為救護<br>　常令眾生樂　　能滅於苦惱<br>　常得安隱樂　　永離諸怖畏<br>　善人之所愛　　能生信功德<br>　和集善吉祥　　捨離不善法<br>　示人正解脫　　能滅生死畏<br>　昇天之階陛　　滅除地獄火<br>　餓鬼畜生界　　忍為能救護<br>　忍能滿功德　　令眾生寂滅<br>　欲得吉祥樂　　當修行忍辱　</p><p>如是忍者。名第一法。以修行故。現在未來。常得安樂。身壞命終。生於天上。後得涅槃。是故為不放逸。生天人中。當修行忍<p>復次第四善業。能離放逸。若沙門婆羅門。及餘善人。作何等善業。所謂精進勤求善法。與善相應。道法精進。正時相應。時處寂靜。修習世間出世間法。相應寂靜。非不相應。若沙門婆羅門。於世間出世間法。初夜後夜。知時止息。知時知處。及知方便。如是則得安隱。而住精進。能破一切懈怠。若沙門婆羅門。為破煩惱。勤修精進。既生精進。於色聲香味觸境界。不起著心。若得因緣。持心令住。正心精進。二法為伴。攝心令離一切境界。若不善力起。精進遮之。正念斷除。一切法中。精進第一。以此二法。為同伴故。令諸善法堅固不壞而得果報。正心精進功德力故。終得涅槃。若沙門婆羅門。及餘善人。知此功德。當勤精進。於世間中。精進最勝。若世間業。以勤修故。而得堅固。以勤修故。而得果報。久住於世。他不能壞。若人精進。於命終時。其心清淨。亦不怯弱。心不散亂。不恐不怖。雖得衰惱。不休不息。常勤修習。諸善增長。怨不能壞。無有人能說其過惡。隨所作業。具足成就。如是世間善業精進。智者所讚。何況出世。正智精進。而不勝妙。是故一切法。一切時。一切智。有智和合現前精進。知時知處。正見勤修。發精進故。得一切樂。若行顛倒。則得無利。衰惱憂患。若無智慧。雖復勤苦。不名精進。爾時孔雀王菩薩以偈頌曰<p class='lg'>　時處相應故　　令作業增長<br>　如法勤精進　　則得善果報<br>　雖法處作業　　捨離於正法<br>　作業不成就　　以離精進故<br>　如法勤精進　　智慧得涅槃<br>　如空中投戟　　即生於天上<br>　若人勤作業　　而修行精進<br>　所作皆和合　　得廣大成就<br>　若於世間義　　若出世間義<br>　皆由精進力　　一切得成就<br>　若離精進力　　及離於正法<br>　彼人無富樂　　如求月中垢<br>　賢聖八分道　　念為能守護<br>　精進大力人　　能到第一道<br>　精進得菩提　　精進故生天<br>　一切諸道果　　無非精進得<br>　既知此功德　　精進調諸根<br>　意發勤精進　　無與精進等　</p><p>如是孔雀王菩薩。為兜率陀天眾夜摩天眾。說於本生所持經法。時諸天眾。皆悉聽受。離於放逸。諸根調伏。一心諦聽。時孔雀王知諸天心生大歡喜。發勤精進。以清淨心。為之說法。令集安隱。寂滅涅槃。利益安樂一切諸天。一切菩薩。法利眾生<p class='juan'>
正法念處經卷第六十</p>
</body></html>
