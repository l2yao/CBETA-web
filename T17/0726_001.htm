<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n159"></A>No. 726</b><p class='juan'>
六趣輪迴經</p>
<p><span class='byline'>　　　　馬鳴菩薩集</span><br><p><span class='byline'>　　　　西天譯經三藏朝散大夫試鴻臚少卿宣梵大師賜紫沙門臣日稱等奉　詔譯</span><br><p class='lg'>　歸命三世尊　　正等覺所說<br>　常行於利他　　積集諸功德<br>　若自身口意　　所作善惡業<br>　感果定非差　　無別造作者<br>　最勝之導師　　現證垂慈愍<br>　普為諸有情　　說隨業受報<br>　此相應正理　　聞已當領受<br>　作業皆自心　　為因馳六趣<br>　由三毒怖畏　　販賣諸物命<br>　養已殺於他　　當墮等活獄<br>　彼壽百千歲　　加刀杖捶打<br>　死已更復生　　受如是苦報<br>　於父母朋屬　　而生於損害<br>　起妄語欺誑　　當墮黑線獄<br>　黑線絣其身　　如世間解木<br>　鋸發焰熾然　　受如是苦報<br>　以火焚山川　　林木及原野<br>　燒害諸有情　　當墮炎熱獄<br>　火焰遍燒然　　苦叫聲不絕<br>　兩目無有明　　受如是苦報<br>　謂法說非法　　無根而誹謗<br>　令他生熱惱　　墮極炎熱獄<br>　是諸罪眾生　　為大火逼切<br>　燒然不暫停　　受如是苦報<br>　於豬羊狐兔　　及餘生類等<br>　殺害彼無邊　　當墮眾合獄<br>　生彼地獄已　　備受諸楚毒<br>　拷掠滅還生　　受如是苦報<br>　起惡身語意　　讒構相離間<br>　如是罪眾生　　當墮號叫獄<br>　彼熾猛火焰　　燒然無休息<br>　常發大惡聲　　受如是苦報<br>　若於佛法僧　　及諸貪乏者<br>　剽竊彼財物　　墮大號叫獄<br>　為火所燒炙　　受最極熱惱<br>　出大猛惡聲　　受如是苦報<br>　於父母師長　　及有德賢者<br>　起增上殺害　　定墮無間獄<br>　炎熾大火聚　　洞然徹骨髓<br>　長時受極苦　　決定無暫樂<br>　起冤敵鬥諍　　戈戟相殘害<br>　死墮銅爪獄　　其狀極鋒利<br>　互相而擘裂　　或變為刀杖<br>　競斫刺其身　　受如是苦報<br>　強暴侵他色　　後墮鐵刺獄<br>　刺長十六指　　削肉而穿骨<br>　復有大鐵女　　焰牙甚可怖<br>　噉頂至其踵　　受如是苦報<br>　若陰謀害他　　墮彼劍葉林<br>　猘狗及鵰鷲　　奔逐競分食<br>　若劫奪他財　　當受其極苦<br>　常吞熱鐵丸　　復灌以銅汁<br>　無辜害眾生　　當墮鐵鷹獄<br>　利爪而搏擊　　長時受苦惱<br>　若人好傷殺　　水族諸物命<br>　後墮鎔銅河　　為業火燒煮<br>　若自貪盛事　　而掩斥他善<br>　墮彼鐵磨獄　　悲號無救度<br>　若人不饒益　　當受多種形<br>　兩山夾其身　　逼切復加[<a href='javascript:showpic("../fontimg/012461.gif")'>打-丁+屑</a>]<br>　若人說非法　　破壞於橋梁<br>　鋒刃以為路　　驅彼而來往<br>　以甲傷蚤虱　　墮二羺頭山<br>　相擊死還生　　展轉而受苦<br>　依止出離道　　而不護禁戒<br>　墮煻煨獄中　　肢體皆消爛<br>　矯現諸威儀　　苟求邪活命<br>　墮屍糞獄中　　為蛆虫[<a href='javascript:showpic("../fontimg/003382.gif")'>口*(一/巾)</a>]食<br>　見五穀中虫　　不擇而礱伐<br>　墮鐵碓獄中　　常為彼舂擣<br>　見他苦生喜　　諂曲多疑惑<br>　常懷忿惡心　　作焰摩羅卒<br>　諸苦果種子　　少略而分別<br>　清淨身語心　　畢竟常遠離　</p><p>地獄趣竟<p class='lg'>　若人不樂施　　復盜眾飲食<br>　墮大癭鬼中　　常噉諸糞穢<br>　若障人布施　　於己物生吝<br>　墮針口鬼中　　腹大常飢渴<br>　無嗣慳財物　　不捨不受用<br>　墮匱乏鬼中　　得他享殘棄<br>　希望他施惠　　自少施生悔<br>　墮下劣鬼中　　常食於涎吐<br>　樂聞他過失　　加惡語宣傳<br>　墮焰口鬼中　　長受諸苦惱<br>　好起諸鬥諍　　無少慈愍心<br>　墮疲極鬼中　　食蜎蠕虫類<br>　恐愶取他財　　得已或少施<br>　墮極醜鬼中　　他怖獲微祀<br>　若人多讌樂　　廣殺諸物命<br>　自食復與他　　後墮羅剎鬼<br>　於供養香花　　或嗅或私取<br>　由起少貪心　　後作尋香鬼<br>　若人相崇奉　　於己有所求<br>　怒色希彼財　　後作猛惡鬼<br>　若人於他娶　　常樂作媒伐<br>　後懷惡相離　　死作步多鬼<br>　若人樂飲酒　　過量復顛酗<br>　或持勸他人　　後作藥叉鬼<br>　於父母師長　　所欲相違背<br>　後生藥叉宮　　勇健多卒暴<br>　彼慳貪過失　　常生餓鬼中<br>　苦樂隨自因　　是故勿復造　</p><p>餓鬼趣竟<p class='lg'>　人天三惡趣　　唯自能救拔<br>　奔馳六趣中　　如夢境和合<br>　睹自他眷屬　　傷嘆豈長久<br>　如彼俳優人　　數數易形色<br>　受地獄苦畢　　或生於天中<br>　福盡復沈淪　　墮彼畜生趣<br>　受種種形色　　後得生人間<br>　貧苦極艱辛　　譬車輪旋轉　</p><p>畜生趣竟<p class='lg'>　彼人趣壽命　　分量本長遠<br>　多造殺生因　　由此而減少<br>　縈纏諸病苦　　癩瘦時疫等<br>　為鬼魅所著　　及王法捶打<br>　若人於財利　　勞役廣希求<br>　無少惠施心　　後作守財鬼<br>　若人盜他財　　用已或能施<br>　後墮鬼趣中　　隨得隨散失<br>　若人於己財　　隨分而行施<br>　當獲於富饒　　不為他侵損<br>　若人以淨財　　離慳廣行施<br>　得上妙飲食　　所欲皆如意<br>　若人以珍饌　　淨心而奉施<br>　其所得福報　　色力命安隱<br>　若人以衣施　　彼得生愛樂<br>　獲色相端嚴　　具慚愧衣服<br>　若人造僧坊　　歡喜而用施<br>　感宮殿莊嚴　　五欲皆具足<br>　若人建橋梁　　及車乘等施<br>　得最上安隱　　珍寶之輦輿<br>　若人於曠野　　施池井泉流<br>　於在所生處　　無渴乏熱惱<br>　若人以嬖妾　　嚴飾而為施<br>　彼所得果報　　具欲樂富貴<br>　若人以經教　　及世俗文典<br>　能持施於他　　感博學大智<br>　若人以醫藥　　及以無畏施<br>　彼所得果報　　安樂離恐怖<br>　若施以燈明　　其眼常清淨<br>　若施以音樂　　得其聲美妙<br>　若施以臥具　　獲安隱快樂<br>　若施以僮僕　　營從常圍繞<br>　施乳牛等物　　得色力壽命<br>　若施以良田　　得倉庫盈溢<br>　如彼彼求者　　各各隨所欲<br>　花果及清泉　　愛語善安慰<br>　復有雖行施　　役他而少與<br>　因恐怖發心　　及希他讚譽<br>　或求現富貴　　生天受快樂<br>　如是等行施　　獲福極微少<br>　若樂行利他　　不惜於身命<br>　常懷悲愍心　　聖果不難得<br>　諸有來乞者　　依時而給與<br>　令彼生忻悅　　感果得如意<br>　施彼若艱難　　受報時亦爾<br>　輟己惠於他　　最上安樂法<br>　施為諸樂本　　如種生其果<br>　愍彼來希求　　隨與無空返<br>　慎勿侵外色　　視之如己子<br>　設復於自妻　　舉心即令止<br>　若人於欲境　　繫心而樂著<br>　後生於世間　　定受女身報<br>　若人厭女身　　捨欲持淨戒<br>　發生堅固心　　轉身作男子<br>　若人修梵行　　則無諸損惱<br>　具福德威神　　天人常恭敬<br>　若人不飲酒　　安住於正念<br>　常出真實言　　現獲於安隱<br>　若見他相違　　勸喻令和悅<br>　感眷屬廣多　　無別離苦惱<br>　於師長教敕　　常歡喜聽受<br>　損益更籌量　　則具善巧智<br>　貧窶執役者　　好行於捶打<br>　無過而惱他　　己苦更加苦<br>　若人具形色　　恃之而起慢<br>　戲弄於他人　　當獲矬傴報<br>　若人性慳鄙　　善誘佯不聞<br>　彼極重愚癡　　當獲聾啞報<br>　行善有餘慶　　積惡招苦惱<br>　各成辨彼因　　隨業定當受　</p><p>人趣報竟<p class='lg'>　常行於諂誑　　樂忿恚鬥諍<br>　由昔行施故　　而作修羅主　</p><p>修羅趣竟<p class='lg'>　樂修十善因　　於他無損害<br>　諸天常獲持　　得生四王天<br>　於父母三寶　　恭敬隨能施<br>　具忍辱柔和　　得生忉利天<br>　自不樂忿諍　　勸他令和順<br>　純善修淨因　　得生焰摩天<br>　樂多聞正法　　專修解脫惠<br>　喜讚他功德　　得生兜率天<br>　於施戒諸行　　自性常愛樂<br>　起精進勇猛　　得生變化天<br>　是最上有情　　具沙門梵行<br>　增長解脫因　　得生他化天<br>　以戒定熏修　　普資於願力<br>　生天上人間　　達真如實際<br>　如是善惡報　　已分明顯示<br>　作善招人天　　造惡縈極苦<br>　老病死未至　　勤思求正法<br>　自果報一來　　所愛皆離別<br>　彼貪等過失　　深可生厭患<br>　智者善思惟　　是故當遠離<br>　若常行利他　　則無諸障惱<br>　罪福定無差　　略說宜諦聽　</p>六趣輪迴經<p class='juan'>
</p>
</body></html>
