<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n163"></A>No. 728</b><p class='juan'>
諸法集要經卷第一</p>
<p><span class='byline'>　　　　觀無畏尊者集(總二千六百八十四頌)</span><br><p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n165"></A>伏除煩惱品第一</b><p class='lg'>　稽首三有最勝尊　　吉祥無垢盡諸漏<br>　愚夫為惑所沈溺　　能以等慈而拔濟　</p><p class='lg'>　依正法念處　　廣大契經海<br>　集成此伽陀　　為作世間眼<br>　當發生淨信　　精進不放逸<br>　棄背於六塵　　修習微妙智<br>　樂布施持戒　　忍辱諸禪定<br>　以四無量心　　利樂諸含識<br>　若散亂放逸　　起暴惡邪見<br>　常發虛妄言　　當墮於地獄<br>　若慳吝憎嫉　　遠離於善法<br>　樂損惱眾生　　定墮餓鬼趣<br>　若破壞正法　　愚癡著染欲<br>　耽飲食睡眠　　當獲畜生報<br>　身語意三種　　造作諸不善<br>　為業之所纏　　數數而增長<br>　如是彼愚夫　　展轉無休息<br>　智者善修習　　當得寂靜樂<br>　了知是業果　　棄捨於放逸<br>　以智慧揀擇　　此善無過上<br>　常樂修惠施　　堅固持淨戒<br>　憐愍諸有情　　令諸願成就<br>　與慈悲相應　　不生於希望<br>　為攝受於他　　決定得成就<br>　解脫彼貪瞋　　知足離過患<br>　愛念於眾生　　決定得成就<br>　以平等質直　　無有冤親想<br>　永脫諸惡趣　　決定得成就<br>　具足諸威儀　　善平等說法<br>　離慳嫉過失　　決定得成就<br>　樂承事師尊　　持戒修諸定<br>　明了罪福相　　決定得成就<br>　起勇猛精進　　坐禪若讀誦<br>　愛語無諂曲　　決定得成就<br>　於時及彼方　　或作或止息<br>　皆方便了知　　決定得成就<br>　無瞋伏瞋恚　　忍辱除暴惡<br>　正法捨非法　　光明滅黑暗<br>　真實遣虛妄　　寂靜摧兩舌<br>　憐愍息毀呰　　無縛解纏縛<br>　慈心止殺害　　樂施銷慳垢<br>　以淨善對治　　不如理作意<br>　以智照無明　　無常破常執<br>　猶日昃月虧　　遷流本如是<br>　當自善思惟　　觀察離邪欲<br>　八聖道為因　　能越諸惡趣<br>　住四無所畏　　能降諸恐怖<br>　正念祛妄念　　勝智摧邪智<br>　樂住阿蘭若　　淡泊絕貪欲<br>　譬如眾山中　　須彌為最勝<br>　如大海深廣　　能生諸珍寶<br>　如皎日光明　　映蔽諸宿曜<br>　無生止有生　　如火然槁木<br>　亦如妙飲食　　能除於飢渴<br>　如師子進止　　能伏諸群獸<br>　知足絕貪求　　無畏亦如是<br>　仁慈世共稱　　捨此咸輕鄙<br>　懈怠與顓愚　　精進能除斷<br>　如有暴惡人　　非理相加謗<br>　智者以誠言　　安忍能除遣<br>　諸天降脩羅　　由信樂正法<br>　佛出於世間　　能制諸外道　</p><p><b>　　<A NAME="n166"></A>說法品第二</b><p class='lg'>　若人善說法　　能使彼開解<br>　為眾之導師　　令至安隱處<br>　示菩提正路　　畢竟令趣入<br>　生死險道中　　永斷癡纏縛<br>　是法無過上　　非世俗所說<br>　若有聞是者　　能渡諸有海<br>　若有智慧人　　於此勤修習<br>　有四種福田　　能生諸善果<br>　若奉持佛教　　得諸根具足<br>　不生愛樂心　　於後徒悔惱<br>　若人於五欲　　常追求耽染<br>　戀著於妻孥　　當墮於惡趣<br>　起不正思惟　　積集諸過失<br>　皆由於自心　　為妄想縈縶<br>　是心難降伏　　多攀緣欲境<br>　若能善制之　　獲清涼安隱<br>　是心如惡馬　　以正法調伏<br>　聞已當憶持　　數數而觀察<br>　若人聞正法　　聞已悉明了<br>　發生於善根　　遠離諸過咎<br>　由聞正法故　　心淨無垢染<br>　生踊躍歡喜　　增長於明慧<br>　由聞正法故　　不造作眾罪<br>　知業果不虛　　當得菩提道<br>　由聞正法故　　知佛諸功德<br>　法為解脫因　　是為真智者<br>　由聞正法故　　知法相常住<br>　是故當一心　　於事勤修作<br>　由聞正法故　　解脫輪迴海<br>　斷種種貪愛　　當證於實際<br>　由聞正法故　　悟彼生滅相<br>　具四種因緣　　當明了信解<br>　由聞正法故　　了知蘊處界<br>　與生滅相應　　今正智明顯<br>　是三種過患　　為輪迴之本<br>　樂多聞正法　　當斷令永盡<br>　若樂於多聞　　處世無過上<br>　於動不動法　　悉究諸源底<br>　是人命終時　　無復諸憂怖<br>　善達彼正法　　不生於少苦<br>　能以正智火　　焚燒煩惱薪<br>　由樂於多聞　　後苦不復受<br>　若親近多聞　　則生安隱樂<br>　離放逸燒然　　此為善根本<br>　當承事耆德　　欣樂彼宣說<br>　出離老死因　　得證真常處<br>　了達一切法　　解脫諸障染<br>　引發菩提心　　多聞為最上<br>　若習近多聞　　樂欲修正慧<br>　當以身語心　　尊重常恭敬<br>　若樂多聞者　　善住於法性<br>　堅固勤修作　　能越三有海<br>　若人有多聞　　則具諸財寶<br>　無聞雖富饒　　愚懵同貧窶<br>　若人無法財　　遠離於師範<br>　虛受彼形軀　　常懷於憂赧<br>　若近惡知識　　生放逸懈怠<br>　猶如磽田中　　虛擲於種子<br>　多聞具法眼　　雖瞽亦明覺<br>　無目無多聞　　是為暗鈍者<br>　若遠離正法　　依止於非法<br>　猶如捨良醫　　而求愈篤疾<br>　諸法無限量　　積學方悟入<br>　滴雨成駛流　　皆由於漸次<br>　無始輪迴海　　發起菩提心<br>　至金剛道場　　成佛果亦爾<br>　淨心持正法　　不著於諸禪<br>　非欲境所牽　　決定常安隱<br>　有智親智人　　當捨離無智<br>　以智德修身　　斯人甚希有<br>　以信心求法　　常生於勝處<br>　設墮險難中　　諸天常捄護<br>　於暗作明燈　　於病為良藥<br>　貧乏與珍財　　盲者使能視<br>　於世間瀑流　　為作彼舡筏<br>　若醉傲放逸　　決定為自損<br>　是先佛所說　　當具足信受<br>　令正智現前　　修習忘疲倦　</p><p><b>　　<A NAME="n167"></A>厭離自身品第三</b><p class='lg'>　謂利養名聞　　飲食臥具等<br>　無少分希求　　於我何所作<br>　是身可厭患　　損害如冤賊<br>　造作諸過愆　　常樂非梵行<br>　又復此身者　　為眾病依止<br>　不淨常盈流　　實罪惡之器<br>　與心為近住　　無思惟覺知<br>　剎那命終時　　惡色深可畏<br>　壽煖識三緣　　俱時而棄捨<br>　如枯木無知　　形消流穢汁<br>　愚夫當盛年　　迷亂多憍恣<br>　須臾不暫停　　變異成衰老<br>　恃財富奢逸　　廣造諸惡業<br>　是人命欲終　　受極苦熱惱<br>　不樂於正法　　何異彼非人<br>　違背涅盤城　　棲止於邪道<br>　廣大修福報　　由是生人間<br>　當乘智慧舟　　永越於有海<br>　是身如掣電　　類乾闥婆城<br>　云何於他人　　數生於喜怒<br>　此身非堅牢　　暫時而動轉<br>　常諂曲為心　　寧免老死怖<br>　為疾病城邑　　是憂惱舍宅<br>　亦如於田疇　　生善不善種<br>　若人以施戒　　慈智莊嚴身<br>　唯此善因緣　　為第一堅固<br>　又說此身者　　為諸界所依<br>　若能善覺了　　速得於解脫<br>　此明自身界　　虛假強分別<br>　若樂他蘊界　　愚癡無出要<br>　若外具諸財　　內界無寂靜<br>　於身善了知　　則能脫諸苦<br>　由守護己財　　復增於苦惱<br>　諸恐怖隨生　　謂官賊水火<br>　若遠非法財　　則無諸障礙<br>　棄捨常獲安　　攝取當自咎<br>　應如實了知　　自他蘊界相<br>　習定持經典　　焚燒煩惱聚<br>　是故有智人　　於身善觀察<br>　既明彼界性　　是名解脫者　</p><p><b>　　<A NAME="n168"></A>遠離不善品第四</b><p class='lg'>　若人於五欲　　常生其渴愛<br>　由彼心動亂　　諸惡此隨轉<br>　若見於女色　　樂著無暫捨<br>　不悟彼無常　　諸惡此隨轉<br>　由彼貪癡故　　增長於生死<br>　凡夫不了知　　諸惡此隨轉<br>　常樂行放逸　　壽命非長久<br>　無正智思惟　　諸惡此隨轉<br>　貪欲無厭足　　侈服恣嚴身<br>　生掉舉無慚　　諸惡此隨轉<br>　常為六塵坌　　五欲之所牽<br>　迷三世無知　　諸惡此隨轉<br>　樂著己眷屬　　自不知殞沒<br>　顧戀起恚心　　諸惡此隨轉<br>　昔耽於欲境　　則為後過患<br>　由意不寂靜　　諸惡此隨轉<br>　受用彼富樂　　恩愛忽乖離<br>　不究先苦因　　諸惡此隨轉<br>　為染欲所迷　　譬若魚投網<br>　纏縛不能脫　　諸惡此隨轉<br>　愚夫常愛著　　不知欲過失<br>　癡暗之所迷　　諸惡此隨轉<br>　多畜於寵嬖　　命終而獨往<br>　為業罥所拘　　諸惡此隨轉<br>　迷失於正道　　三界殊不知<br>　不攝護諸根　　諸惡此隨轉<br>　於有戒無戒　　樂行於損惱<br>　破壞於正法　　諸惡此隨轉<br>　於罪福損益　　聞已如聾啞<br>　譬愚童作戲　　諸惡此隨轉<br>　捨寂靜園林　　流泉諸勝處<br>　樂著於嬉逸　　諸惡此隨轉<br>　離巖谷宮殿　　清淨蓮花池<br>　由貪彼欲樂　　諸惡此隨轉<br>　雖嗜妙飲食　　無光澤威德<br>　作非法業緣　　諸惡此隨轉<br>　如是愚癡人　　常不生知覺<br>　為業風所飄　　輪轉於三界<br>　或有生勝處　　放逸而墮落<br>　由懈怠癡迷　　不能斷諸過<br>　若棄捨五欲　　得最上安隱<br>　如諸佛聖人　　無貪無憂惱<br>　初中後修習　　解脫諸垢染<br>　當得牟尼尊　　第一寂靜樂<br>　若樂五欲者　　則墮於惡趣<br>　彼無別功能　　唯招其苦報<br>　是故有智人　　於欲何所著<br>　為彼輪迴因　　定受諸楚毒<br>　或住天寶峰　　園林淨池沼<br>　由戲妄染著　　從彼而墮落<br>　天上妙金山　　琉璃為峰頂<br>　由造不善業　　從彼而墮落<br>　天上諸寶樹　　清泉相間繞<br>　以貪欲因緣　　從彼而墮落<br>　天上諸寶坊　　香海可愛樂<br>　毀戒離諸善　　從彼而墮落<br>　天上妙音樂　　聞已能適意<br>　由樂著廢時　　從彼而墮落<br>　若意生貪著　　欲境常現前<br>　無正智思惟　　何因獲安樂<br>　如童稚無知　　豈能修少福<br>　從彼墮落已　　自受其業報<br>　若人作不善　　而求於樂果<br>　彼因不相似　　愚夫心妄轉<br>　於施戒正慧　　不起於修習<br>　愚癡著欲人　　為死所吞噉<br>　無智迷業果　　常作諸過惡<br>　愚癡著欲人　　為死所吞噉<br>　為貪火燒然　　不知輪迴苦<br>　愚癡著欲人　　為死所吞噉<br>　由情愛所鍾　　生別離苦惱<br>　愚人當爾時　　為死所吞噉<br>　不厭怖輪迴　　心馳於色境<br>　愚癡著欲人　　為死所吞噉<br>　生病難憂怖　　而不能厭患<br>　愚癡著欲人　　為死所吞噉<br>　為彼惡知識　　趣輪迴險道<br>　愚癡著欲人　　為死所吞噉<br>　心起邪思惟　　違背於正理<br>　愚癡著欲人　　為死所吞噉<br>　自行於非法　　作生死怖畏<br>　愚癡著欲人　　為死所吞噉<br>　常發染污言　　心寧知罪福<br>　愚癡著欲人　　為死所吞噉<br>　由慣習貪愛　　不樂真實法<br>　愚癡著欲人　　為死所吞噉<br>　於己求快樂　　於法生損壞<br>　愚癡著欲人　　為死所吞噉<br>　當專注一心　　常修持淨業<br>　棄捨諸不善　　是名為智者<br>　若諸天著樂　　不樂修施戒<br>　常生放逸心　　決定當墮落<br>　復有天寶山　　諸珍所嚴瑩<br>　琉璃以為峰　　與須彌相稱<br>　彼天或初生　　現住及將沒<br>　若生放逸心　　於彼而流轉<br>　其地悉嚴淨　　林木起涼風<br>　若生放逸心　　於彼而流轉<br>　有妙蓮花池　　金葉琉璃幹<br>　若生放逸心　　於彼而流轉<br>　有清勝河流　　珍禽悉翔集<br>　若生放逸心　　於彼而流轉<br>　有上妙輦輿　　層樓極高勝<br>　若生放逸心　　於彼而流轉<br>　如是流轉相　　皆由迷欲境<br>　云何說名人　　心不生厭捨<br>　樂習放逸行　　則增長輪迴<br>　於此不遠離　　當受大苦惱<br>　屠者縛群畜　　皆不令馳散<br>　眷屬累於身　　何由能免脫<br>　又彼諸天眾　　常著諸欲樂<br>　不知生滅因　　彼天如愚者<br>　如是彼眾生　　為放逸牽縛<br>　極增上愚癡　　至死無醒悟<br>　心常造諸惡　　為死所降伏<br>　欲火鎮燒然　　徒增於後悔<br>　由樂行非法　　決定入輪迴<br>　於彼命終時　　極怖無捄度<br>　不思擇善法　　常樂於歡聚<br>　倏爾忽乖違　　則受別離苦<br>　晝夜促壽命　　在須臾頃刻<br>　死怖若現前　　應知無能免<br>　智者睹生滅　　則興於嗟歎<br>　捨放逸愚癡　　得離垢清淨<br>　觀自他滅相　　何容造諸惡<br>　若心離過失　　當獲寂靜樂<br>　不放逸最勝　　是如來所說<br>　人若悟無常　　則捨諸不善　</p><p><b>　　<A NAME="n169"></A>無常品第五</b><p class='lg'>　盡快樂邊際　　一切無有常<br>　若自生愛樂　　應知當棄捨<br>　是死怖可畏　　迅速難防護<br>　或於戲笑中　　忽爾而長逝<br>　此滅法平等　　處處悉周遍<br>　於此不了知　　真是愚癡者<br>　若年少衰老　　或貧乏富足<br>　及在家出家　　為死所勾攝<br>　若快樂苦惱　　或有德無德<br>　淨行非淨行　　為死所勾攝<br>　若持戒毀戒　　或智者愚夫<br>　乃至尊及卑　　為死所勾攝<br>　若天若地獄　　或餓鬼畜生<br>　醒覺及惛迷　　為死所勾攝<br>　若生於欲界　　或住色界者<br>　無色亦復然　　為死所勾攝<br>　是身老病侵　　如杖索捶縛<br>　彼死有強力　　於眾無慈護<br>　有種種恐怖　　死畏極險惡<br>　諸天癡所盲　　對此有啼笑<br>　從天中墮沒　　有乖離苦惱<br>　或墮地獄中　　彼苦無窮極<br>　受天上快樂　　唯滅生憂苦<br>　如毒雜美味　　是故當棄捨<br>　彼天福將盡　　親屬皆捨去<br>　當其墮落時　　是苦無相似<br>　以福減劣故　　如油盡燈滅<br>　於此命臨終　　但增其逼惱<br>　為愛欲所纏　　憂慼心狂亂<br>　語緩身顫動　　是彼墮落怖<br>　常著彼快樂　　為欲所欺誑<br>　或暫時捨離　　彼則生苦惱<br>　諸天墮落苦　　比地獄猶輕<br>　於十六分中　　而不及其一<br>　天中滅沒怖　　人間死憂惱<br>　見已不厭患　　況復輪迴火<br>　由著樂退失　　即知世無常<br>　若覺悟彼因　　心當造諸善<br>　高者必當墜　　世數終歸盡<br>　合會有分離　　死為命邊際<br>　諸法有無常　　生滅即隨轉<br>　有生無滅者　　三界何曾見<br>　或一生餘族　　或一胎中喪<br>　或隨轉往來　　或作欲事業<br>　如見日光明　　出已定當沒<br>　一切有生者　　滅即依前住<br>　愚夫不了知　　彼樂生即滅<br>　無出離方便　　後當唯守死<br>　當求彼常樂　　未殞勤修善<br>　隨順正法行　　此說為智者<br>　無常亦何定　　他世轉艱辛<br>　佛說輪迴因　　唯此為真實<br>　謂彼彼生起　　即數數墮滅<br>　諸天著樂故　　則多生憍傲<br>　又復彼天中　　滅時受苦惱<br>　唯除地獄中　　餘苦無與等<br>　由堅著五欲　　自不知退沒<br>　如是愚癡人　　何由免老死<br>　受輪轉生滅　　其數無有量<br>　不生出離心　　彼為自欺誑<br>　居高者必危　　聚寶當有乏<br>　恩愛有乖離　　生者皆歸死<br>　生已即長大　　壯色不暫停<br>　倏爾即無常　　俱生性如此<br>　於福不攝取　　為境界所縛<br>　由貪愛愚癡　　臨終無救護<br>　復有妙寶峰　　莊嚴皆具足<br>　有種種蓮華　　林木極可愛<br>　有種種河池　　水鳥咸依止<br>　有眾妙名華　　眾寶而嚴飾<br>　有最勝宮殿　　皆珍寶所成<br>　劫樹發金光　　葉布琉璃色<br>　尼俱律陀樹　　銀光相間錯<br>　蓮蘤悉開敷　　眾蜂如音樂<br>　有上妙瓔珞　　奇巧勝無比<br>　人世昔所修　　感果皆如意<br>　彼諸天著樂　　不悟彼無常<br>　如乾闥婆城　　如幻泡聚沫<br>　愛欲如熾火　　依彼即破壞<br>　由此而命終　　漂沈於有海<br>　於五欲快樂　　受用無厭捨<br>　滅時為彼燒　　諸天皆遠離<br>　多欲無慚恥　　為第一鄙惡<br>　諸天縱癡冥　　死魔得其便<br>　若天人脩羅　　夜叉龍神等<br>　為死罥所拘　　無一能捄者<br>　乃至遍三界　　皆為死所攝<br>　由堅著貪癡　　何由得解脫<br>　諸天由著樂　　受百千死畏<br>　境界如乾薪　　彼死如熾火<br>　若睹他滅謝　　己何不知覺<br>　病苦欲終時　　自受其業報<br>　放逸染於心　　耽著欲境界<br>　不悟彼無常　　俱生性如是<br>　若樂行放逸　　常追求欲樂<br>　彼與毒相似　　為死兵所逐<br>　非咒術妙藥　　及大力脩羅<br>　為死繩所牽　　彼彼不能救<br>　為貪塵翳目　　都無所覺知<br>　彼著欲眾生　　唯死為歸趣<br>　若樂於貪欲　　多求於快樂<br>　不生厭離心　　於死而不遠<br>　彼焰魔使者　　強力無能卻<br>　剎那現其前　　即受大恐怖<br>　捨彼天寶山　　林泉殊勝境<br>　從彼而墮落　　隨業受自果<br>　樂著於遊戲　　受欲無厭足<br>　彼渴愛癡迷　　墮落無能捄<br>　如遙見彼煙　　則知火非遠<br>　衰相若現前　　彼定當退沒<br>　有生必當滅　　無病暫輕安<br>　年少老所侵　　榮盛倏衰變<br>　恩愛有別離　　和合不久住<br>　諸法本無常　　正覺之所說<br>　自他生滅法　　二種常隨轉<br>　滅己復還生　　決定如是住<br>　愚人剎那間　　少福即消殄<br>　是故彼正士　　速修調御法<br>　壯色非久停　　壽命亦隨滅<br>　常袪放逸心　　具足修諸善<br>　諸天具智者　　悟剎那生滅<br>　勤修於福業　　當證於真常<br>　復有妙樓閣　　密葉羅清陰<br>　修藤發異花　　芬馥而圍繞<br>　有勝妙樓閣　　眾寶所裝校<br>　金河泛清泉　　諸珍廁階陛<br>　皆由善業招　　畢竟不久住<br>　譬若彌盧山　　劫盡亦散壞<br>　又彼諸天人　　生憍慢放逸<br>　不念於無常　　剎那而墮落<br>　彼天中有情　　五欲得自在<br>　受多快樂已　　定溺於惡趣<br>　若身根意識　　逼迫無時處<br>　彼苦極艱辛　　不知其數量<br>　恃己多眷屬　　而生於常想<br>　當其退沒時　　則受乖離苦<br>　於侍衛僮僕　　俱時而棄捨<br>　由增上愚迷　　至死無知覺<br>　彼天將滅時　　根識唯憂苦<br>　睹斯墮落已　　彼我當無異<br>　是三界虛假　　諸法皆有為<br>　旋轉如車輪　　不堅如聚沫<br>　是身如聚沫　　著臥具衣服<br>　是心如車輪　　樂和合動轉<br>　非天人夜叉　　脩羅迦樓羅<br>　唯自作善業　　於死能捄度<br>　乃至未來世　　死怖深可畏<br>　若不修勝因　　後悔無所益<br>　是鄙劣境界　　能生多欲樂<br>　由無智愚癡　　不知命邊際<br>　何者是親屬　　何者為快樂<br>　滅相現其前　　彼天無依怙<br>　捨離諸勝處　　林木花莊嚴<br>　為死繩所牽　　隨業而長逝<br>　如水踊於空　　勢墮即飄散<br>　聚首有睽離　　輪迴各流轉<br>　又如陽春時　　眾花悉開發<br>　時景速遷流　　人豈能長久　</p><p class='juan'>
諸法集要經卷第一</p>
</body></html>
