<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p class='juan'>
諸法集要經卷第二<p><span class='byline'>　　　　觀無畏尊者集</span><br><p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n171"></A>無常品第五之餘</b></p>
<p class='lg'>　爾時諸天人　　著樂生喜悅<br>　過彼時分已　　各懷於憂惱<br>　如樹當滋榮　　密葉而彌布<br>　過彼時分已　　悉見其衰落<br>　輪迴如彼樹　　諸天則為葉<br>　由著欲樂故　　為無常散壞<br>　又如雨際時　　於空而遍灑<br>　下已不復轉　　彼樂亦如是<br>　如響騰於外　　由風而發起<br>　虛假本來無　　彼樂亦如是<br>　又如投火炬　　則焚彼乾薪<br>　死火極熾然　　燒諸著樂者<br>　無量百千生　　於輪迴往返<br>　為貪癡所迷　　而不生出離<br>　於多種欲樂　　縱逸而受用<br>　為諸苦所因　　滅已自當受<br>　謂彼生老死　　及愛別離苦<br>　如是於自他　　各各無能免<br>　見一天墮落　　何不生驚怖<br>　若無善方便　　我亦當如彼<br>　知已勤修作　　常念於無常<br>　是人命欲終　　即無諸痛苦<br>　彼親眷朋屬　　相對懷悲感<br>　當其大怖時　　憂苦無能代<br>　住壽者當殞　　未墮者終沒<br>　是死力堅強　　貴賤皆勾攝<br>　若天善決了　　則不生放逸<br>　積集彼善根　　而斷於諸惑<br>　聚者散之本　　少即老歸趣<br>　命為死所侵　　各依之而住<br>　是無常劫火　　能爇於須彌<br>　況復諸天人　　類芭蕉聚沫<br>　當知有為法　　自性非安住<br>　若常若快樂　　何有於少分<br>　世間諸眾生　　皆知死非遠<br>　無方便免脫　　不起對治道<br>　謂自他形色　　何能得久住<br>　癡暗無覺知　　快樂亦如此<br>　一切諸有情　　不修淨善業<br>　皆為生死輪　　分裂而破壞<br>　具百千種類　　剎那皆喪滅<br>　當知有生者　　咸為死所伏<br>　若人意思惟　　常樂行放逸<br>　匱乏無樂因　　徒為焰摩攝<br>　恃形色勇健　　著樂即散失<br>　大力焰摩羅　　是人樂親近<br>　若近焰摩羅　　為最極鄙劣<br>　快樂與壽命　　速疾皆消殄<br>　若天著欲樂　　長時廢善因<br>　盲瞑無覺知　　彼為欲欺誑<br>　無威德光明　　根昧心散亂<br>　從彼夜摩天　　隨業而墮落<br>　快樂暫時住　　衰老常切身<br>　若生染著心　　彼無目無智<br>　於上妙快樂　　受用無厭捨<br>　不覺剎那間　　死怖忽來至<br>　愚夫無止足　　不念於老死<br>　於後命欲終　　悔惱徒如是<br>　又天中快樂　　思惟即獲得<br>　當其墮滅時　　彼樂何所往<br>　快樂速遷謝　　壽命亦復然<br>　不久於自身　　定得無疑惑<br>　若於強健時　　淨惠心明了<br>　樂求於正法　　此為具智者<br>　一切樂有盡　　一切愛有離<br>　一切命有終　　未死當修學<br>　死怖極險惡　　唯法能捄拔<br>　是故常愛樂　　得生安隱處<br>　由樂正法故　　得生於天中<br>　若彼退滅時　　則無於少苦<br>　凡夫死將至　　其心無少樂<br>　朋友雖眾多　　一步無隨者<br>　若生前所作　　臨終悉現前<br>　恐怖唯自知　　眷屬空圍繞<br>　又彼命將盡　　於他起分別<br>　癡執為我所　　於死生大怖<br>　境界如蛇螫　　貪毒如悶絕<br>　諸天不了知　　為死所侵暴<br>　又彼天中滅　　或生於人中<br>　應當諦思惟　　生滅苦相逐<br>　隨逐於業風　　受方便苦惱<br>　世有彼正人　　當降心免死<br>　非父母親屬　　及朋友僕從<br>　是人命終時　　慘然而獨往<br>　本性自欺誑　　當死無儔侶<br>　於眷屬妻孥　　一心空繫念<br>　又彼諸親族　　無一能捄度<br>　惶怖無所依　　相視如閑者<br>　愚夫無識知　　今生枉虛過<br>　後世轉辛酸　　各受其苦報<br>　若於苦生怖　　於死何不然<br>　志求於正法　　當得真常樂<br>　諸天著樂故　　暗鈍不明了<br>　一切悉無常　　快樂何久住<br>　幻法即遷流　　實相常不動<br>　諸天捨宮殿　　由不依正法<br>　若波心動亂　　耽迷於五欲<br>　不知命邊際　　當受其磣毒<br>　或彼天中沒　　復生於餘天<br>　終當有墮時　　若晝盡有夜<br>　晝則同彼命　　夜乃譬諸死<br>　了知彼二相　　於心善修作<br>　欲境縛眾生　　長時不自在<br>　即為彼死魔　　不久而消伏<br>　女人多諂惑　　美語相承奉<br>　愚人於死時　　業報當自受<br>　昔於勝園林　　香風淨池沼<br>　縱逸多嬉遊　　快樂知何所<br>　彼樂定變異　　此身定當沒<br>　如何名丈夫　　常為貪所使<br>　或苦及快樂　　長幼與衰老<br>　若勝劣種族　　為無常所伏<br>　或端正醜陋　　及有力無力<br>　若親與非親　　為無常所伏<br>　或王者使命　　及長者營從<br>　若柔軟剛強　　為無常所伏<br>　或貧乏富饒　　及有德無德<br>　若男若女等　　為無常所伏<br>　或客或主宰　　及水陸所居<br>　若住諸山峰　　為無常所伏<br>　或寢寐惺寤　　及飲食宴處<br>　若往若來者　　為無常所伏<br>　或空居地上　　及中夏邊夷<br>　如輪鋸不停　　為無常所伏<br>　或具智豐財　　精勤并放逸<br>　若病若輕安　　為無常所伏<br>　或暴惡仁慈　　儉約與奢侈<br>　若覺悟癡迷　　為無常所伏<br>　或地獄餓鬼　　及傍生人趣<br>　若懈怠勇猛　　為無常所伏<br>　若欲界諸天　　及色界安住<br>　由無力能故　　為無常所伏<br>　若無色天人　　住三摩缽底<br>　彼皆無力能　　為無常所伏<br>　若法從因生　　彼定當散壞<br>　未見諸所作　　而能常住者<br>　五欲諸過失　　惠力能除斷<br>　若離彼貪愛　　得出於有海<br>　謂彼情非情　　終歸於磨滅<br>　了世相如是　　心當樂寂靜<br>　園林諸寶山　　宮殿妙嚴飾<br>　劫火洞燒然　　諸天咸退沒<br>　愚癡心放逸　　境界何窮極<br>　愛索縛如啞　　從彼而墮落<br>　壽命與喜樂　　于是而棄捨<br>　盲瞑無所見　　迷失於正道<br>　又一切眾生　　命若浮漚起<br>　為欲浪傾搖　　壯色何能久<br>　彼兜率天人　　無常火所逼<br>　油盡滅燈光　　迅速亦如此<br>　業果如其輪　　十二支如輻<br>　各為因所牽　　生滅同旋轉<br>　棄天中妙樂　　莊嚴勝境界<br>　復受彼輪迴　　為滅所降伏<br>　由滅所伏故　　則增長苦本<br>　循環三界中　　無能免諸苦<br>　又彼天墮落　　餘天則生喜<br>　由是恚惱故　　流轉無休息<br>　福盡力還墜　　漂淪於有海<br>　若樂若苦因　　自受無差<span class='corr'>忒</span><br>　由昔修善業　　得生於諸天<br>　著樂廢淨因　　漸次而消盡<br>　彼因不增長　　其福豈能久<br>　皆由於無常　　一切都散失<br>　諸有為色相　　悉虛假無常<br>　眾生著妄心　　不樂依正法<br>　諸天耽欲樂　　迅速如瀑流<br>　壽命剎那間　　愚癡而不悟<br>　自作不善業　　而招於老死<br>　彼天不正知　　常追求欲境<br>　三界有何樂　　一切皆無常<br>　為癡之所盲　　不能尋出要<br>　譬如虛空中　　降澍於洪雨<br>　勢速無暫停　　快樂亦如是<br>　如風飄塵沙　　於空而暫住<br>　惑業以成形　　而不知所墮<br>　眾生無有常　　快樂亦非久<br>　愚人無正思　　彼樂不可得<br>　增長諸欲樂　　則為流轉因<br>　若不善了知　　當為彼破壞<br>　謂彼苦與樂　　相須而止住<br>　猶如妙花鬘　　而覆於毒虺<br>　如毒和美饌　　食已即當死<br>　若著於欲樂　　定沈彼惡趣<br>　一切有為相　　皆歸生住滅<br>　彼樂亦復然　　意妄生其愛<br>　由虛妄生貪　　即剎那流轉<br>　快樂與壽命　　不久而棄捐<br>　若樂行諸善　　初中後無懈<br>　由意寂靜故　　當死無憂悔<br>　形色必當盡　　恩愛終別離<br>　愚者無思慮　　常著欲境界<br>　老死如輪轉　　迅速難防護<br>　眾生無智眼　　即為彼分裂<br>　彼天墮落時　　根識皆惛亂<br>　眷屬皆捨棄　　彼苦無相似<br>　受彼彼欲樂　　貪著心無厭<br>　於此命終時　　受種種苦惱<br>　若人作善業　　定免於惡道<br>　於後命臨終　　則無諸憂怖<br>　乃至未遷謝　　福報皆具足<br>　自獲彼大利　　此第一安隱<br>　諸天謂墮落　　人間名夭喪<br>　既知彼無常　　何復造諸惡<br>　譬若油炷盡　　即知燈定滅<br>　福業若消亡　　退失天宮殿<br>　如壁施彩繪　　壁毀畫寧存<br>　樂壞福衰微　　墮落無疑惑<br>　諸天捨勝處　　著樂故如此<br>　一切諸有情　　當悟無常法<br>　生者死所吞　　盛為衰所逼<br>　四大忽增損　　病惱何由免<br>　若生有眾多　　滅亦無限量<br>　滅已復還生　　生已即衰老<br>　於剎那頃刻　　大怖即將至<br>　遷流無暫停　　人何無知覺<br>　又一切眾生　　年少速變異<br>　壽命倏無常　　人何無知覺<br>　由日日推遷　　須臾即殞滅<br>　為業所牽纏　　人何無知覺<br>　皆千俱胝天　　自在而遊戲<br>　彼尚有墮落　　人何無知覺<br>　又六欲諸天　　貪著於快樂<br>　由此而滅謝　　人何無知覺<br>　快樂如夢幻　　亦同彼泡沫<br>　暫有即散壞　　人何無知覺<br>　又如彼陽焰　　從妄想所起<br>　愚夫處輪迴　　何不生厭患<br>　是死最可怖　　無方便免脫<br>　若舍宅天宮　　孰為久安處<br>　快樂皆棄捐　　無量苦逼切<br>　親眷悉分離　　此說名為死<br>　由癡覆正惠　　趣彼大恐怖<br>　極深廣苦海　　此說名為死<br>　諸根皆昧劣　　須臾命將斷<br>　棄捨善名聞　　此說名為死<br>　於受用境界　　及稱譽等事<br>　由是皆散失　　此說名為死<br>　具決定真實　　為眾生所依<br>　能壞眾同分　　此說名為死<br>　若天龍夜叉　　及諸鬼神等<br>　時至皆歸盡　　此說名為死<br>　如惡馬奔馳　　如熾火逼迫<br>　一切無堪任　　此說名為死<br>　壽煖識俱捨　　蘊處皆散壞<br>　是法最平等　　此說名為死<br>　如是諸有情　　遷流無暫息<br>　當離放逸心　　勤修於善業<br>　如風及飛鳥　　其性極捷利<br>　彼眾生壽命　　迅速過於彼<br>　風勢有迴轉　　禽去亦可還<br>　眾生命若終　　空愛不復得<br>　形色皆變壞　　福業悉銷鎔<br>　為彼焰摩王　　強力之所攝<br>　死苦極險惡　　破壞諸眾生<br>　速疾不暫停　　彼何無知覺<br>　諸天多放逸　　著樂癡所迷<br>　不知大苦惱　　決定自當受<br>　謂有為諸法　　體性無有常<br>　恐怖即隨生　　展轉當破壞<br>　年少老所侵　　命為死吞噉<br>　由住破壞因　　則生諸災橫<br>　諸天放逸故　　貪欲心狂亂<br>　於如是諸惡　　而不生憂怖<br>　惠眼悉明見　　未來諸苦果<br>　智者善思惟　　愚夫起顛倒<br>　由意造諸惡　　彼為自欺誑<br>　福減命即終　　如油盡燈滅<br>　於上妙快樂　　園林勝境界<br>　受用不厭足　　由是而墮落<br>　壽命匪堅固　　譬若彼浮泡<br>　倏有即還無　　愚夫亦如是<br>　如風飄聚沫　　暫時猶可停<br>　彼天若福盡　　瞬息不能住<br>　若人著欲樂　　則為貪所使<br>　展轉多希求　　不知死將至<br>　由縱彼貪愛　　念念則增長<br>　寧知彼壽命　　漸漸而減少<br>　少壯倏衰朽　　猶如杖捶打<br>　安樂病來侵　　損害亦如此<br>　是三種過惡　　能壞天非天<br>　凡夫癡所加　　見已不驚怖<br>　觀自他親屬　　如涎洟不斷<br>　由彼彼癡愛　　互相而纏縛<br>　若人貪種族　　子孫相繼嗣<br>　彼如繭自縛　　畢竟何所得<br>　壽命難保護　　死冤有大力<br>　勢速不暫停　　剎那即相近<br>　非天人修羅　　鬼神諸異類<br>　唯除佛世尊　　餘無力能伏<br>　善了力無力　　顯示真實法<br>　不造諸罪因　　永離彼險道　</p><p><b>　　<A NAME="n172"></A>不放逸品第六</b><p class='lg'>　若人樂放逸　　此說非解脫<br>　由彼癡所迷　　去菩提即遠<br>　不樂放逸者　　[<a href='javascript:showpic("../fontimg/036715.gif")'>貝*示</a>]放逸如讎<br>　諸天因此故　　即墮於地獄<br>　眾生若放逸　　則沈於生死<br>　心若離彼過　　自性本清淨<br>　不放逸最勝　　如餐於甘露<br>　若放逸癡迷　　服毒即當死<br>　又彼放逸者　　如彼熾毒火<br>　由是造作故　　長時自燒煮<br>　於一切世間　　無為最寂靜<br>　是人不放逸　　當得至彼所<br>　若人生放逸　　常造諸不善<br>　彼為癡所蔽　　云何得生天<br>　放逸當殂壞　　離此常安隱<br>　鄙惡深可厭　　是故當遐棄<br>　若人不放逸　　為世所崇重<br>　常離於顛倒　　此稱為正人<br>　云何著喜樂　　起放逸過咎<br>　心若不制止　　為死魔所屈<br>　喜樂如熾煙　　放逸猶炎火<br>　燒無量諸天　　癡醉無知覺<br>　若不斷放逸　　常作輪迴人<br>　為境界所迷　　不能求解脫<br>　放逸牽諸天　　令墮於險難<br>　是故智惠人　　說放逸為毒<br>　快樂如彼蜜　　放逸即耽嗜<br>　後感苦果時　　自受其楚毒<br>　放逸招危厄　　智者皆了知<br>　愚癡不厭患　　譬彼牛無異<br>　若樂行放逸　　是人唯有苦<br>　放逸非善因　　少樂不可得<br>　不放逸當得　　寂靜心死處<br>　放逸無他能　　唯招地獄苦<br>　諸天著放逸　　耽染無明惠<br>　彼則同異趣　　暗鈍悉相似<br>　彼天極放逸　　樂種種變現<br>　謂常處天宮　　不知己墮落<br>　又彼諸天人　　知量而受樂<br>　若淫縱過多　　失壞唯自咎<br>　於天中妙樂　　貪著無暫捨<br>　福業即隨減　　自知當退沒<br>　示放逸過患　　諸天當永斷<br>　由愛著不捨　　從忉利而墮<br>　愚癡樂放逸　　生種種過惡<br>　於彼命終時　　為欲火所逼<br>　五欲如於地　　放逸依之生<br>　常耽染癡迷　　不修其福業<br>　欲為放逸因　　暴惡極捷利<br>　智者當制之　　了彼皆如夢<br>　夢非地獄因　　五欲即為因<br>　當離於五欲　　勤修殊勝行<br>　諸天於欲樂　　隨念皆獲得<br>　以智善開悟　　則為不放逸<br>　諸天處宮殿　　為境界所惑<br>　放逸無出離　　沈淪於苦海<br>　放逸極癡暗　　以無明為本<br>　為彼癡所覆　　雖見若無目<br>　又如騰熾焰　　因火而發生<br>　放逸生諸惑　　由癡而得起<br>　意若生放逸　　即為彼所燒<br>　如是愚癡人　　當墮於地獄<br>　諸天起放逸　　戀著於天女<br>　樂和合快樂　　不覺乖離苦<br>　彼天命欲終　　則近大恐怖<br>　快樂非堅牢　　當此徒厭悔<br>　合會當離散　　著樂苦所壞<br>　少者即衰朽　　一切皆歸盡<br>　又彼諸有情　　善惡業所縛<br>　各各往諸趣　　如彼俳優者<br>　由業所牽故　　隨輪迴流轉<br>　報盡即無常　　有智無能免<br>　放逸甚可惡　　方便常遠離<br>　若能斷彼過　　則超三有海<br>　如人墜深崖　　彼命或少活<br>　放逸若墮落　　少樂不可得<br>　由放逸過失　　造無量惡業<br>　於其晝夜中　　而無有少善<br>　世間出世間　　所有諸快樂<br>　為放逸破壞　　是故當棄捨<br>　放逸速破壞　　離此即安隱<br>　後得生諸天　　為最勝天主<br>　若人離放逸　　則斷流轉因<br>　是故當棄捨　　常得離憂怖<br>　若人求樂果　　當除其苦因<br>　若斷彼放逸　　則無諸苦難<br>　又著放逸者　　引生於睡眠<br>　及惡作因緣　　當墮於險岸<br>　不放逸最勝　　無令少生起<br>　捨離常獲安　　樂著為彼縛<br>　諸天放逸故　　展轉增癡醉<br>　如禽無所知　　常為地獄行<br>　無量諸天人　　為欲所桎梏<br>　墮放逸海中　　如魚投罥網<br>　又天中有情　　耽欲無知覺<br>　為放逸纏心　　彼樂豈能久<br>　意隨放逸轉　　境界常現前<br>　於樂無厭患　　彼天常苦惱<br>　諸天著欲行　　皆由彼放逸<br>　是法不堅牢　　能壞於壽命<br>　無量百千萬　　那由他諸天<br>　為欲火所燒　　由愚癡放逸<br>　彼放逸過惡　　能令諸有情<br>　造彼不善因　　後招其苦果<br>　善真實觀察　　彼放逸自性<br>　譬之於毒蚖　　亦如利刀劍<br>　放逸使諸天　　一切皆隨轉<br>　初[<a href='javascript:showpic("../fontimg/036715.gif")'>貝*示</a>]若親朋　　後覺如冤敵<br>　天人阿脩羅　　及彼諸龍等<br>　皆由放逸故　　而生諸障難<br>　為放逸所惑　　不能修眾善<br>　是人失大利　　求趣險惡道<br>　若人常樂著　　飲食與和合<br>　造作傍生行　　為放逸欺誑<br>　又彼諸天人　　遠離眾善業<br>　展轉恣癡迷　　放逸何所得<br>　諸天放逸故　　福盡而墮落<br>　為業風所吹　　漂淪於惡趣<br>　經無量百千　　輪迴生滅苦<br>　無正念思惟　　常生諸憂怖<br>　諸天由彼癡　　飲放逸濁水<br>　後墮地獄中　　猛火常圍繞<br>　若人於世間　　常樂不放逸<br>　勤修諸福業　　定得生天中<br>　人身極難得　　得已生放逸<br>　放逸極黑暗　　當招地獄苦<br>　若人樂放逸　　復不生憐愍<br>　於彼命終時　　受極苦熱惱<br>　非世火所燒　　及刀劍所斷<br>　是放逸熾火　　從五根發起<br>　樂壞即為苦　　親屬亦如冤<br>　皆由放逸生　　是故當棄捨<br>　放逸與癡愛　　令貪轉增長<br>　是三種可畏　　能壞眾生善<br>　無智捨正法　　樂作於放逸<br>　為焰摩使者　　臨終所驅逼<br>　放逸極險惡　　智者常守護<br>　彼於命終時　　安隱無諸怖<br>　放逸第一苦　　不放逸最樂<br>　若求彼樂者　　不應行放逸<br>　於彼處界等　　起放逸過患<br>　損壞諸善根　　則生諸障礙<br>　又彼放逸者　　樂著於形色<br>　由增上無知　　即趣於險難<br>　若常作放逸　　定墮於惡道<br>　愚夫不覺知　　彼死掌中住<br>　諸天福盡故　　皆由生放逸<br>　為彼所損害　　墮落無能捄<br>　唯有一善法　　具足諸功德<br>　忍辱常相應　　憐愍於含識<br>　由此善根力　　臨終離諸怖<br>　是故捨放逸　　專注勤修作<br>　常遠離愚癡　　善護於明惠<br>　若達此二法　　放逸自除斷<br>　此丈夫法財　　決定當修習<br>　由具彼財故　　則樂不放逸<br>　放逸名為縛　　不放逸即解<br>　如是二種相　　以方便揀擇<br>　若樂放逸者　　當起善思惟<br>　於後命終時　　則知其業果<br>　又復捨家人　　常生於止足<br>　精進修諸善　　得近寂滅樂<br>　離世俗攀緣　　唯務於真諦<br>　不為諸魔事　　少分而動亂<br>　若人意寂靜　　常離諸希求<br>　勝智則發生　　於彼何有苦<br>　以正惠觀察　　過現諸恐怖<br>　當脫彼未來　　無量煩惱縛<br>　若樂不放逸　　常不值諸難<br>　由智離垢染　　當證真常處<br>　此放逸能壞　　諸天妙五欲<br>　何況彼愚夫　　耽著無知覺<br>　若樂行放逸　　彼人則近死<br>　能離彼過失　　善任持惠命<br>　放逸不放逸　　二種如是說<br>　近之為苦本　　捨之則遠死<br>　諸天及世人　　常著於欲樂<br>　猶如彼飛禽　　二種無有異<br>　不達彼正法　　不知解脫因<br>　如是天及人　　故與彼相似<br>　若棄捨放逸　　常樂於勝行<br>　如是諸有情　　此為真智者<br>　諸天樂遊戲　　常作於放逸<br>　雖受天福報　　與彼禽同類<br>　諸業有差別　　受生則有異<br>　唯善法可依　　決定無少墮<br>　若不悟輪迴　　一切皆歸盡<br>　彼天極愚癡　　顛倒唯自損<br>　若天依正法　　住無垢境界<br>　不作放逸行　　為世所恭敬<br>　謂彼苦與樂　　皆從因緣起<br>　彼天善覺了　　不造非義利<br>　於親眷朋友　　互相而繫屬<br>　不厭怖輪迴　　何曾求出離<br>　飲酒生放逸　　智者當了知<br>　飲已即消散　　放逸難可壞<br>　放逸發狂亂　　馳騁於五趣<br>　是故方便說　　為患逾惛醉<br>　若人行放逸　　受罪俱胝劫<br>　飲者日當醒　　放逸長時醉<br>　遠離放逸者　　則無彼墮落<br>　若為彼所牽　　常沈於諸有<br>　若樂饒益者　　當捨諸放逸<br>　為最上煩惱　　是諸佛所說<br>　為放逸所牽　　令心則輕動<br>　諸天由是故　　懈怠無修斷<br>　若不遠放逸　　惡惠深可怖<br>　定墮於險難　　後受彼熱惱<br>　從天中墮落　　則受諸艱苦<br>　當知彼放逸　　少不可親近<br>　若常樂放逸　　彼無快樂分<br>　當知彼放逸　　第一苦根本<br>　無數諸天人　　皆因放逸故<br>　墮於地獄中　　百千俱胝劫<br>　放逸第一冤　　不放逸如友<br>　是故當親近　　常為作饒益　</p><p class='juan'>
諸法集要經卷第二</p>
</body></html>
