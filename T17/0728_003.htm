<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p class='juan'>
諸法集要經卷第三<p><span class='byline'>　　　　觀無畏尊者集</span><br><p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n174"></A>不放逸品第六之餘</b></p>
<p class='lg'>　於善當奉行　　見惡則如毒<br>　故說此放逸　　為第一險道<br>　彼放逸眾生　　為美言所誑<br>　常迷醉其心　　於苦唯己分　</p><p class='lg'>　不怖於苦惱　　不求天快樂<br>　由無智觀察　　與傍生無異<br>　於飲食婬欲　　其心無暫捨<br>　如是諸有情　　則同其畜類<br>　樂著嬉戲者　　住琰摩口中<br>　彼死即現前　　是苦難堪忍<br>　眾生心放逸　　樂壞即夭喪<br>　由彼放逸故　　終為死磨滅<br>　唯有一善法　　令壽命安隱<br>　復能生諸天　　說名不放逸<br>　放逸不放逸　　生過失功德<br>　善惡皆由心　　解縛亦如是<br>　眾生不了知　　快樂如冤害<br>　彼意極愚癡　　遠離於佛智<br>　放逸如毒樹　　聳幹有其三<br>　為彼老病死　　常依止而住<br>　具足修正行　　不為彼所侵<br>　智者處輪迴　　常樂不放逸<br>　若樂不放逸　　則離諸過咎<br>　解脫諸恐怖　　得最上快樂<br>　若具放逸者　　我則生怖畏<br>　彼若有解脫　　於樂不須斷<br>　由貪起放逸　　當墮蓮華獄<br>　彼於欲自在　　常止住其中<br>　若住於放逸　　生四種顛倒<br>　能壞於善行　　如世間冤害<br>　無量諸疑惑　　恐怖常逼切<br>　流轉生死中　　皆由放逸行<br>　此一放逸行　　常樂諸欲樂<br>　則遠離一切　　無漏清淨法<br>　諸天放逸故　　展轉無窮極<br>　愚癡不厭離　　何由得寂靜<br>　離染污思惟　　其心則寂靜<br>　能利於自他　　無復諸熱惱<br>　諸天著欲樂　　所得何曾見<br>　是樂有為生　　無常不久住<br>　此有為色相　　決定而破壞<br>　彼樂若壞時　　則生於苦惱<br>　若人於欲境　　放逸心狂亂<br>　決定有乖離　　後受於熱惱<br>　於五欲境界　　貪愛得自在<br>　彼欲誑諸天　　放逸則隨轉<br>　若人作放逸　　是諸難根本<br>　於財起貪求　　廣造諸不善<br>　若人於此生　　具足諸快樂<br>　當隨智惠行　　如魚逐流水<br>　諸天若放逸　　為女色所伏<br>　則為彼燒然　　常受於苦惱<br>　是故諸天人　　一心當遠離<br>　於意常止足　　不為欲所縛<br>　愚癡迷罪福　　不知法非法<br>　此人於涅盤　　少分不可得<br>　於輕重律儀　　及甚深法要<br>　而常樂修習　　則獲彼安樂<br>　常樂宣正法　　滌除諸垢穢<br>　不作放逸行　　則常獲妙樂<br>　昔樂行放逸　　常迷醉愚癡<br>　若天若世人　　皆不應親近<br>　造放逸過失　　未曾有間斷<br>　彼人命欲終　　則趣於惡道<br>　此說彼放逸　　於理非和合<br>　諸天常癡迷　　當墮於地獄<br>　諸天欲所迷　　非愛而生愛<br>　癡暗不覺知　　何有於少樂<br>　諸天於五欲　　常樂著迷醉<br>　如彼生盲人　　不見於正道<br>　由彼心散亂　　不生真實見<br>　放逸鎮燒然　　是故當遠離<br>　意地諸善法　　由放逸破壞<br>　八聖道昭然　　畢竟無能見<br>　是放逸為毒　　能壞十善法<br>　如是放逸者　　失四種禪定<br>　諸佛離五欲　　常讚不放逸<br>　是身老死侵　　當厭離放逸<br>　放逸唯有苦　　離此即解脫<br>　為放逸所牽　　無智不能斷<br>　不放逸最勝　　諸天樂親近<br>　若作放逸者　　定知當退沒<br>　一切諸眾生　　輪迴不解脫<br>　由放逸罥索　　縈纏難出離<br>　造惡則無福　　作善非招罪<br>　放逸諸有情　　常生顛倒見<br>　云何為罪福　　非世俗所說<br>　智者善明了　　不讚於放逸<br>　諸天若放逸　　則減失善業<br>　當知此惡因　　定招於苦果<br>　若意著諸欲　　暫時生少樂<br>　則為彼破壞　　退失生大苦<br>　境界常現前　　愚夫不厭足<br>　癡迷著女人　　則見其墮落<br>　由貪生放逸　　習近諸女人<br>　於己命終時　　彼則咸觀看<br>　諸天若退沒　　獨逝而無侶<br>　唯有善惡業　　於後而隨逐<br>　遠離彼惡作　　善修諸善行<br>　棄捨斯過咎　　常樂不放逸<br>　放逸輪迴本　　離此為寂靜<br>　彼二種差別　　此說其自相<br>　智者常思惟　　樂修於諸善<br>　正人依法行　　則無於少苦<br>　眾生處輪迴　　皆隨於自業<br>　云何彼世間　　為放逸破壞<br>　放逸第一縛　　復能壞諸善<br>　為彼墮落因　　作地獄苦本<br>　顯示一放逸　　為諸苦惱因<br>　若樂饒益者　　常離彼過失<br>　若離於放逸　　得至不死處<br>　由不放逸故　　則近菩提道<br>　若樂不放逸　　住最上涅盤<br>　故說彼放逸　　為其墮落因<br>　若人作放逸　　此惡無過上<br>　為世所欺輕　　死墮餓鬼趣<br>　若樂於放逸　　則生彼顛倒<br>　由如是業果　　隨生死流轉<br>　彼地獄熾火　　常燒放逸人<br>　若樂解脫者　　則捨於放逸<br>　若人離放逸　　則生於明智<br>　永斷於諸惑　　常受彼妙樂<br>　眾生心散亂　　為業而纏縛<br>　流轉三有中　　當樂不放逸<br>　於苦謂為樂　　樂壞生於苦<br>　夫死轉為妻　　當樂不放逸<br>　妻死或為母　　母死或為妻<br>　於此流轉中　　當樂不放逸<br>　放逸能生貪　　由貪復生恚<br>　為過患之源　　沈輪於惡道<br>　放逸不放逸　　智者皆不著<br>　此最上安隱　　昇智慧樓閣<br>　若能離放逸　　善住安樂處<br>　為大智丈夫　　速證真常果<br>　示放逸過失　　與道極相違<br>　則斷法橋梁　　壞善心種子<br>　能壞解脫法　　引生諸妄念<br>　墮彼險惡趣　　皆從放逸起<br>　自不求利益　　為他人所棄<br>　無言無所作　　彼則如死者<br>　雖具天形質　　愚癡同畜類<br>　常居放逸中　　作歌舞戲笑<br>　若人著放逸　　即趣三有海<br>　滅已復還生　　悉見其破壞<br>　由此造諸罪　　為業所纏縛<br>　放逸轉為冤　　違背諸善法<br>　是業不住內　　亦不在於外<br>　當知放逸者　　皆由心破壞<br>　於最上境界　　其心無厭足<br>　樂歌舞嬉戲　　不知墮滅處<br>　愚癡放逸者　　以怖為歡悅<br>　彼天同生盲　　不知道非道<br>　由彼放逸行　　從諸禪墮落<br>　輪轉欲界中　　馳流於五趣<br>　若住無色界　　獲四種空定<br>　由行放逸故　　流轉於世間<br>　周流三界中　　愚癡無知覺<br>　放逸為桎梏　　愛索而纏縛<br>　若墮諸惡道　　常飢渴恐怖<br>　由彼放逸行　　不生於悔惱<br>　若心生苦惱　　則為愛別離<br>　故如來所訶　　常遠於放逸<br>　由彼放逸芽　　滋長老病死<br>　是三種苦惱　　能壞諸眾生<br>　又如彼大地　　能生其藥草<br>　彼放逸愚夫　　則增長諸惑<br>　放逸如毒苗　　出生諸懈怠<br>　飲酒著女色　　共遊戲境界<br>　放逸為極苦　　不放逸最樂<br>　放逸不放逸　　於此善分別　</p><p class='lg'>　假使百千俱胝劫　　墮於惡趣受極苦<br>　是故不應作放逸　　則同諸佛超彼岸　</p><p><b>　　<A NAME="n175"></A>訶厭五欲品第七</b><p class='lg'>　欲為第一誑　　於彼無作意<br>　是諸地獄因　　輪迴深險縛<br>　若人著諸欲　　則受無邊苦<br>　常為欲蛇害　　何有於少樂<br>　寧以利刀劍　　而自斷其舌<br>　不應以少言　　而談於欲事<br>　眾生貪所欺　　瞋恚常燒煮<br>　愚癡所降伏　　於欲常讚美<br>　多造於惡行　　而得欲少味<br>　由縱彼貪癡　　不了苦為苦<br>　彼欲無形色　　快樂無有常<br>　為最極惡因　　然後當遠離<br>　眾生由起貪　　常墮於惡趣<br>　若能離彼過　　則無地獄怖<br>　獄中生惡火　　欲火悉同等<br>　是故當一心　　常生於厭怖<br>　常愛樂解脫　　遠離於彼欲<br>　破壞不善法　　如日除黑暗<br>　彼愚癡凡夫　　諸根著境界<br>　由意生愛樂　　即墮於惡趣<br>　由彼五境界　　五根生愛著<br>　須臾貪火然　　於欲而無足<br>　又彼諸有情　　而生於貪火<br>　和合則熾盛　　離散則無有<br>　若離欲境界　　彼無由得起<br>　是火極險惡　　常應生遠離<br>　如木無分別　　從愛河而流<br>　彼愛復如酥　　沃之增熾焰<br>　是貪火猛毒　　能燒於一身<br>　棄捨於名色　　彼火則不滅<br>　又如世間火　　見已咸生畏<br>　貪火極洞然　　何不生驚怖<br>　從彼五根起　　五境而圍繞<br>　愛力疾如風　　燒彼多貪者<br>　境界如稠林　　深險難出離<br>　為彼貪所燒　　如火然槁木<br>　是貪欲熾火　　隨境界增長<br>　彼貪者無知　　以苦而為樂<br>　世火益光明　　貪火增黑暗<br>　是境界如冤　　智者當遠離<br>　若人於境界　　見已當如毒<br>　暫生於少樂　　然後受極苦<br>　非此世他世　　亦無初中後<br>　如是欲境界　　云何有快樂<br>　是諸愚癡者　　多樂著嬉戲<br>　於境界無厭　　如火焚草木<br>　由於境無厭　　則為彼欺誑<br>　常處生死中　　不知其過失<br>　著欲飛禽行　　彼決定愚癡<br>　如是諸天人　　不及禽等類<br>　猶如劫盡時　　日炙海令竭<br>　百千俱胝劫　　觀色而無厭<br>　彼海尚有竭　　天雨能充滿<br>　眼視諸色相　　未曾有厭足<br>　於欲若無厭　　於樂何分別<br>　彼若足無貪　　則遠離憂惱<br>　如摩羅耶山　　悉產旃檀木<br>　愚者伐為薪　　復以營田畝<br>　欲為第一誑　　虛妄不堅牢<br>　如乾闥婆城　　亦如於夢境<br>　如幻如聚沫　　如金播歌果<br>　暫生於美味　　著欲亦如此<br>　智者真實見　　離愛則無苦<br>　為彼愚癡者　　顯示其惡果<br>　欲如世間毒　　造作一切罪<br>　如所得思惟　　後復為破壞<br>　意著欲無厭　　復以欲為冤<br>　彼天命終時　　即墮於地獄<br>　欲為世間毒　　亦如一電光<br>　愚癡著女色　　如魚逐浪轉<br>　常思惟增長　　前後際不善<br>　著欲如熾火　　智者當遠離<br>　若隨其親近　　則彼彼增長<br>　欲火極燒然　　觸則受楚毒<br>　了知此欲火　　智者常遠離<br>　若離於彼欲　　決定獲安隱<br>　彼無數百千　　那由佗天眾<br>　由愛樂五欲　　為獄火燒煮<br>　欲如火如毒　　當離求安樂<br>　為彼地獄因　　是故應棄捨<br>　於欲得自在　　如不見不聞<br>　由不著彼故　　無苦無逼惱<br>　於欲不應作　　亦勿意思惟<br>　著欲諸天人　　為彼火所害<br>　從無始輪迴　　欲冤從心起<br>　於愛若解脫　　彼欲則無有<br>　彼染濁苦果　　從愛欲而生<br>　若於欲解脫　　則得上妙樂<br>　智者依於欲　　於欲而無愛<br>　由離彼癡故　　得證真常處<br>　暫生於適悅　　後受諸楚毒<br>　於欲起染著　　則趣於地獄<br>　是中生愛樂　　剎那樂非有<br>　若離垢寂靜　　得至不滅處<br>　智者初中後　　以欲而莊嚴<br>　云何彼愚夫　　於欲而耽著<br>　是欲如毒苗　　觸則生熾火<br>　於彼生愛樂　　則為毒所害<br>　如火加於薪　　其焰常不滅<br>　若樂彼欲者　　則增於熱惱<br>　如蛾見燈焰　　不知燒其身<br>　彼愚癡眾生　　著欲亦如是<br>　若人著貪欲　　常為彼燒煮<br>　畢竟無知覺　　與燈蛾相似<br>　是故彼諸天　　捨欲求佛智<br>　放逸當自損　　今生勿虛擲<br>　常樂著諸欲　　減失於善業<br>　為癡所欺誑　　後當墮地獄<br>　如毒樹開花　　遊蜂而競採<br>　愚癡著欲人　　受用以為樂<br>　彼蜂由食毒　　其命復何有<br>　欲毒損眾生　　永壽極難得<br>　又彼地獄火　　由欲而燒然<br>　是火滿其中　　燒諸天等類<br>　餓鬼飢渴逼　　復為火所燒<br>　於彼畜生中　　樂尋求損害<br>　餘一切世間　　皆依欲而住<br>　是火普遍起　　燒諸迷欲者<br>　心常於境界　　耽迷復輕動<br>　愚者若明了　　得離彼危苦<br>　是心著諸欲　　不知其險難<br>　常處欲瀑流　　則生於苦惱<br>　諸天性怯弱　　著欲生狂亂<br>　由斯心動轉　　不知大恐怖<br>　諸天耽五欲　　常生於固護<br>　無智不棄捨　　後當生憂悔<br>　是心常癡暗　　於境不明了<br>　彼欲極過患　　暫生於適悅<br>　於若干百千　　無量俱胝數<br>　皆由欲破壞　　於心不防護<br>　為欲境所縛　　當受地獄報<br>　以意善修作　　畢竟當遠離<br>　由先起貪染　　復作彼瞋行<br>　因愚癡所迷　　則同於畜類<br>　愚夫沒欲中　　由欲復癡醉<br>　猶如彼飛蛾　　終為火所害<br>　彼諸天形色　　著樂而破壞<br>　為彼欲所降　　決定當墮落<br>　眾生為欲誑　　則生於癡迷<br>　由愛索所牽　　則墮於惡道<br>　若怖彼險惡　　自作於善利<br>　以意寂靜故　　不生於熱惱<br>　若樂欲境界　　疑惑則增長<br>　漸生諸過患　　如風鼓其火<br>　欲火常燒然　　彼樂速遷滅<br>　常真實思惟　　不著於境界<br>　若人於欲境　　其心生迷亂<br>　境界常現前　　是彼愚癡行<br>　無智著境界　　不生於厭離<br>　如薪投火中　　因風則熾盛<br>　諸天由彼貪　　常著於欲樂<br>　愚癡不厭捨　　由是而退沒<br>　若人於欲境　　心常生繫念<br>　為別離苦惱　　長時而燒煮<br>　天中妙欲樂　　當為愛別離<br>　是苦勝人間　　不及其少分<br>　諸天受欲樂　　如魚居水中<br>　心境若俱亡　　彼貪則不起<br>　若人於欲境　　常愛樂親近<br>　其心不防護　　長時苦不斷<br>　由樂著諸欲　　不畏其苦果<br>　彼暗鈍無知　　後受極險難<br>　欲為患尤重　　暫能生少樂<br>　此為不淨行　　引導於惡趣<br>　若人無智眼　　於欲常愛念<br>　亦如彼盲者　　墮險而無捄<br>　彼著欲眾生　　少味而多怖<br>　猶如尋香城　　暫有即無處<br>　放逸生喜悅　　展轉而愛樂<br>　諸天癡所迷　　不生於覺悟<br>　於境界生貪　　彼欲即隨轉<br>　不知大苦報　　決定而自受<br>　若人於五欲　　常樂著嬉戲<br>　當墮彼惡道　　愚癡徒後悔<br>　若離癡境界　　不為欲火燒<br>　於正行勤修　　則得最上樂<br>　以世間欲境　　比清淨妙樂<br>　於十六分中　　而不及其一<br>　若人心著欲　　此欲實非樂<br>　速趣地獄中　　於苦而有分<br>　設於百千劫　　著欲亦無足<br>　常求欲境界　　何曾有樂處<br>　若於欲作意　　剎那則增長<br>　諸天及世<span class='corr'>人</span>　　由此而墮落<br>　於欲常耽迷　　為最極險惡<br>　若不生遠離　　則為彼滅壞<br>　是眼猶若海　　觀色無滿足<br>　於最上美味　　舌嗜而無厭<br>　鼻嗅諸妙香　　於彼常不捨<br>　由觸生快樂　　彼意則無盡<br>　於美妙音聲　　耳聞極愛樂<br>　意著於法塵　　未曾而暫捨<br>　是六根輕動　　譬之彼惡馬<br>　著欲境無厭　　常如其飢渴<br>　諸天著五欲　　如火益乾薪<br>　火性本熾然　　無足亦如此<br>　是六根熾火　　無始常燒然<br>　愚夫無覺知　　貪迷如悶絕<br>　當知彼欲樂　　則為地獄因<br>　睹欲起貪心　　如蛇動其舌<br>　又如彼盲者　　無目亡諸欲<br>　彼若起尋求　　則墮於地獄<br>　非由無目故　　能離欲境界<br>　具眼修正行　　則越彼惡趣<br>　樂行非義利　　造諸不善業<br>　於欲心無厭　　是人墮惡道<br>　若人著於欲　　眾苦由之生<br>　暫捨還追求　　彼無識無智<br>　欲初如親友　　後則為冤敵<br>　如金播歌果　　食已即為害<br>　無量諸眾生　　著欲而墮落<br>　如逝水無迴　　彼樂亦無異<br>　受用諸快樂　　園林勝境界<br>　於彼若無貪　　常生安隱處<br>　若人耽欲味　　放逸心狂亂<br>　樂壞苦現前　　彼不生後悔<br>　由先善業力　　感形色姝好<br>　是故彼諸天　　各生於愛樂<br>　是欲境無常　　決定當離散<br>　諸有具智人　　於欲而不亂<br>　此身何所堪　　無智生愛樂<br>　常造不善因　　況復未來苦<br>　彼愚癡凡夫　　常貪於欲味<br>　初雖有少樂　　後當唯有損<br>　如是彼聲色　　體性能生惑<br>　愚者為彼牽　　則趣其險道<br>　若人於欲味　　心常生渴愛<br>　彼唯苦非樂　　智者當遠離<br>　如虛空降雨　　能益於河流<br>　諸天沒欲中　　唯增於熾盛<br>　如魚居水中　　猶生其渴愛<br>　彼著樂諸天　　無厭亦如是<br>　如彼虛空界　　邊際不可得<br>　於欲生貪人　　境界何窮盡<br>　如海騰波濤　　其水常充滿<br>　愚癡著欲人　　彼心常不足<br>　愚者常思惟　　未得諸欲境<br>　已得則堅著　　如貪味流涎<br>　欲能生熱惱　　為極惡過患<br>　此滅彼復生　　非寂靜境界<br>　是欲唯損害　　棄此名丈夫<br>　己若有衰危　　彼則咸捨去<br>　於境界無厭　　於樂亦無足<br>　智者善思惟　　應常生遠離<br>　境界為苦因　　寂靜為樂本<br>　離境界毒蛇　　當親近寂靜<br>　欲能生大怖　　刑戮及重病<br>　由彼貪因緣　　隨輪迴流轉<br>　無量百千生　　聚已復還散<br>　唯諸佛世尊　　真實悉知見<br>　世間出世間　　種種諸快樂<br>　由彼著欲故　　悉皆為散壞<br>　愚人心著欲　　顧戀不能捨<br>　彼為癡所盲　　何能發明惠<br>　惡言聞若讎　　於此人皆怖<br>　欲境如深冤　　云何不遠離<br>　愚夫著彼欲　　則為欲火燒<br>　不生厭患心　　後受於苦報<br>　譬如大火聚　　見者咸生怖<br>　欲境常熾然　　云何樂親近<br>　是身筋連持　　深可生厭離<br>　復為欲所迷　　如索而纏縛<br>　如金播歌果　　紅色味甘美<br>　食則生損惱　　著欲亦如是<br>　如蛾撲燈焰　　則為彼所燒<br>　著欲諸眾生　　由之而破壞<br>　彼無識愚夫　　於欲而稱譽<br>　是欲如熾火　　觸則為燒然<br>　如鹿為渴逼　　奔趣於陽焰<br>　由隨彼貪心　　妄求於快樂<br>　諸天著妙欲　　則無有厭飫<br>　諸惑由之生　　何能得寂靜<br>　現雖生少樂　　於後則為苦<br>　諸天欲境牽　　其心常散亂<br>　於種種境界　　耽染心迷醉<br>　命盡業相隨　　決定無疑惑<br>　眾生死將至　　無不生惶怖<br>　由著欲境界　　及死無依怙<br>　愛別離苦惱　　皆由欲所生<br>　諸天當了知　　不應心戀著<br>　是欲非義利　　生無常恐怖<br>　彼愚癡凡夫　　愛樂而親近<br>　由增上癡迷　　為貪火燒煮<br>　無正念思惟　　於欲無厭怖<br>　若樂欲境界　　決定受諸苦<br>　輪轉三界中　　何由得出離<br>　眾生因無明　　常受諸苦惱<br>　是故說彼欲　　如電非久住<br>　當知彼貪欲　　如夢境虛幻<br>　了苦空無常　　及無實主宰<br>　故諸佛所說　　五蘊自性空<br>　若如實了知　　則於欲不著<br>　為愍諸有情　　斷除煩惱縛<br>　令至於彼岸　　得寂靜涅盤<br>　樂行五欲者　　則沒溺三有<br>　常迷惑其心　　何由得寂靜<br>　若人著於欲　　則忘失正法<br>　尋求彼境界　　速趣其地獄<br>　是欲唯破壞　　猶如利刀劍<br>　若不生厭離　　後當唯有苦<br>　若如是造作　　則如是增長<br>　於彼無厭足　　常生諸熱惱<br>　求天中快樂　　當為欲所燒<br>　不造諸苦因　　常得於快樂<br>　愚夫於欲境　　堅著而不捨<br>　此則如電光　　暫時而動轉<br>　若人貪五欲　　相續而不斷<br>　是人為欲火　　燒然無休息<br>　諸天於欲境　　生增上愚癡<br>　於離喜妙樂　　彼則不復得<br>　離解脫無樂　　亦無於涅盤<br>　與欲境相違　　是故當棄捨<br>　若住貪境界　　諸根則無厭<br>　由彼無厭故　　何由得解脫<br>　若於輪迴海　　而能生怖畏<br>　當離彼不善　　及貪欲險難<br>　欲境無暫停　　如日出復沒<br>　當樂依山林　　修禪求出離<br>　欲非解脫法　　愚者為珍玩<br>　唯聖財七種　　畢竟獲安樂<br>　是欲非寶處　　為輪迴曠野<br>　若愛樂親近　　則不能出離<br>　於罪不驚怖　　彼為大無知<br>　非財說為財　　唯苦則無樂<br>　若人遠離欲　　不生於貪愛<br>　此為善安住　　非欲火所害<br>　於欲無止足　　彼心非安靜<br>　與貪愛相應　　如火騰於焰<br>　諸天阿脩羅　　人及非人等<br>　於欲不生厭　　皆為彼破壞<br>　若人於欲境　　迷惑心狂亂<br>　彼為自欺誑　　由是而喪滅<br>　諸愚癡眾生　　不知罪福相<br>　境界名為欲　　而常生愛樂<br>　諸天欲所牽　　其心則癡亂<br>　若樂佛功德　　當離彼境界<br>　此現在五欲　　能生諸過患<br>　於樂不染著　　是名為智者　</p><p class='juan'>
諸法集要經卷第三</p>
</body></html>
