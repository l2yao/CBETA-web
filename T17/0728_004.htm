<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p class='juan'>
諸法集要經卷第四<p><span class='byline'>　　　　觀無畏尊者集</span><br><p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n177"></A>訶厭五欲品第七之餘</b></p>
<p class='lg'>　欲境如夢事　　亦猶尋香城<br>　猛熾若焰然　　諸天由是墮<br>　若於欲生愛　　後則為所損<br>　曲戾無正思　　諸天由是墮<br>　極下惡可厭　　流注若河源<br>　譬之深險坑　　諸天由是墮<br>　欲性本動搖　　猶風浪水月<br>　如蛇舌不停　　諸天由是墮<br>　欲如飛電轉　　亦如於陽焰<br>　如聚沫不堅　　諸天由是墮<br>　欲如迅河流　　如象耳常動<br>　如芭蕉不實　　諸天由是墮<br>　欲如彼幻事　　如金播歌果<br>　如魚吞其鉤　　諸天由是墮<br>　當以真實智　　斷除於欲境<br>　解脫不善果　　及諸不饒益<br>　起妄想思惟　　於欲生欣樂<br>　則為欲罥拘　　壽命豈能久<br>　眾生心輕動　　咸為欲所牽<br>　愚癡無覺知　　彼為自欺誑<br>　若為欲境動　　則是諸苦本<br>　如乾闥婆城　　當知不久<span class='corr'>住</span><br>　若於欲生貪　　彼瞋則隨轉<br>　如是諸眾生　　速趣於惡道<br>　是故彼正士　　捨欲除瞋恚<br>　離癡等過失　　顯發於明慧<br>　若人厭欲境　　悟彼如深冤<br>　以智為良朋　　速證真常果<br>　於欲不生著　　得離諸垢染<br>　斯為具智人　　諸天咸敬奉<br>　善超欲淤泥　　能與眾生樂<br>　心離縛寂靜　　降伏諸魔軍　</p><p><b>　　<A NAME="n178"></A>離愛品第八</b><p class='lg'>　愛火起於心　　迷者謂清涼<br>　猶勝地獄火　　此乃遍三界<br>　又彼地獄中　　能生於劫火<br>　極炎猛熾然　　皆從愛所起<br>　地獄苦眾生　　業盡必當出<br>　三界諸有情　　愛火無休息<br>　由愛所縛故　　輪迴無有窮<br>　何況地獄中　　更生於愛火<br>　又地獄業火　　但能然彼身<br>　愛火損眾生　　燒心及其體<br>　是二種差別　　今當分別之<br>　獄火雖熾炎　　愛火復過彼<br>　由三業所起　　遍三有燒然<br>　損害於善因　　唯愛火為毒<br>　貪火燒諸天　　瞋火亦復爾<br>　癡火逐愚夫　　愛火隨所至<br>　嫉慢復如火　　從我執薪生<br>　離火燒世間　　無薪常熾盛<br>　於境生戀著　　為愛蛇所傷<br>　瞻視及承迎　　展轉而增長<br>　如火增其薪　　相續而不絕<br>　世火猶可防　　愛火無能制<br>　若為愛欺罔　　隨世間流轉<br>　彼則如冤敵　　無有能勝者<br>　由愛之所覆　　趣海求諸珍<br>　恐怖軍陣中　　深入而鬥戰<br>　王者愛其國　　乃互相侵競<br>　以至母及子　　因財而起諍<br>　若解脫彼愛　　捐捨諸珍玩<br>　視之如瓦礫　　則近菩提道<br>　由愛於財故　　墮地獄趣中<br>　彼熱惱難堪　　是故當遠離<br>　當以其智水　　沃之令永滅<br>　若不除愛火　　去菩提則遠<br>　若遠離其愛　　於諸珍不著<br>　是人於世間　　則無微少苦<br>　如網捕於魚　　悉遺諸螺蜆<br>　愛縛彼眾生　　無有能免者<br>　如鹿中毒箭　　則四向馳走<br>　毒處處相隨　　寧逃於苦惱<br>　愛火亦如是　　彼毒常隨逐<br>　燒愚癡凡夫　　何由能出離<br>　暫生於適意　　果報常燒然<br>　求出世樂者　　應當去其愛<br>　如魚食其餌　　彼必當趣死<br>　人為愛所牽　　中夭無疑惑<br>　墮鬼境界中　　熱惱遍馳走<br>　及地獄有情　　多由心起愛<br>　乃至向他門　　求乞而活命<br>　皆由愛使然　　是佛之所說<br>　愛火燒諸天　　不須薪少許<br>　由著於境界　　從六根發起<br>　受具足快樂　　常迷醉其心<br>　墮落不覺知　　由愛之所誤<br>　一切輪迴因　　皆從愛所得<br>　愛鎖拘有情　　令墮於惡趣<br>　又天中愛火　　欲境常圍繞<br>　由愚癡自在　　燒彼著欲者<br>　如火得乾薪　　騰焰則彌盛<br>　欲樂適其心　　其愛轉增長<br>　世火極炎猛　　人皆能遠之<br>　愛火燒世間　　無能免斯害<br>　若人不生愛　　得最上寂靜<br>　出過患稠林　　能超於苦海<br>　離和合過失　　則斷愛欲索<br>　解脫諸罪垢　　乃是無憂者<br>　百千俱胝劫　　常為愛所欺<br>　愚夫不棄捨　　為幻網維縶<br>　謂由愛所覆　　樂親近承事<br>　如彼傭力人　　渴飲其鹹水<br>　飲已渴暫息　　須臾喉復乾<br>　渴愛在於心　　非道何由止<br>　是故當遠離　　諸惡由之生<br>　為愛所伏者　　沈淪無出期<br>　受天中最勝　　上妙五欲樂<br>　終為愛索牽　　復墮於惡趣<br>　若人近於愛　　苦惱常充滿<br>　依正教所明　　此定非饒益<br>　若著愛境界　　則無有厭足<br>　能棄彼愛者　　是人無憂患<br>　諸天由愛故　　則生於放逸<br>　耽著復追求　　復墮於地獄<br>　諸天若退失　　為第一慚恥<br>　由著上妙樂　　則受極重苦<br>　愛覆於自心　　其心則狂亂<br>　不怖於輪迴　　長時而縱逸<br>　眾生由欲樂　　復增長其愛<br>　愛火地獄火　　為彼彼燒害<br>　彼愛若增長　　展轉則無窮<br>　已有生防護　　未得常追求<br>　由起追求故　　其心常不足<br>　是人無樂分　　如來所印可<br>　由心無厭故　　常思其欲味<br>　則為彼愛火　　相續而燒然<br>　若於欲生怖　　離愛火所逼<br>　解脫愛垢染　　不復墮惡道<br>　由自邪思惟　　起三毒塵坌<br>　溺放逸深淵　　常貪於女色<br>　歌樂妙音聲　　引生於散亂<br>　其心無暫停　　猶如於駃水<br>　愛如深險河　　欲如漏舡舫<br>　愚者之所乘　　即為彼沈喪<br>　愛如猛熾焰　　三毒如乾薪<br>　放逸如迅風　　燒諸天不覺<br>　諸天著欲樂　　則為愛降伏<br>　於頃刻須臾　　暫無其少暇<br>　愛為欲所依　　生百千障礙<br>　諸天著樂故　　於善不能作<br>　愛蛇有五首　　其性極暴惡<br>　螫彼貪欲人　　是苦難堪忍<br>　愛河極深廣　　從五欲出生<br>　欲達彼岸者　　匪善何能越<br>　愛如幻伎兒　　充遍於三有<br>　誑惑諸天人　　於益無少分<br>　五根取欲境　　未曾有厭怠<br>　如酥投火中　　念念而增長<br>　又復彼愛者　　能開惡趣門<br>　地獄鬼畜生　　如是常往返<br>　愚夫由起愛　　墮死魔口中<br>　善離斯過失　　不為彼所噉<br>　諸有具智人　　能降伏彼愛<br>　離憂惱怖畏　　坐臥常安隱<br>　若離彼愛纏　　則不生諸苦<br>　愚者多希求　　常興於損害<br>　於其晝夜中　　心不生慈愍<br>　他所有珍財　　意欲皆希取<br>　是輩如劫火　　其性常兇險<br>　遠離於善人　　如毒蛇處穴<br>　由增上愛故　　為熱惱燒煮<br>　死墮地獄中　　復生於鬼趣<br>　從惡道出已　　得生於人間<br>　向五百生中　　常於他求乞<br>　下色常低言　　匱乏心逼迫<br>　唯苦為己分　　皆由愛所得<br>　若人斷其愛　　常樂求佛慧<br>　斯為其正人　　得最上寂靜<br>　若遣心中愛　　如驅蛇出穴<br>　愛毒未蠲除　　決定當破壞<br>　若決定造作　　彼愛常現前<br>　如火擲乾薪　　其焰則彌盛<br>　眾生貪珍財　　積聚無止足<br>　彼於命終時　　皆為他所有<br>　由愛所獲咎　　財散罪不消<br>　由業之所牽　　含悲趣地獄<br>　財為他受用　　罪則當己身<br>　墮彼惡趣中　　後悔徒熱惱<br>　財散名為衰　　樂壞則為苦<br>　親友忽如冤　　皆從愛心轉<br>　智人不起愛　　愛火常熾然<br>　損害諸有情　　令墮於惡道<br>　積財如彼山　　守禦常憂怖<br>　云何造諸罪　　非理而持用<br>　不樂畜財者　　無怖無防護<br>　是離貪智人　　在處常安住<br>　樂求於富樂　　倏然而散壞<br>　盛衰不久停　　如日之輪轉<br>　榮富者如縛　　貧乏者如罪<br>　皆為愛所使　　於欲無厭患<br>　受上妙快樂　　所欲皆如意<br>　為愛火所逼　　身樂俱散壞<br>　若諸天及人　　由於欲無厭<br>　皆為愛所燒　　如來悉知見<br>　百千諸有情　　因愛墮險難<br>　受無量苦報　　智者咸興歎<br>　壽命速遷謝　　愚夫不知覺<br>　福業悉消除　　彼愛則增長<br>　若人著於愛　　世世常隨逐<br>　彼暗鈍無知　　不達罪福相<br>　若善業果報　　生諸天受樂<br>　不善業因緣　　從彼而退墮<br>　不造善惡業　　離和合過失<br>　棄背老死因　　住最上安隱<br>　貪如彼車輪　　五欲為於輻<br>　愛轂處其中　　世間無知者<br>　愛河極深廣　　欲境為波濤<br>　疑惑譬群魚　　世間無知者<br>　於晝夜三時　　多造諸不善<br>　智者不防護　　即隨惡流轉<br>　美色如幻化　　了彼則無縛<br>　由愛常追求　　為縛無能解<br>　若為愛所纏　　則著於欲樂<br>　智慧若現前　　能除彼過患<br>　愛增其黑暗　　智發於光明<br>　當捨暗從明　　離苦獲安樂<br>　智如其利劍　　能伐愛林木<br>　應當善修習　　獲最上安隱<br>　當知愛稠林　　深密難出離<br>　若人善超越　　則出於三界<br>　愛河有三派　　放逸水彌滿<br>　當乘於慧舟　　能渡於彼岸<br>　愛如利刀杖　　割截愚夫身<br>　苦惱難堪任　　是故常遠離<br>　愛如惡癰疽　　從心而生起<br>　於其晝夜中　　曾無於少樂<br>　愛如猛熾火　　疑惑如樵薪<br>　由業風所吹　　燒心生熱惱<br>　若人愛所纏　　其心則輕躁<br>　非理取其財　　則喪於身命<br>　世間諸眾生　　造無邊惡業<br>　皆由愛彼財　　長淪於苦海<br>　為愛之所使　　勇捍無怯弱<br>　乃至蹈火中　　不顧其身命<br>　若人多起愛　　心火常燒然<br>　無愛意清涼　　如深淵澡沐<br>　愛如彼烈火　　投薪則騰焰<br>　譬之彼貪夫　　愈得而無厭<br>　具無量珍寶　　剎利猶不充<br>　自餘諸有情　　少畜則無患<br>　若人起於愛　　樂少而苦多<br>　苦樂兩昭然　　智者善取捨<br>　善降彼愛者　　得最勝寂靜<br>　若能常遠之　　則近菩提道　</p><p><b>　　<A NAME="n179"></A>離欲邪行品第九</b><p class='lg'>　女人為罪本　　能散於資生<br>　若為彼所伏　　於樂則何有<br>　女人多諂曲　　常懷於嫉妒<br>　樂造作不善　　於業得自在<br>　巧言誑於他　　常生和合想<br>　無正念思惟　　喜讚於欲事<br>　彼暫生柔順　　後則多剛狠<br>　雖珍異莊嚴　　於恩曾不念<br>　設百千眾生　　咸生於愛樂<br>　自性無有常　　猶如彼飛電<br>　若樂於女色　　斯為不善因<br>　現生及後身　　悉為彼破壞<br>　若見一姝好　　心則生散亂<br>　樂著彼境界　　為貪之所嬈<br>　合會必有離　　由之起愁慼<br>　貪欲鎮縈纏　　皆由女人故<br>　是女人貪毒　　與身俱時起<br>　如火生世間　　熱性則隨有<br>　當知是貪火　　從心中所發<br>　相續常燒然　　於苦無與比<br>　破壞於善法　　及損惱眾生<br>　為惡道之因　　是諸佛所說<br>　口雖出美言　　心中常蘊毒<br>　於其所戀慕　　其志曾無定<br>　設暫生愛著　　不久則棄捐<br>　所說無有誠　　彼意則非實<br>　以方便欺誑　　習染欲因緣<br>　於己生貪人　　恃之生憍慢<br>　天人阿脩羅　　夜叉鬼神等<br>　墮於險難中　　皆由女人故<br>　又彼女人者　　不知恩念善<br>　其心無暫停　　如日之旋轉<br>　見其榮盛人　　則樂於承奉<br>　彼若有衰危　　殊無少憂慮<br>　如蜂採其花　　花乾即捨去<br>　應知彼女人　　棄舊亦如是<br>　女人無慈心　　常懷於嫉妒<br>　此非無端由　　皆因於男子<br>　諸天唯女人　　餘無能降彼<br>　由女縛所牽　　則墮於惡趣<br>　若樂著女色　　此失無與等<br>　貪火鎮燒心　　何由能出離<br>　若為欲所牽　　貪業皆可見<br>　常惛醉其意　　樂作諸不善<br>　女人惡所纏　　多興於潛意<br>　棄彼昔所眷　　如蛇委其蛻<br>　女人最險詐　　無能過彼者<br>　多作於方便　　而希於寵愛<br>　又諸女人者　　自性多流蕩<br>　智者有先見　　慎勿相隨順<br>　若習近女人　　則失於善利<br>　設求生天中　　此亦不能得<br>　天中妙樂音　　聞者咸生愛<br>　若樂著不捨　　引生於苦難<br>　女人心動轉　　於餘生染愛<br>　愛火或暫息　　則生於棄捨<br>　女人志堅著　　樂行於鄙事<br>　若見彼衰殘　　則生於棄捨<br>　女人多諂媚　　使彼如癡鹿<br>　見禍患所侵　　則生於棄捨<br>　女人極險惡　　不念其恩德<br>　彼厄難相臨　　則生於棄捨<br>　女人心散亂　　起種種思惟<br>　能誑誘於他　　如蜜和諸毒<br>　女人多巧言　　能惑愚癡者<br>　智士善思惟　　彼意曾無動<br>　由愚癡著欲　　於財無慳吝<br>　不修彼福因　　如鼠常藏竄<br>　女色如彼索　　而第一堅牢<br>　縛彼迷士夫　　令墜三有海<br>　是索非縛體　　唯能縶於心<br>　心若為彼纏　　苦則為己有<br>　餘索縛於人　　燒斫皆令斷<br>　是女索不然　　能牽趣惡道<br>　身有其相狀　　彼索則能縛<br>　心本無形質　　非女索不可<br>　若為索所縛　　其量人皆見<br>　女索縛於人　　是量無知者<br>　暫生其少樂　　後脫則為難<br>　能縛諸眾生　　常淪愛苦海<br>　又彼女索者　　善縛於六根<br>　常索無其能　　唯縛身及頸<br>　妻子并眷屬　　為縛最堅牢<br>　愚人生妄心　　皆執為己有<br>　於女色生愛　　彼唯筋肉纏<br>　便利之所依　　汝愛復來此<br>　好發巧言詞　　誑惑而無媿<br>　當知女人者　　與冤則無異<br>　以眾妙嚴飾　　令他生愛樂<br>　其心常動轉　　所說多虛假<br>　女人性多毒　　如迦羅俱吒<br>　損彼著欲人　　無能免其難<br>　具百千方便　　不能防女人<br>　如風火虛空　　無能縛彼者<br>　造諸非律儀　　遭病難夭喪<br>　皆因於女人　　破其解脫行<br>　世間諸眾生　　造作眾罪業<br>　皆因於女人　　恐怖常迫窄<br>　自幼及其耄　　其心常散亂<br>　女人性本然　　如日光常暖<br>　女心無定則　　猶風中燈焰<br>　有怨不暫捨　　如馬囓其瘡<br>　如索縻鼠狼　　雖縛彼能脫<br>　則同彼女人　　不為他所制<br>　如花蓋毒蛇　　如灰覆炎火<br>　如色蔽人心　　如女藏惡露<br>　如毒樹開花　　觀者曾無厭<br>　是花猶女人　　畢竟當棄捨<br>　常樂求女色　　境界即現前<br>　此生及後身　　俱無於樂分<br>　非火非刀杖　　非力非機關<br>　為女所縛者　　彼惡無能斷<br>　於人世天中　　略述欲過咎<br>　智者若遠離　　作夜摩天主<br>　樂彼女色者　　皆從慣習生<br>　世有真實人　　則能免其事<br>　是人宿善本　　滅已生天中<br>　見諸天女人　　散亂亦同此<br>　則毀樂非真　　訶心不寂靜<br>　厭女人過患　　如冤而捨去<br>　若習近女人　　生多種苦惱<br>　是故當了知　　於彼常遠離<br>　若起散亂心　　則生諸過失<br>　常見於女人　　而生於戲調<br>　日本無黑暗　　火性無清涼<br>　女人無慈心　　少分不可得<br>　大地無傾搖　　風狀無安寧<br>　女人無善行　　常樂說諸過<br>　又女人之心　　動亂非長久<br>　有難則捨離　　如池涸鵝去<br>　淺瀨鷺所依　　深淵則無有<br>　山嶽有震動　　彼定無悲愍<br>　不稱揚正法　　樂作諸魔障<br>　墮於險難中　　為彼之所誑<br>　赫日可令冷　　蒲桃能使剛<br>　女人諂嫉心　　堅著不棄捨<br>　於樂同受用　　於苦則不然<br>　少恨常在心　　於恩而廢忘<br>　昔於園苑中　　而共相娛樂<br>　衰難忽相侵　　毀呰而棄捨<br>　女為世間縛　　增長於鬥諍<br>　為過失之藏　　乃非法之器<br>　女色惑眾生　　常懷其欲想<br>　起遍計追求　　其心無暫捨<br>　無量愛欲箭　　損惱諸眾生<br>　彼樂何所之　　悉見其磨滅<br>　是欲深可畏　　如利刃猛火<br>　智者善了知　　常一心防護<br>　若有持淨戒　　忽起於欲想<br>　招無量誹謗　　生眾多過患<br>　如風觸於火　　其焰則熾然<br>　見女人生貪　　定為彼燒害<br>　若求清淨樂　　當遠離女人<br>　此世與他生　　其心常寂靜<br>　起勇猛精進　　修習於勝慧<br>　捨欲信因果　　是人獲大利　</p><p><b>　　<A NAME="n180"></A>離酒過失品第十</b><p class='lg'>　此說酒為毒　　應當遠離之<br>　若樂飲酒者　　則壞於善法<br>　若人近於酒　　不生於明慧<br>　彼無解脫分　　是故常遠離<br>　為第一過失　　智者之所說<br>　損壞於自他　　是故常遠離<br>　若人樂飲酒　　好說世俗事<br>　多言起紛諍　　是故常遠離<br>　飲酒損資財　　惛迷復懈怠<br>　有如是過患　　是故常遠離<br>　由酒發生貪　　瞋恚亦復爾<br>　展轉增愚癡　　是故常遠離<br>　酒為禍根本　　令諸根馳散<br>　後墮地獄中　　皆由酒所敗<br>　或高聲戲笑　　出暴惡語言<br>　毀諸良善人　　後則生憂怖<br>　由飲酒醉亂　　善惡不分別<br>　如傍生無知　　是故當遠離<br>　若人為酒困　　惛醉則如斃<br>　求快樂長年　　為患則何有<br>　是諸難之本　　為過患之源<br>　常居癡暗中　　趣死之階漸<br>　後墮地獄中　　復生於鬼界<br>　及彼傍生趣　　皆為酒所壞<br>　酒為毒中毒　　疾中之痼疾<br>　已苦復加苦　　是智者所說<br>　破壞於慧命　　竭盡法財寶<br>　毀彼淨梵行　　皆由心樂酒<br>　乃至尊崇者　　醉已無區別<br>　為世人所嗤　　不生於慚恥<br>　酒如其利斧　　能損諸善法<br>　樂飲者無慚　　為他所輕賤<br>　若人為酒惑　　耽湎無罷期<br>　不作諸善行　　彼無識無智<br>　若人樂飲酒　　彼心則狂亂<br>　或發於戲笑　　或起於瞋恚<br>　現生及後身　　無明常覆慧<br>　焚燒解脫法　　皆為酒所使<br>　若嗜其酒味　　如食金播果<br>　初甘後則毒　　是智者所說<br>　是故彼智者　　於酒深為誡<br>　心不起思念　　飲則生熱惱<br>　富足常飲酒　　諸天復過是<br>　於彼彼快樂　　後則皆散壞<br>　眾生酒所迷　　其心常醉亂<br>　為彼癡所牽　　耽著其美味<br>　當知酒如繩　　癡愛常難解<br>　寧墮地獄中　　於酒不應觸<br>　因觸聞其香　　癡人即樂飲<br>　是故於彼酒　　見己當捨去<br>　若見即生貪　　若觸香即發<br>　由聞彼香故　　其心不能止<br>　是故酒為毒　　生過失非一<br>　壞色力名聞　　皆因飲彼酒<br>　口出於狂言　　瞪目無定往<br>　時臥不覺知　　所作皆廢忘<br>　由偃仆於地　　為女人所笑<br>　其身不動轉　　加枯木相似<br>　彼醉酒而臥　　瞥見謂其死<br>　知者咸告言　　由飲酒如是<br>　常樂飲酒者　　住三十六失<br>　當了知彼過　　此則常安隱<br>　具勝族名稱　　由酒之所污<br>　是人如蘆花　　不久自輕棄<br>　若人樂飲酒　　展轉為境牽<br>　墮放逸水中　　漂流難出離<br>　為境所牽故　　不知善不善<br>　於清勝園林　　何用復飲酒<br>　若樂於酒味　　則生諸險難<br>　墮於地獄中　　具受諸苦惱<br>　飲已發生癡　　由癡造眾罪<br>　愚人心愛樂　　何能生遠離<br>　起增上耽著　　受極重苦報<br>　若能離彼過　　則無諸憂惱<br>　初則損其慧　　後則壞其樂<br>　是故彼智人　　於酒常厭捨<br>　若人近於酒　　彼則如飛鳶<br>　常為癡所盲　　故說酒為毒<br>　於酒作毒想　　最上第一樂<br>　由持淨戒故　　寧飲於銅汁<br>　若樂飲酒者　　於罪則不免<br>　彼增上愚癡　　常處於惡道<br>　飲酒雖一罪　　能生一切惡<br>　是故當制之　　心戒則為本<br>　比丘樂飲酒　　則捨阿蘭若<br>　離心一境性　　不思惟正法<br>　由樂飲酒故　　心常生熱惱<br>　習近於非法　　壞二世善利<br>　無威儀道行　　廢說法是分<br>　與言行相違　　空說有何益<br>　自不能達解　　何由悟於他<br>　發麤礦言詞　　此非善說法<br>　違背於正理　　識者咸譏誚<br>　貧弊人所輕　　皆由飲於酒<br>　過去無憶念　　現在復忘失<br>　未來何所知　　由酒迷三世<br>　失名稱威德　　令心常馳散<br>　引生諸過咎　　斯為酒所困<br>　若遠離酒者　　具戒定清淨<br>　住最上安隱　　得至不滅處　</p><p class='juan'>
諸法集要經卷第四</p>
</body></html>
