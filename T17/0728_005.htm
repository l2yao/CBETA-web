<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p class='juan'>
諸法集要經卷第五</p>
<p><span class='byline'>　　　　觀無畏尊者集</span><br><p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n182"></A>治心品第十一</b><p class='lg'>　佛宣轉諸法　　說身為無常<br>　於酒及女人　　慎勿生放逸<br>　此心猶彼王　　於世得自在<br>　能令諸眾生　　墮於深險難<br>　由心造諸業　　迷亂生怖畏<br>　智者善持心　　住最上安隱<br>　能引生勝處　　及牽入惡道<br>　若離垢寂靜　　即證真常果<br>　若樂說諸法　　作意為先導<br>　由意清淨故　　則成殊勝行<br>　若人善制心　　則不隨心轉<br>　棄背諸煩惱　　如日除黑暗<br>　又彼心如冤　　是冤非他起<br>　劫火然須彌　　心火亦如此<br>　愚夫為心降　　諸根得自在<br>　能生彼苦惱　　去菩提則遠<br>　冤從自心生　　離心何所有<br>　能縛諸有情　　牽至焰摩所<br>　若樂欲境界　　不修習正法<br>　愚癡履邪道　　則墮於地獄<br>　心如火中火　　最上難調伏<br>　由彼難調故　　當受於極苦<br>　若縱心自在　　常生諸過失<br>　善離彼染欲　　不為苦所逼<br>　由起如是心　　則受如是果<br>　作善為淨因　　造惡得苦報<br>　由心造彼業　　由業感於果<br>　心與業相應　　即受輪迴故<br>　若人由彼心　　造作諸惡業<br>　為彼地獄火　　長時而燒煮<br>　由心造諸罪　　由心感其果<br>　當知彼心者　　從因緣生起<br>　眾生為心誑　　自在作諸咎<br>　墮於地獄中　　深生大恐怖<br>　當依於正法　　不隨心造惡<br>　善行常輕安　　惡行唯非法<br>　一切唯心造　　果亦從心得<br>　心若種種生　　彼果亦如是<br>　心如彩繪者　　畫三界眾生<br>　無有善安住　　不隨心動轉<br>　又彼心為本　　能生解與縛<br>　善業則解脫　　不善乃纏縛<br>　眾生墮業網　　為心之所降<br>　不求趣菩提　　如盲不見道<br>　是心唯一種　　能造作諸業<br>　若業若彼心　　則遍於三有<br>　又如彼五色　　能種種顯現<br>　緣五根諸塵　　則處處隨轉<br>　如世間畫者　　諸人咸共睹<br>　當知心畫師　　巧妙無能見<br>　如壁圖諸像　　好醜隨畫工<br>　善不善業緣　　皆由心造作<br>　是心常思惟　　晝夜無暫住<br>　如其所造業　　受報皆相似<br>　若為心伏者　　樂作諸不善<br>　命終生恐怖　　於苦無能免<br>　業則如彼畫　　隨處而顯現<br>　由心所作故　　彼果則隨轉<br>　種種業差別　　受報亦如是<br>　為心之所使　　馳騁於三界<br>　若人隨於心　　則造一切業<br>　善調伏心者　　則證真常樂<br>　是心隨所趣　　或暴惡輕動<br>　善哉調彼心　　心靜則無苦<br>　若人善制心　　則除諸過患<br>　離過乃智人　　於苦則不受<br>　諸苦從心生　　了彼非他得<br>　逼迫難堪任　　皆由心輕動<br>　天龍阿修羅　　夜叉畢舍遮<br>　皆以心為主　　遍於三有處<br>　心能引天中　　及生於人世<br>　乃至諸惡道　　如輪轉無異<br>　心為境所牽　　愚者則迷亂<br>　由意生愛故　　住無量苦惱<br>　心唯一癡行　　暴惡有大力<br>　可說不可見　　念念速遷滅<br>　智者善調伏　　心種種過患<br>　則超出魔網　　得渡於彼岸<br>　心能生疑惑　　諂曲多動轉<br>　若依彼心者　　乃求趣險難<br>　當<span class='corr'>離</span>心過失　　則諸根寂靜<br>　不著罪非法　　善達於實相<br>　得最勝禪定　　從心因緣生<br>　墮於惡道中　　亦由彼心起<br>　是心有力能　　造作種種業<br>　於虛空境界　　剎那不暫住<br>　彼心難了知　　常無其形相<br>　引生於世間　　匪心則不往<br>　身造作諸業　　何去何所住<br>　彼果皆可見　　彼心無能睹<br>　是心難調伏　　癡暗無所見<br>　能引諸眾生　　速趣於地獄<br>　是心能作罪　　亦能修福業<br>　了彼如幻化　　常依於正道<br>　是心去不知　　來亦無能見<br>　能牽諸有情　　百千生往返<br>　利刃不能斷　　熾火不能燒<br>　愚暗無智人　　則為彼所壞<br>　是業索堅固　　能縛癡眾生<br>　於百千生中　　挽之而不斷<br>　是心剎那頃　　造善不善業<br>　能調彼心者　　隨處常安樂<br>　入彼六根門　　樂著諸境界<br>　心牽彼有情　　不覺墮險難<br>　虛空本明朗　　水性常澄湛<br>　是心若如彼　　引生殊勝善<br>　於境生尋求　　常念於和合<br>　由心依諸根　　如王將導從<br>　是心常奔馳　　彼身隨所往<br>　互相有力能　　輪轉三有海<br>　所造業周遍　　皆由心使然<br>　若無善因緣　　少樂不可得<br>　當規求正法　　修習諸禪定<br>　心離諸過惡　　如日出雲翳<br>　若心善定住　　則生於正見<br>　在家發淨信　　當免輪迴難<br>　若心不造惡　　過失則不起<br>　離煩惱清淨　　常生於天上<br>　是心隨諸根　　迅速而流轉<br>　善防護心者　　後則生諸天<br>　若為心所使　　造作一切罪<br>　依止非法行　　長處輪迴中<br>　是心剎那頃　　有百千生滅<br>　本性唯輕動　　如幻化不實<br>　是心有大力　　奔馳無暫停<br>　若智識寂靜　　則能善縛彼<br>　是心難調伏　　令諸根動亂<br>　智者善任持　　能達於彼岸<br>　是心唯無厭　　知足索能縛<br>　善治彼心者　　為世間智人<br>　是心緣欲境　　常生於愛樂<br>　為善能息除　　作惡則增長<br>　若人心寂靜　　見諸欲如毒<br>　愚者縱其心　　耽之為美妙<br>　是心唯造作　　彼業則隨轉<br>　由根境所生　　令相應和合<br>　智者了知己　　捨此獲輕安<br>　彼色睹皆同　　復何生異想<br>　一切色境界　　為因能亂心<br>　善調彼心者　　則離諸過咎<br>　如一穀種子　　生色香有異<br>　由彼彼和合　　各各隨心起<br>　如世間匠者　　善修彼機關<br>　依正法治心　　彼則常安樂<br>　境界牽於心　　愚者生適悅<br>　智慧有大力　　速使令清淨<br>　又彼心動轉　　遍緣諸蘊界<br>　及彼三有中　　由無真實見<br>　又如大海中　　風擊波騰涌<br>　猶心境和合　　隨世間流轉<br>　善業引於心　　定招於勝果<br>　應當行善行　　無復造諸惡<br>　心與定相應　　如水無風動<br>　各從因緣生　　隨業所歸趣<br>　是心極迅速　　剎那而往返<br>　或緣彼天中　　或趣於地獄<br>　心能斷諸惡　　復造一切善<br>　引至解脫門　　故說心如是<br>　是心最輕捷　　無有過彼者<br>　若不善防護　　則常著於欲<br>　是心須臾頃　　能造善惡業<br>　自性本輕動　　尋求不可得<br>　是心來不知　　去亦何所見<br>　緣合即暫有　　緣散無所住<br>　是心非積聚　　亦非彼長久<br>　非執持相應　　一切處無睹<br>　心亦為強名　　從和合而起<br>　牛糞與摩尼　　二種亦如是<br>　色根等亦爾　　各各從識生<br>　未見有一法　　非和合而得<br>　如是彼境界　　眾生難除斷<br>　若安住正法　　於欲何所作<br>　是心極兇險　　大力難調伏<br>　樂造作諸業　　愚夫無知覺<br>　由造諸業故　　則為流轉因<br>　於三有之中　　長受諸苦惱<br>　如染風等疾　　滅非沈惡道<br>　彼貪等過患　　定墮於地獄<br>　心過失最大　　常造作諸惡<br>　風病亦非善　　應當修勝行<br>　風等疾可瘳　　身殞則隨散<br>　彼貪病不然　　百千生長在<br>　當知貪等病　　與風有差別<br>　善修殊勝行　　得離貪過失<br>　是心如醫王　　善治意過患<br>　非如彼世間　　唯療於身病<br>　心起善思惟　　則不生諸染<br>　愚者無正法　　則墮於險道<br>　若人樂禪定　　依止於山林<br>　愚夫不寂靜　　多起其違諍<br>　是心如畫者　　遍繪諸形像<br>　皆由彼造作　　周流於五趣<br>　世畫雖巧妙　　圖百千種類<br>　業畫極廣大　　三界為其幀<br>　畫若干眾生　　隨五趣流轉<br>　由業廣大故　　處處悉周遍<br>　又彼心畫師　　能畫諸業網<br>　世間有情等　　皆為彼所縛<br>　又風雨煙塵　　皆能損其畫<br>　百千俱胝劫　　業畫常如故<br>　大地有散壞　　海水亦枯竭<br>　唯業畫長存　　隨處而顯現<br>　諸業常相隨　　彼果無差忒<br>　眾生縱其心　　流轉於諸趣<br>　若人心著樂　　求趣欲境界<br>　不斷不善業　　定墮於苦難<br>　是故當制心　　彼極惡可畏<br>　樂欲境和合　　愛毒常充滿<br>　不顧其險難　　於欲常追求<br>　樂壞苦相應　　自受其果報<br>　若人怖惡趣　　其心常寂靜<br>　由彼寂靜故　　增長於慧命<br>　是心有大力　　暴惡難防護<br>　智者善調伏　　得離諸憂怖　</p><p><b>　　<A NAME="n183"></A>離惡語言品第十二</b><p class='lg'>　智者離惡言　　常發於正語<br>　令他生愛樂　　善住菩提道<br>　常讚清淨行　　離垢染言說<br>　若樂惡言者　　當墮於惡趣<br>　若發虛妄言　　則捨真實法<br>　亦壞他世善　　無惡而不作<br>　若人虛妄言　　為他所嫌惡<br>　長受輪迴苦　　無由生諸天<br>　善人咸見棄　　為眾之所怒<br>　障礙諸善法　　皆由惡言故<br>　是人於世間　　口則如利斧<br>　自斷壞其身　　皆由惡言故<br>　令他起暴惡　　增長一切罪<br>　能生諸過患　　皆由惡言故<br>　由語無真實　　為人所輕賤<br>　以是因緣故　　後墮於餓鬼<br>　智人無虛言　　虛言返招咎<br>　口氣常臭穢　　後受諸苦報<br>　若捨真實行　　則遠離正法<br>　由離正法故　　生無量苦惱<br>　若發真實言　　為人所尊重<br>　得如來稱讚　　正法之明炬<br>　常說解脫言　　不捨於真實<br>　當知如是人　　趣聖之階漸<br>　若人無真實　　後轉為女身<br>　常習虛妄言　　則墮於惡趣<br>　此真實正道　　是諸佛所說<br>　為最勝法財　　作第一救護<br>　真實如至寶　　莊嚴中最勝<br>　如淨無垢目　　光明常熾盛<br>　真實如寶藏　　無價用無盡<br>　若能行是行　　人中為最上<br>　如世間王者　　以妙寶莊嚴<br>　智人真實言　　如諸天嚴飾<br>　虛言為深過　　如毒中之毒<br>　由此為因故　　則墮於惡趣<br>　非父亦非母　　及親眷朋屬<br>　唯彼真實行　　餘無能救護<br>　若近虛妄人　　如觸地獄火<br>　由不生怖畏　　則為彼燒害<br>　是火極炎猛　　尚能燒大海<br>　何況無智人　　如然於草木<br>　是故當一心　　畢竟不妄語<br>　若能遠離者　　則無諸憂惱<br>　若樂彼妄語　　常捨離真實<br>　是人唯自咎　　捨寶取瓦礫<br>　若人不了知　　好發虛妄言<br>　墮於地獄中　　長時受極苦<br>　真實語非難　　無智不修習<br>　能莊嚴行人　　於善皆成就<br>　真實為上善　　虛妄為深咎<br>　愚人捨功德　　而取於過患<br>　諸苦惱種子　　皆從妄語生<br>　若人能遠離　　獲無垢寂靜<br>　若發真實言　　為人所喜見<br>　當知虛妄者　　常作諸不善<br>　若人語真實　　心喜如諸天<br>　愚者由妄言　　常怖未來苦<br>　真實第一善　　虛妄最極惡<br>　離過求功德　　人中無過上<br>　常生於勝處　　受用諸快樂<br>　善求趣菩提　　皆因真實故<br>　若人不遠離　　增上虛妄言<br>　常生於難處　　備受諸苦報<br>　真實為勝道　　虛妄非善因<br>　不從餘方來　　非因他所得<br>　佛說彼真實　　能離諸苦惱<br>　為最勝明燈　　除病之良藥<br>　如毒與甘露　　二種皆依舌<br>　毒如彼妄言　　甘露同真實<br>　住決定真實　　當取彼甘露<br>　若起虛妄者　　如愚返求毒<br>　由起虛妄故　　定為彼所壞<br>　如世飲毒者　　不久而自喪<br>　於身則非安　　於他豈能益<br>　自他唯有損　　何用虛妄說<br>　又世間諸毒　　一發斃即止<br>　虛妄毒不然　　百千生破壞<br>　佛說解脫道　　以真實為本<br>　淨行而莊嚴　　常生殊勝處<br>　眾生隨自業　　墮彼愛河中<br>　唯乘真實舟　　則能超越彼<br>　眾生不善因　　皆從愛所起<br>　墮於惡道中　　真實能救度<br>　如金剛堅利　　能摧破諸山<br>　彼真實勝能　　善息除煩惱<br>　真實二世益　　由如無盡財<br>　善分別諸法　　其心常安隱<br>　或有惡比丘　　其性多磣毒<br>　常說虛妄言　　彼心唯輕動<br>　善人咸棄捨　　為世之所惡<br>　視之如冤賊　　由無真實故<br>　謂由彼妄語　　能壞於自他<br>　既無於少益　　云何不棄捨<br>　若人起妄語　　感口氣常臭<br>　諸天咸遠離　　貧窮無依怙<br>　若人起妄語　　動止無安隱<br>　世間出世間　　常離於正道<br>　若不捨妄語　　當受極苦果<br>　如是諸眾生　　自求趣惡道<br>　當知真實人　　為世所尊重<br>　是故捨妄言　　常修斯勝行<br>　真實則不害　　常生於慈愍<br>　為正法之藏　　生天之要行<br>　眾生墮地獄　　及焰摩鬼趣<br>　皆因妄語故　　智者為深誡<br>　如刀火毒藥　　如罥索鬼使<br>　當知彼妄語　　招苦報實重<br>　若不怖業果　　命終皆現前<br>　當離彼惡言　　常樂真實說<br>　不則集眾苦　　生下劣種族<br>　兩舌互相生　　展轉無窮極<br>　彼兩舌惡報　　則墮於地獄<br>　念念常燒然　　自受其極苦<br>　於諸祕密教　　潛心而破壞<br>　如兩口兩舌　　己過常覆蔽<br>　若人離兩舌　　住決定寂靜<br>　離眷屬纏縛　　不生和合想<br>　兩舌如惡蟒　　常處於窟穴<br>　若離彼過者　　則無諸災橫<br>　若人發惡言　　則如[<a href='javascript:showpic("../fontimg/057211.gif")'>鹵*兼</a>]鹵地<br>　由舌生毒故　　眾人皆見棄<br>　如見利刀杖　　何不生怖畏<br>　若樂彼惡言　　則為所損害<br>　舌如彼熾火　　心則如其薪<br>　惡言如猛焰　　焚燒諸眾生<br>　若人以愛語　　世間咸恭敬<br>　見者生歡喜　　視之如父母<br>　愛語最為善　　能生殊勝樂<br>　無盡諸熱惱　　皆使令清涼<br>　愛語能生天　　為勝功德聚<br>　亦如彼良朋　　是最上寂靜<br>　於真實經典　　違背不修習<br>　如諸佛所觀　　彼舌唯片肉<br>　常樂說真實　　具足諸功德<br>　後得生天中　　此舌則如寶<br>　若人心妄想　　為彼愛欺誑<br>　他財己願取　　何能生天趣<br>　妄想造諸惡　　愚癡無暫捨<br>　自受諸熱惱　　如油沃熾火<br>　妄想求諸果　　無因何所得<br>　眾苦由之生　　畢竟當遠離<br>　又愚癡眾生　　樂行於損惱<br>　其心常恚恨　　則如彼毒虺<br>　自性唯險惡　　常捶打於他<br>　熱惱鎮燒然　　彼定無少樂<br>　無名聞利養　　無親眷朋屬<br>　由心樂損害　　人神咸不護<br>　若樂損害者　　如黑暗之聚<br>　令他生恚惱　　此說為深咎<br>　不害最為善　　能安樂眾生<br>　常修如是因　　當得菩提道<br>　口雖說正法　　其心唯不善<br>　非如世盜者　　此法中大賊<br>　若善說法者　　當如說而行<br>　則離煩惱垢　　求趣真實果<br>　為由妄語故　　多說世俗事<br>　無量出世法　　少分不能解<br>　當樂談真諦　　不習世俗言<br>　若依世俗者　　為輪迴所縛<br>　樂作非福業　　決定無樂因<br>　離出世法財　　是智者所說<br>　師示利益言　　愚癡不受教<br>　後招於苦難　　其心徒悔惱<br>　若人真實言　　心中常喜悅<br>　諸天咸衛護　　世間皆恭敬<br>　由世恭敬故　　增長善名稱<br>　常修真實行　　定得生天中<br>　若人虛妄言　　惱亂一切眾<br>　為眾之所怒　　雖活即如死<br>　若人虛妄言　　如利刀傷割<br>　壞真實功德　　彼舌何不墮<br>　若人虛妄言　　則如熾火聚<br>　亦如彼毒蛇　　皆從其口出<br>　妄言毒第一　　勝地生諸毒<br>　損惱諸眾生　　地獄彼先得<br>　若人虛妄言　　諸惡集其舌<br>　如從自口中　　出便利膿血<br>　是人舌如索　　能牽趣惡道<br>　破壞法橋梁　　皆由說妄語<br>　非佛非淨戒　　非父亦非母<br>　是人由惡慧　　於苦無能救<br>　若人說妄語　　彼速自輕懱<br>　智者咸捨去　　諸天皆遠離<br>　不攝護語言　　常生於瞋恚<br>　斯人鮮福德　　所至則多苦<br>　他樂則生嫉　　他惡不能掩<br>　當知如是人　　定墮於惡道<br>　愚人空妄說　　而不能修作<br>　彼言行相違　　當受無量苦<br>　自不住正法　　樂談他密事<br>　是人於世間　　高心無智慧<br>　若人於正教　　違背而不信<br>　十萬尼浮陀　　常受地獄報<br>　若人虛妄言　　願樂造諸惡<br>　五十六浮陀　　常受地獄報<br>　樂作彼惡因　　見濁無真實<br>　如是愚癡人　　轉增其黑暗<br>　真實第一財　　堅固無能動<br>　依之生天上　　登常樂之門<br>　是故應一心　　常念真實法<br>　是人得最上　　不生不滅處<br>　此真實功德　　能生寂靜樂<br>　智者離妄言　　諸佛所稱讚　</p><p class='juan'>
諸法集要經卷第五</p>
</body></html>
