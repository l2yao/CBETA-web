<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p class='juan'>
諸法集要經卷第六</p>
<p><span class='byline'>　　　　觀無畏尊者集</span><br><p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n185"></A>福非福業品第十三</b><p class='lg'>　所造作諸業　　謂福及非福<br>　能縛諸有情　　定各招其報<br>　愚夫心如魚　　依愛波而住<br>　含笑造諸惡　　悲啼而自受<br>　昔同造諸罪　　謂僕使營從<br>　後受其苦報　　彼則無相代<br>　由親眷朋屬　　和合造眾罪<br>　於他世相隨　　唯所作惡業<br>　如花所至處　　其香不捨離<br>　善惡業亦然　　在處常隨逐<br>　眾生由自業　　因果常相應<br>　作善生諸天　　而受殊勝樂<br>　若惡業果報　　則受極重苦<br>　墮三惡趣中　　彼苦無相似<br>　謂由彼三業　　造作遍三界<br>　常起於三毒　　則墮三惡道<br>　諸愚夫異生　　由因緣和合<br>　流轉三界中　　皆隨於自業<br>　非自作他受　　非他作我受<br>　當知所造業　　招報唯決定<br>　業雖有眾多　　受處有其九<br>　由彼互相資　　成四十種惡<br>　自造作一業　　定受其一報<br>　墮於險道中　　則無其伴侶<br>　或為他勸請　　而造作惡業<br>　後受苦報時　　彼則不能救<br>　業熟非初後　　及此生他世<br>　謂於此造作　　或於餘處受<br>　由善惡業故　　隨輪迴流轉<br>　為業風所吹　　而招苦樂報<br>　愚夫心散亂　　於欲常樂著<br>　無正慧揀擇　　諸惡則增長<br>　彼著樂眾生　　為癡之所覆<br>　惡報現其前　　則墮黑暗處<br>　由於佛正法　　心不生欣樂<br>　在彼地獄中　　長時受其苦<br>　從無始輪迴　　為業網纏縛<br>　此滅彼復生　　皆由心造作<br>　或從天墮落　　或地獄生天<br>　或生於人中　　或受餓鬼報<br>　謂彼苦樂因　　皆由己所造<br>　各互相生起　　非自在天作<br>　輪迴生死中　　造無數惡業<br>　唯佛當證知　　餘智不能了<br>　若非法招善　　此因為顛倒<br>　當知所受果　　皆與因相似<br>　若因果相應　　則順於正理<br>　是有為諸法　　無不從緣起<br>　未見無罪者　　而趣於地獄<br>　定由惡業故　　則受其苦報<br>　決定造諸惡　　堅著而無悔<br>　彼為業所縛　　則墮於惡道<br>　未見不善業　　引生於樂果<br>　唯佛真實言　　示彼對治道<br>　如因燈有光　　如由業招報<br>　諸有所作者　　皆因緣生故<br>　謂由彼彼因　　各各果隨轉<br>　善達如是相　　則名真實見<br>　非同自在天　　無因而建立<br>　諸法皆緣生　　是如來所說<br>　由無始輪迴　　業報常相似<br>　非顛倒分別　　從因緣而有<br>　眾生癡所迷　　於愛欲無厭<br>　若不了業報　　何由獲寂靜<br>　若人於佛教　　不達道非道<br>　由癡無正慧　　常生於熱惱<br>　見他如意樂　　彼樂從因生<br>　諸法皆唯心　　各各隨自行<br>　有為皆無常　　如水泡非久<br>　應當行善行　　為二世饒益<br>　睹世間業報　　及諸天退墮<br>　若樂放逸者　　彼定無少樂<br>　業索極修長　　堅固而難脫<br>　纏縛彼愚夫　　去菩提則遠<br>　智慧如利劍　　於彼能除斷<br>　離愚癡熱惱　　令至於彼岸<br>　由業受彼果　　隨善惡相應<br>　智者不暫忘　　因果常決定<br>　由因緣和合　　生肢分骨鎖<br>　纏縛諸有情　　輪迴無解脫<br>　由彼纏縛故　　逼迫難堪任<br>　當修解脫因　　得盡諸苦際<br>　彼業善鉤名　　復能牽眾生<br>　於在所生處　　隨業而受報<br>　彼業果如輪　　於三有旋轉<br>　當離諸過患　　常修殊勝行<br>　布施如淨器　　貯戒勤慧水<br>　智者善持用　　滅三有業火<br>　若縱彼三業　　三毒則隨轉<br>　馳騁三界中　　由癡三種行<br>　一切諸眾生　　為苦所逼迫<br>　皆隨自作業　　常依止而住<br>　若無彼善因　　何能有少樂<br>　隨業受彼報　　如種生其果<br>　又如陽春時　　能滋榮卉木<br>　彼果從因生　　無因則不起<br>　為業索所拘　　百千生往返<br>　如世間車輪　　由機關而轉<br>　彼三毒堅牢　　眾生難出離<br>　離貪等過患　　則善超三有<br>　若人慶快心　　修彼殊勝行<br>　以是因緣故　　受莊嚴勝報<br>　業如彼畫師　　善圖諸形像<br>　或天上人間　　所畫無不盡<br>　彼畫無數量　　皆由業變化<br>　不施眾彩飾　　亦無能見者<br>　壁毀畫亦無　　畢竟皆散壞<br>　此身雖滅謝　　彼業則長在<br>　眾生癡所覆　　為業所籠縛<br>　無始生死中　　如陶輪常轉<br>　如風日煙塵　　於畫則能損<br>　彼所招業緣　　未常而暫棄<br>　當觀察過去　　所造諸不善<br>　於在在處處　　隨作而自受<br>　謂於上中下　　諸微細惡業<br>　能悉令解脫　　是最上智者<br>　又彼諸有情　　造作善不善<br>　於樂及非樂　　決定當獲得<br>　若違背佛言　　彼為愚癡者<br>　於無量苦惱　　長時無解脫<br>　天人阿脩羅　　地獄鬼畜生<br>　皆由彼業故　　當隨智慧行<br>　由染慧分別　　造無量惡業<br>　各各往諸趣　　受報悉知見<br>　若人造善業　　後得生人天<br>　不善溺三塗　　如俳優更服<br>　業線極堅長　　遍縛於三有<br>　眾生由自業　　如輻依車輞<br>　或生於天中　　或沈於險難<br>　輪迴不暫停　　隨業而受報<br>　有情生天中　　皆從善業得<br>　如妙色蓮華　　出清淨池沼<br>　若人造善業　　決定非破壞<br>　常生於勝處　　感果得如意<br>　愚夫不修因　　而妄希樂報<br>　譬如於沙中　　求酥不可得<br>　若修彼善因　　則生於快樂<br>　無因獲報者　　如離樹求果<br>　眾生由業故　　受報而無定<br>　如擲沙空中　　隨風而飄墮<br>　彼聚散因緣　　苦樂亦復爾<br>　皆由業所牽　　於罪不應造<br>　無邊業種子　　變化六道中<br>　皆從心所生　　是佛真實說<br>　是心難調伏　　樂造作諸業<br>　如彩畫眾生　　唯佛能知見<br>　如一穀種子　　能生百千萬<br>　是業網亦然　　無能測量者<br>　如線縶於禽　　雖翔復能至<br>　彼業拘眾生　　往返亦如是<br>　愚夫無正見　　不達罪福相<br>　循環三有中　　唯苦為己有<br>　若了善惡業　　則悟生滅法<br>　斯為真實人　　能到於彼岸<br>　若離善知識　　則親近惡友<br>　棄法貪世財　　不信後苦果<br>　由不了業報　　則不知罪福<br>　彼愚癡有情　　長受於熱惱<br>　世智生我慢　　常說無義言<br>　不悟業因緣　　常受輪迴苦<br>　如人久囚執　　偶得其釋放<br>　彼親眷朋屬　　喜樂相慶慰<br>　猶處地獄中　　業盡得解脫<br>　由先善業力　　得生於天上<br>　受天中快樂　　具無量莊嚴<br>　於彼復修因　　轉生其勝處<br>　彼若不修善　　業盡即退墮<br>　衰相現其前　　如油盡燈滅<br>　此滅彼復生　　循環於三界<br>　隨業風所吹　　何由能出離<br>　若人智自在　　則不著輪迴<br>　不為彼業繩　　少分而纏縛<br>　假使蓮簳絲　　積如須彌量<br>　彼業索亦爾　　無能縛智者<br>　智者處輪迴　　如須彌不動<br>　遠離諸憂惱　　解脫諸恐怖<br>　如諸佛所見　　因果常相似<br>　若作業廣大　　彼報亦同等<br>　數數造諸業　　各各受其果<br>　由如是造作　　則為彼纏縛<br>　若造善業故　　定獲彼勝報<br>　色力命嚴身　　為人之所敬<br>　福業豈能久　　倏爾若燈光<br>　彼業報無差　　皆隨心造作<br>　一切諸眾生　　業盡命必喪<br>　身為火所燒　　無有少安住<br>　又彼諸眾生　　由心界差別<br>　各造作諸業　　為三有纏縛<br>　世間瘖啞人　　由行不善道<br>　彼希於樂報　　如攪水求火<br>　若無所作善　　樂果則不生<br>　常樂放逸者　　決定無功德<br>　為業索所牽　　暗鈍無知覺<br>　彼索無能斷　　苦盡方解脫<br>　眾生由業故　　於輪回往返<br>　見此滅彼生　　皆從因所得<br>　愚夫著五欲　　未嘗生覺悟<br>　由貪愛相資　　何窮苦邊際<br>　愚夫無厭足　　樂作諸欲樂<br>　由彼無厭故　　則自取衰滅<br>　於現生福報　　業盡樂亦亡<br>　由多作放逸　　臨終始覺知<br>　起無量分別　　造彼種種業<br>　各隨業因緣　　而受其果報<br>　眾生為業驅　　或為業所招<br>　或生於快樂　　或招於苦報<br>　若得生天中　　受五欲妙樂<br>　福盡而退墮　　及此無能救<br>　又彼輪迴因　　皆從虛妄起<br>　佛以真實見　　示解脫正道<br>　昔修諸善業　　戒定慧相應<br>　此非輪迴因　　安住清淨樂<br>　是福報無盡　　不應作放逸<br>　當畢竟一心　　增修殊勝行<br>　若人具福報　　當遠諸不善<br>　為善躋聖道　　作惡招殃咎<br>　若人作善行　　勇悍無退屈<br>　常獲寂靜樂　　能趣菩提道<br>　若人著放逸　　樂作諸不善<br>　彼福則隨減　　當墮於惡道<br>　是業如鞦韆　　皆從心變化<br>　眾生癡所誑　　常依彼而轉<br>　生死其如輪　　十二處如輻<br>　旋轉於世間　　皆為心所使<br>　由心造善業　　引生於天中<br>　為境界所迷　　不思惟後苦<br>　於樂及非樂　　當審慮而行<br>　苦樂業雖殊　　皆從因緣起<br>　世間無有樂　　皆為業所牽<br>　樂壞苦現前　　由心而造作<br>　眾生由業風　　吹至所生處<br>　於彼生愛樂　　則為業所拘<br>　唯善不善業　　後世常相逐<br>　猶如採其花　　彼香則隨至<br>　眾生自業使　　隨生滅流轉<br>　譬若彼鞦韆　　昇墜無休息<br>　於天人脩羅　　六趣而往返<br>　為癡之所覆　　不生真實見<br>　又如世間輪　　依手而旋轉<br>　彼為業所催　　速疾無與等<br>　由業之所纏　　十二支和合<br>　是名緣生輪　　世間無知者<br>　諸天癡所覆　　常著於欲境<br>　唯業果長存　　彼樂無積聚<br>　彼不知善業　　如良藥明燈<br>　除暗獲輕安　　能為作歸救<br>　受難堪極苦　　及種種怖畏<br>　是業有大力　　而不生疲勞<br>　天滅生人中　　人歿墮地獄<br>　獄出作傍生　　復墮於鬼趣<br>　皆由彼業風　　飄轉而無定<br>　彼愚癡眾生　　未嘗生覺悟<br>　眾生乘業車　　能行於三界<br>　餘乘則不然　　速疾無相似<br>　若所作清淨　　則受其福報<br>　唯於彼現生　　則知其自業<br>　彼業如彩繪　　皆從心所起<br>　所畫無不周　　長時而不滅<br>　謂廣大福報　　皆從業所生<br>　福業若盡時　　彼樂則散壞<br>　於善若不廢　　彼樂則增長<br>　是故於善因　　展轉常修作<br>　於彼百千生　　受形軀骨鎖<br>　為業之所纏　　曾無安樂想<br>　若造種種因　　則受種種報<br>　當於此生中　　勤修諸善行<br>　業畫極工巧　　皆依心造作<br>　業盡果則亡　　剎那不久住<br>　唯自業為親　　於他何所得<br>　善調伏其心　　如理而安住<br>　以業自莊嚴　　則非餘所作<br>　於百生千生　　而未曾暫捨<br>　若了知生滅　　及真實因果<br>　則離諸罪垢　　得至不滅處<br>　所造作諸業　　迂曲常相隨<br>　如輻依彼輪　　於世間旋轉<br>　當以慧揀擇　　如理而修作<br>　是為調御師　　永脫諸煩惱　</p><p><b>　　<A NAME="n186"></A>教示眾生品第十四</b><p class='lg'>　謂貪恚癡垢　　及老病死苦<br>　此六如深冤　　能損諸含識<br>　又五境如賊　　能劫功德財<br>　初如彼親朋　　後則為冤害<br>　由心生放逸　　於欲境囂馳<br>　能令諸眾生　　趣地獄餓鬼<br>　貪為其熾火　　瞋則如彼冤<br>　黑暗說為癡　　是三皆可畏<br>　謂三十六業　　及彼四十行<br>　九十八煩惱　　周遍於三界<br>　離十二因緣　　一百八煩惱<br>　善解法非法　　常獲無量樂<br>　於十六現觀　　及彼十六空<br>　了我法二相　　是名為智者<br>　善達道非道　　及彼四究竟<br>　解脫四瀑流　　能滅諸罪垢<br>　修習八聖道　　出二種生死<br>　顯現彼十力　　得證菩提果<br>　明真俗二諦　　及彼四念處<br>　除三際無知　　不為魔所伏<br>　是五欲境界　　初甘後則苦<br>　令墮諸險難　　是故常遠離<br>　以正智思惟　　伏斷諸煩惱<br>　斯為具智人　　世世常安隱<br>　智能斷諸惑　　猶火焚乾薪<br>　正智若增明　　令三寶顯現<br>　若樂智境界　　常住寂靜法<br>　煩惱如毒蛇　　則能害諸善<br>　若具真實見　　能利於自他<br>　離老死過患　　住最上寂靜<br>　若樂於輪迴　　常為彼纏縛<br>　是煩惱冤賊　　遍三有逼迫<br>　若人知佛教　　為眾生演說<br>　常修純淨行　　得生於梵天<br>　若厭離三毒　　常供養諸佛<br>　破壞彼輪迴　　如燃於槁木<br>　若人知苦因　　而不造諸罪<br>　無量煩惱聚　　於彼無能縛<br>　智為勝光明　　癡為極黑暗<br>　若能善分別　　此說為智者<br>　若離癡過失　　則無諸險難<br>　為癡之所覆　　何能得解脫<br>　寧觸於猛火　　及毒蛇共處<br>　善求寂滅樂　　不應與癡俱<br>　愚人無正智　　如盲處黑暗<br>　不怖畏輪迴　　常造非法行<br>　眾生為癡誑　　常起於愛染<br>　受世間貧窮　　為衰老逼迫<br>　由三世業果　　從地獄生天<br>　或天墮畜生　　或受餓鬼報<br>　眾生由彼貪　　隨業往諸趣<br>　復為癡罥拘　　輪回三有海<br>　無始造諸罪　　受種種生死<br>　由彼慣習故　　曾不生疲倦<br>　諸天為樂損　　人世匱乏苦<br>　地獄常燒然　　傍生互相噉<br>　餓鬼飢渴逼　　皆由彼癡故<br>　長處於輪迴　　何曾有少樂<br>　愚癡著欲樂　　由樂而受苦<br>　不近善知識　　無正法救護<br>　若人具真實　　常樂聞正法<br>　修習諸禪定　　彼則無憂苦<br>　諸佛宣正法　　如燈常照明<br>　慈念諸眾生　　過如彼父母<br>　眾生由三因　　造三種過失<br>　循環三界中　　三受常相逐<br>　由三業所起　　趣三惡險難<br>　眾生著樂故　　馳騁於三有<br>　若尊重三寶　　當得三菩提<br>　遠離三種見　　則不生諸苦<br>　於彼晝夜中　　三時常觀察<br>　謂彼老病死　　三種過失藏<br>　三業離邪思　　善住三平等<br>　不著於輪迴　　永離諸憂惱<br>　於彼道非道　　及空有等相<br>　慈心善觀察　　當證無上道<br>　是人意清淨　　不觸諸染欲<br>　永離諸垢濁　　得解脫安樂<br>　離三有貪求　　常生於正念<br>　是人於正道　　決定無退轉<br>　眾生癡所蔽　　於智不通達<br>　起無量貪愛　　常為苦纏縛<br>　懈怠無慚愧　　習近惡知識<br>　為地獄種子　　智者善防護<br>　由彼無慚愧　　常造作眾罪<br>　後墮於險道　　徒生於悔惱<br>　起憍慢瞋恚　　嫉妒并覆惱<br>　愚癡無信根　　何能生善道<br>　嗜酒復貪財　　起邪見妄語<br>　常行磣毒因　　定招地獄報<br>　邪見障諸善　　不應起少分<br>　如是愚癡人　　自投險惡道<br>　謂起邪見者　　非因而計因<br>　彼為自欺誑　　沈淪無出期<br>　若人著邪見　　徒修其苦行<br>　誑惑於他人　　愚癡生我慢<br>　由愚癡黑暗　　溺生死大海<br>　是人無正因　　以苦欲捨苦<br>　隨彼外道說　　炙身求出離<br>　智者令炙心　　則能燒諸惑<br>　若具修正智　　能破諸煩惱<br>　是名真丈夫　　得離諸苦際<br>　樂著世名聞　　而互相諂讚<br>　彼清淨菩提　　非邪見所得<br>　於善不勤修　　心常生掉舉<br>　貪著利養故　　捨離彼淨戒<br>　樂著於酒味　　好侵於外色<br>　殺害諸眾生　　由此墮地獄<br>　親近惡知識　　起邪見兩舌<br>　不獲諸威儀　　三業多毀犯<br>　由我慢無明　　所說無真實<br>　於此世佗生　　何能得快樂<br>　為眾苦沈溺　　此滅彼復生<br>　如諸佛所說　　皆由無明行<br>　若人起我慢　　邪慢增上慢<br>　此為苦根本　　畢竟常遠離<br>　樂造作諸惡　　無初中後善<br>　隨彼無明流　　入生死大海<br>　若人具勝智　　善息除煩惱<br>　能解一切縛　　得至不滅處<br>　由修勝智故　　則能斷諸惑<br>　此說煩惱縛　　由智得解脫<br>　諸煩惱如薪　　智火燒永盡<br>　若樂欲境界　　何能離纏縛<br>　五欲為重瘴　　能覆於智眼<br>　常令諸眾生　　壞說法正道<br>　於善說法者　　當一心諦聽<br>　是人為法將　　能敵諸魔軍<br>　謂於四顛倒　　及世間八法<br>　自不生正慧　　則為彼欺誑<br>　五欲如迅流　　漂淪難出離<br>　當以智舡筏　　於彼<span class='corr'>能</span>超越<br>　由彼愚癡心　　常樂著諸欲<br>　輪迴五趣中　　何能得解脫<br>　不如理作意　　如火常熾然<br>　若如理而行　　如甘露除熱<br>　謂積集無明　　從久遠生起<br>　以一智明燈　　破滅令不現<br>　若人具正智　　則能趣涅槃<br>　無智縱貪癡　　則生於懈怠<br>　若具智光明　　壞三毒黑暗<br>　是故當一心　　持戒修淨智<br>　常以大智火　　焚燒諸惑薪<br>　若無此善根　　為三毒所損<br>　眾生縈痼疾　　偃臥命將終<br>　癡迷無所依　　眷屬徒悲惱<br>　由多作放逸　　常樂愚癡行<br>　為無量惡因　　受眾苦逼迫<br>　是三毒過患　　損惱諸眾生<br>　若正智相應　　於彼悉除遣<br>　當知彼智火　　能焚煩惱山<br>　惑業既無餘　　常棲寂靜樂　</p><p><b>　　<A NAME="n187"></A>說罪品第十五</b><p class='lg'>　謂由彼作意　　常造諸罪惡<br>　愚癡不了知　　徒生於後悔<br>　眾生造諸罪　　皆受於苦報<br>　是故當遠離　　常求於樂果<br>　初雖作少罪　　後則墮險道<br>　由癡覆彼心　　出已而復造<br>　小罪不防護　　皆為地獄因<br>　譬如微少火　　能燒於山林<br>　由罪生惡趣　　受極重苦惱<br>　彼於己如冤　　何能得寂靜<br>　若人造諸罪　　則無有少樂<br>　若樂求樂者　　當修諸善行<br>　作善稱善哉　　造惡皆輕毀<br>　修福乃為難　　於罪何容易<br>　若見造非法　　生劣心隨喜<br>　由彼無智故　　受苦復過是<br>　若人造眾罪　　積集諸果報<br>　是苦難堪任　　於惡不應作<br>　由造眾惡故　　定受其惡報<br>　是故當遠離　　不作則無咎<br>　若不怖諸罪　　則習近惡友<br>　由自造作故　　感果非佗受<br>　行善招善果　　作惡受惡報<br>　若造眾罪者　　於善則無有<br>　若人著邪見　　展轉生諸罪<br>　雖刀杖火坑　　無與彼相似<br>　若人離眾惡　　常修於善行<br>　身語意清淨　　去菩提不遠<br>　若樂造諸惡　　受極重苦惱<br>　非由造惡故　　而能得樂果<br>　若樂修諸善　　得最上快樂<br>　此善非苦因　　無顛倒受者<br>　從無始劫來　　作善得樂報<br>　若造彼惡因　　定獲於苦果<br>　為善親良朋　　造罪近惡友<br>　憎嫉賢善人　　彼則墮惡道<br>　心若樂修善　　則遠諸罪惡<br>　是人於菩提　　如掌中不遠<br>　謂於所修作　　初中後皆善<br>　能生於樂報　　捨此則不然<br>　是故遠諸罪　　令善常相續<br>　能離彼惡者　　常獲於快樂<br>　無始生死中　　數數受諸罪<br>　愚夫癡所使　　而不生疲厭<br>　著欲造諸惡　　不知後苦果<br>　暫生於適悅　　長時受苦惱<br>　樂作諸罪者　　世間共輕鄙<br>　是故離諸惡　　於善無令廢<br>　無益非究竟　　受最上苦惱<br>　是故彼智者　　於罪常遠離<br>　若人具慈心　　則不造諸罪<br>　為惡自招殃　　不作則不受<br>　常造諸罪惡　　依邪師邪教<br>　若離彼二種　　善住真實道<br>　愚夫不覺知　　樂造諸惡行<br>　若離彼過失　　常生於勝處<br>　若樂作眾罪　　定為業所牽<br>　不怖後輪迴　　於人身難得<br>　若人怖諸罪　　多樂作諸善<br>　彼能趣菩提　　得最上妙樂<br>　若能離諸過　　能修諸善業<br>　是人於世間　　獲第一福報<br>　善降伏諸根　　為世所尊重<br>　盡此一報身　　得生於天中<br>　若人鮮福德　　無初中後善<br>　罪惡常增長　　則墮於地獄<br>　若造作眾罪　　自招其惡果<br>　作善如所見　　定受於樂報<br>　由不善種子　　後生於險難<br>　如昔所作業　　因果皆相似<br>　眾生墮惡趣　　皆由罪所召<br>　如魚吞彼鉤　　無因而得免<br>　罪為苦之根　　畢竟當除斷<br>　眾生常染習　　如具隨不淨<br>　常習當愛樂　　能破諸惡業<br>　譬如壓胡麻　　華壞香不散<br>　常樂著五欲　　散亂無安忍<br>　懈怠虛妄言　　彼則定無善<br>　若造眾惡者　　如長夜黑暗<br>　若安住善法　　如旭日出現<br>　若人無嫉妒　　此為善淨行<br>　愚癡作眾罪　　彼則常忿怒<br>　如舡載少物　　所至則能浮<br>　眾生罪若輕　　則免沈諸惡<br>　遠離惡知識　　常獲諸快樂<br>　於彼若隨順　　則受諸險難<br>　善了知業報　　離微細毀犯<br>　是人不著罪　　如空泥不染<br>　未聞者令聞　　聞己能憶念<br>　惡趣尚生天　　何況具智者　</p><p class='juan'>
諸法集要經卷第六</p>
</body></html>
