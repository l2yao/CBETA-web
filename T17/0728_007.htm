<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p class='juan'>
諸法集要經卷第七<p><span class='byline'>　　　　觀無畏尊者集</span><br><p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n189"></A>說罪品第十五之餘</b></p>
<p class='lg'>　明了罪福相　　是為具智者<br>　於此無正解　　乃愚癡所作<br>　善達諸功德　　於過惡亦然<br>　二種如實知　　常獲於樂分<br>　若人造諸罪　　如與冤同處<br>　樂行善利者　　如近於良友<br>　由愛染造作　　境界常現前<br>　展轉癡暗中　　常受諸楚毒<br>　欲境如稠林　　貪愛常遊處<br>　愚夫不達法　　何因能出離<br>　墮彼地獄中　　和合受眾苦<br>　當知不作罪　　無由來至此<br>　行善獲勝報　　無量福莊嚴<br>　為惡自招殃　　決定無能免<br>　謂自他苦樂　　循環三有海<br>　由業風所吹　　如波依於水<br>　若人生於逸　　常造作諸惡<br>　以是因緣故　　當墮於地獄<br>　從地獄得脫　　生於餘趣中<br>　復為欲所牽　　忘昔所受苦<br>　此心由慣習　　暫悟即還迷<br>　樂壞苦復生　　不思惟後患<br>　為五根所誑　　狂亂侵佗境<br>　受流轉無窮　　皆由愛纏縛<br>　墮地獄鬼趣　　傍生及邊夷<br>　或暫生天中　　須臾還退殃<br>　受諸趣流轉　　如世間車輪<br>　皆由業習牽　　而不生疲厭<br>　設使生天中　　受極妙快樂<br>　福盡還退墮　　此皆輪迴行<br>　墮蓮華地獄　　百千俱胝數<br>　受無量苦惱　　愚癡無厭怖<br>　三界無有樂　　皆為苦所逼<br>　眾生癡所盲　　未嘗懷憂畏<br>　愚夫迷苦因　　於苦不能了<br>　是苦從因起　　如種生其果<br>　由苦樂所拘　　於三有往返<br>　唯除寂滅樂　　永離諸憂惱<br>　若在所生處　　能思念諸苦<br>　是苦不復生　　離苦獲安隱<br>　若人能憶念　　地獄中苦惱<br>　則於彼樂中　　少分而不著<br>　如是了知已　　世間悉虛假<br>　當離諸過患　　以慧善修作<br>　壽命不久住　　瞬息剎那間<br>　斷除彼惡因　　常奉行眾善<br>　了住壽非堅　　一切由心造<br>　依正行所作　　不求邪活命<br>　未來世苦惱　　何不生驚怖<br>　癡索鎮縈纏　　獄火常燒煮<br>　癡為不善法　　違白淨福業<br>　能引惡眾生　　長淪於苦海<br>　若人不怖罪　　樂多造諸惡<br>　展轉地獄中　　為獄火燒炙<br>　如一微細火　　則能燒諸物<br>　愚夫罪少許　　亦墮於地獄<br>　若人怖惡道　　不作諸罪行<br>　能攝受正法　　捨惡而從善<br>　惡友生放逸　　起無慚無愧<br>　智者常遠之　　彼如火如毒<br>　苦法為魔障　　樂法無所礙<br>　於二善分別　　一切皆通達<br>　遠彼惡知識　　樂廣行施忍<br>　慈念諸眾生　　是生天要行　</p><p><b>　　<A NAME="n190"></A>地獄品第十六</b><p class='lg'>　若人邪活命　　造作眾惡業<br>　今當說其報　　後墮於地獄<br>　謂等活黑繩　　眾合二號叫<br>　燒然極燒然　　無間地獄等<br>　如是八地獄　　方面各一門<br>　彼一一獄門　　四獄為城郭<br>　鐵城遍圍繞　　造惡者充滿<br>　獄卒叉罪人　　如魚烹鼎鑊<br>　雨山石器杖　　斫截碎其身<br>　日夜常悲啼　　渴令飲銅汁<br>　為極苦逼切　　發聲大號吼<br>　受種種治罰　　向四方奔竄<br>　若人癡所覆　　橫生諸惡見<br>　招彼地獄因　　如海深且廣<br>　此下劣惡見　　損害於自佗<br>　無量苦因緣　　汝為自纏縛<br>　由著邪見故　　恃己生憍慢<br>　永墮惡道中　　長時受極苦<br>　由造彼惡業　　汝今來至此<br>　下劣愚癡人　　自作何愁怖<br>　作惡希善報　　則無有是處<br>　種植於深淵　　必無其果利<br>　若人縱愚癡　　數親近和合<br>　為彼少樂故　　後受於多苦<br>　愚夫妄為樂　　戀著於妻孥<br>　起染污煩惱　　皆由愛惑心<br>　於己命終時　　無一能捄護<br>　獨趣險惡道　　慘然而長逝<br>　又彼地獄中　　本無諸苦器<br>　隨造惡有情　　自心之所變<br>　譬如然妙香　　倏爾飄無狀<br>　亦如群宿禽　　夜集曉還散<br>　或劫取佗財　　及害彼身命<br>　造此極不善　　皆為癡所致<br>　謂由彼癡故　　從瞑入於瞑<br>　失生天正行　　及最上寂靜<br>　彼妻子眷屬　　纏縛難出離<br>　沒生死海中　　而無所依怙<br>　貪求造眾惡　　云為於妻孥<br>　及自受酸辛　　彼各知何所<br>　於無量生中　　常貪著美色<br>　由是造諸過　　鄙劣而無愧<br>　先造彼罪惡　　後不生追悔<br>　定墮地獄中　　長劫無出期<br>　親屬雖聚多　　於己何能捄<br>　見餘著欲者　　受報亦如此<br>　自行於善行　　必招其樂果<br>　愚夫癡所蔽　　於此殊無悟<br>　若為癡所覆　　貪恚亦隨生<br>　所愛為佗有　　己苦無能免<br>　內為三毒燒　　外獄火圍繞<br>　長劫受楚毒　　何時免惡道<br>　自心造諸惡　　曾不生愧恥<br>　為獄火燒炙　　何用徒悲啼<br>　汝輩極暗鈍　　樂行於非法<br>　不須生悔恨　　於苦當安忍<br>　愚夫造眾罪　　作己生驚怖<br>　業果常相隨　　皆從因緣起<br>　於善何曾修　　於惡不能斷<br>　若離彼惡者　　地獄不復見<br>　若人癡所覆　　不了於業果<br>　為邪師所誤　　轉增其過咎<br>　由怖先造罪　　常生於熱惱<br>　無正法對治　　終為苦逼切<br>　若能離諸過　　於苦則無分<br>　住正念思惟　　不應作諸罪<br>　若樂作眾惡　　彼於苦無厭<br>　以苦而加苦　　何由能出離<br>　心不生厭患　　彼何有寂靜<br>　我於罪眾生　　故不生悲愍<br>　汝為癡所縛　　造彼非法行<br>　彼因汝自作　　匪我而能捄<br>　積集彼癡行　　罪惡悉盈滿<br>　不能持淨戒　　苦報孰能免<br>　若人造惡業　　隨因則受報<br>　應知苦因緣　　自作而自受<br>　汝為愛索拘　　狂亂無慚赧<br>　受極險治罰　　彼苦無能說<br>　若人造眾惡　　則受諸楚毒<br>　不作則不受　　無因亦無報<br>　如是諸過患　　果在於地獄<br>　於諸善法中　　曾不生欣樂<br>　不修於福業　　造無量罪惡<br>　受報亦如然　　愚夫徒悔惱<br>　捨離諸善人　　多行於詭詐<br>　不修真實因　　求樂不可得<br>　積集眾罪垢　　從愚癡心起<br>　長劫受極苦　　皆由昔所造<br>　地獄諸有情　　為獄卒囚執<br>　苦切而責之　　業盡汝當出<br>　又彼愚癡人　　為自心所誑<br>　不了所作業　　煩惋懷悲愴<br>　以非利為善　　以良友如冤<br>　損壞於自他　　常處大黑暗<br>　彼三毒惡行　　與深冤無異<br>　能牽諸有情　　至焰摩羅所<br>　是癡何因生　　皆由計我所<br>　不修施等行　　以何而濟度<br>　罪為第一冤　　隨惡趣顯現<br>　於此世他生　　而不相捨離<br>　所造作諸惡　　如利刀毒火<br>　險惡極可畏　　作已汝當受<br>　若人心寂靜　　不著諸境界<br>　不隨癡所行　　則離於惡報<br>　聞地獄苦聲　　愚暗不生怖<br>　如持彼乾薪　　投之於烈火<br>　又世間火然　　焰久即能滅<br>　當知彼業火　　長時而熾盛<br>　常火勢可斷　　業火長相續<br>　若人造惡行　　畢竟為所燒<br>　是故彼業火　　常燒地獄人<br>　不怖惡道者　　無能免斯害<br>　以慧當揀擇　　於己善防護<br>　遠離彼惡業　　則不受諸苦<br>　為癡之所覆　　常造作眾惡<br>　今受此極苦　　悲號徒爾為<br>　謂初中後分　　及盡苦邊際<br>　苦因與苦果　　皆不可愛樂<br>　昔在於人間　　廣作諸惡業<br>　招此險惡報　　汝今當自受<br>　離顛倒分別　　因果常相應<br>　如昔之所作　　隨業而受報<br>　汝能於自身　　常生其保重<br>　云何起殺業　　伺斷佗壽命<br>　汝求彼財利　　備受諸艱辛<br>　云何於佗財　　興心而劫盜<br>　汝於自妻妾　　專意而防護<br>　云何於佗色　　而生於侵暴<br>　汝作妄語罪　　欺誑於良善<br>　為佗不信受　　彼舌極可畏<br>　汝樂飲酒罪　　引生於癡鈍<br>　招非法誹謗　　何不生遠離<br>　如是五種惡　　皆汝先所造<br>　今受此惡報　　何為徒悲慟<br>　不善法如毒　　應當常遠離<br>　能令諸有情　　長淪於苦海<br>　又彼貪欲火　　於三有熾然<br>　見善利不修　　後樂何所得<br>　說巧笑言辭　　增長於貪欲<br>　斯為大過咎　　當斷無有餘<br>　墮彼地獄已　　發聲大號哭<br>　獄卒咸謂言　　如彼因而受<br>　不遠離諸惡　　作己還復造<br>　彼因即增長　　受報亦如此<br>　若畏未來苦　　當現修眾善<br>　則無地獄報　　亦不生悲啼<br>　放逸如彼地　　出生諸不善<br>　無量諸有情　　皆為貪所牽<br>　汝昔造眾罪　　起貪等惡行<br>　愚夫不了知　　當苦何人代<br>　不生慈愍心　　隨諸惡流轉<br>　無邊苦海中　　憑何而濟度<br>　資財及所愛　　命盡悉遺棄<br>　由造此眾罪　　為獄卒所追<br>　極猛惡火聚　　充遍於虛空<br>　乃至地方所　　熾焰而無間<br>　苦切不可觀　　惶怖何所至<br>　鋒刃為其道　　驅逐令履踐<br>　險難廣如海　　獨逝而無伴<br>　何時得解脫　　於我誰能捄<br>　我為苦逼切　　疲乏不能往<br>　為彼所執縛　　牽挽而將去<br>　妻孥朋屬等　　到此皆如冤<br>　縱無量珍財　　求囑無能脫<br>　由昔放逸故　　樂壞翻為苦<br>　為死罥所牽　　冥莫何歸趣<br>　彼琰摩獄卒　　極暴惡忿怒<br>　執縛加凌辱　　心生大惶怖<br>　我觀彼惡處　　種種苦治罰<br>　一切情非情　　皆騰於猛焰<br>　復有大毒蟒　　周匝悉圍繞<br>　悲號求出離　　無歸亦無捄<br>　墮黑暗獄中　　深廣猶大海<br>　虛空宿曜光　　長劫何由睹<br>　謂由彼五根　　顛倒生貪著<br>　流轉三有中　　何由能寂靜<br>　一切身肢分　　為利鋸分解<br>　無量極苦惱　　言莫能盡宣<br>　積集罪如山　　眾苦常圍繞<br>　念念常增長　　心作身自受<br>　受極苦迫窄　　辛酸唯自知<br>　琰摩敕彼言　　汝觀昔所作<br>　若了知自罪　　於苦能堪忍<br>　乃至業未盡　　一一當思惟<br>　昔由癡所覆　　今徒生悔惱<br>　汝作如是因　　自受如是果<br>　由惡作所起　　造增上重罪<br>　墮難中險難　　受苦中極苦<br>　愚夫造罪已　　如以薪投火<br>　從劫而至劫　　業盡或當出<br>　非諸天脩羅　　夜叉鬼神等<br>　我為死罥拘　　彼皆不能捄<br>　為彼索所縛　　牽至琰摩所<br>　惶怖無依歸　　隨業之所趣<br>　若離欲過患　　三界中最勝<br>　解脫一切縛　　則不造諸罪<br>　若和合因緣　　先從父所得<br>　彼如是劬勞　　汝何行殺害<br>　又復害母罪　　惡業無過此<br>　墮於地獄中　　受增上極苦<br>　斷三有結縛　　是名阿羅漢<br>　愚癡行殺害　　今受此苦報<br>　一切諸法藏　　顯示解脫門<br>　法破和合僧　　今受此苦報<br>　常發虛妄言　　指東而談北<br>　所說無誠信　　今受此苦報<br>　又復生綺語　　損壞真實寶<br>　無益於自佗　　今受此苦報<br>　起兩舌惡業　　互相而讒謗<br>　離散彼親朋　　今受此苦報<br>　說無義惡語　　如刀杖毒火<br>　令佗生熱惱　　今受此苦報<br>　護惜己身命　　損害諸有情<br>　常無慈愍心　　今受此苦報<br>　佗所有珍財　　偷取或劫奪<br>　恣為五欲因　　今受此苦報<br>　樂作欲邪行　　如火益其薪<br>　常生疑怖心　　增長諸不善<br>　樂著於邪見　　損壞佗善根<br>　受惡報無窮　　受第一苦惱<br>　此諸惡境界　　汝愚癡隨轉<br>　皆由身語心　　相應而造作<br>　造彼眾惡已　　將終苦現前<br>　為獄卒所驅　　速趣於地獄<br>　是地獄苦惱　　極難堪忍受<br>　假使海深廣　　燒然亦枯涸<br>　若人了諸惡　　<span class='corr'>因</span>果非可樂<br>　常當正思惟　　於罪不應作<br>　謂佛法僧寶　　眾德皆圓滿<br>　得生於人中　　何不能親近<br>　初作微細罪　　如小火所燒<br>　後廣造惡因　　如投身火聚<br>　於罪徒憂怖　　意不斷諸惡<br>　常思受苦報　　今汝復何造<br>　當知彼少罪　　則能生眾苦<br>　業盡當出離　　餘無有能捄<br>　彼琰摩使者　　檢察隨釋放<br>　若惡報未盡　　還牽受眾苦<br>　於身肢方面　　分裂而斫截<br>　無數罪有情　　生悲愁號叫<br>　復有惡有情　　多作離間語<br>　猶如一種子　　後增長無數<br>　皆由彼惡慧　　而生於鬥亂<br>　於親屬朋友　　悉為作破壞<br>　常遠諸善言　　樂發於惡語<br>　當割截其舌　　因果還相似<br>　百千功德門　　由舌而破壞<br>　今受此苦報　　何時獲出離<br>　墮彼地獄中　　極熱生飢渴<br>　譬如以芥子　　擲須彌火聚<br>　又彼地獄火　　復從飢渴生<br>　及墮落諸天　　受報亦如此<br>　所造眾惡業　　皆由三毒起<br>　展轉猛焰間　　無藏竄逃避<br>　無智諸有情　　妄起於分別<br>　不善說為善　　於良友如冤<br>　云何諸眾生　　不悟真實法<br>　設為彼開示　　心不生愛樂<br>　不樂聞正法　　輕毀說法師<br>　於濁惡世中　　何由生慧眼<br>　愚夫之境界　　愛欲長迷惑<br>　不依正法律　　無因能自悟<br>　為癡索所牽　　常樂作諸惡<br>　作已受極苦　　徒生於憂悔<br>　由增上愚癡　　於法說非法<br>　彼因既顛倒　　則錯行亂學<br>　無明慧揀擇　　耽嗜於五欲<br>　於善不修習　　見惡則隨作<br>　諸天心著樂　　投放逸火中<br>　不遇勝善緣　　彼即隨退墮<br>　又彼愚癡人　　憎嫉諸賢善<br>　矯現諸威儀　　誑佗而求利<br>　口雖說正法　　心常伺他咎<br>　是人於世間　　為第一惡者<br>　若人著欲樂　　則是求苦惱<br>　為自心所誑　　樂壞非他受<br>　是故以正慧　　常修十善行<br>　於諸非義利　　畢竟永除斷<br>　樂利益於佗　　繫心無暫捨<br>　常依淨善法　　應當如是住　</p><p><b>　　<A NAME="n191"></A>餓鬼品第十六</b><p class='lg'>　若人不行施　　如無燈求光<br>　捨離於善業　　何能有樂報<br>　如世間盲者　　於物無所睹<br>　離施無福因　　當墮餓鬼趣<br>　墮無財鬼中　　周遍而求覓<br>　常困於飢渴　　皆由慳所感<br>　若樂修施者　　一切無能壞<br>　不作於少因　　後乃徒生悔<br>　由先造惡業　　墮餓鬼趣中<br>　為獄火燒炙　　長受飢渴苦<br>　何時離彼趣　　暫得於快樂<br>　何劫得解脫　　則捨諸熱惱<br>　由不了因果　　及彼道非道<br>　為飢火所逼　　相續苦不斷<br>　醜狀髮髼亂　　唯筋皮相連<br>　希求諸飲食　　暫睹無由得<br>　為眾苦逼迫　　墮諸惡險難<br>　曾無有親朋　　於我暫能捄<br>　汝昔於人中　　斷作諸福行<br>　如至於寶洲　　空手而獨返<br>　若樂修勝行　　常遠彼諸惡<br>　我觀彼善人　　躡生天階漸<br>　由彼身語意　　造作諸不善<br>　眷屬皆他往　　獨依苦而住<br>　為琰摩使者　　捉縛而驅逐<br>　入深邃黑暗　　去處極懸遠<br>　我於一切處　　常受諸苦惱<br>　乃至須臾頃　　曾無微少樂<br>　今受此果報　　皆由先所作<br>　何時免斯苦　　得至於樂處<br>　為渴所逼故　　徒陟彼高原<br>　設見於河池　　到則皆枯涸<br>　於曠野山林　　周遍而尋覓<br>　受渴乏艱辛　　求水不可得<br>　乃至濕潤處　　彼亦不能見<br>　復有大烏鳶　　利嘴而啄食<br>　為彼飢渴火　　常逼切其身<br>　宛轉險道中　　叫呼求捄護<br>　昔近欲境界　　彼如鏡中像<br>　虛壞己修財　　今獨受此報<br>　由造彼業故　　籠罩難出離<br>　於四向奔走　　業盡當解脫<br>　從三毒所生　　極惡猛火聚<br>　念念常熾然　　則能燒巨石<br>　又火焚彼石　　水沃即能止<br>　我業火如海　　深廣何能滅<br>　惡業如其薪　　愛風同發起<br>　燒彼罪有情　　周匝無能避<br>　我造諸罪咎　　遠離於善法<br>　墮彼鬼世間　　為自心所誑<br>　我為彼飢渴　　二火鎮燒然<br>　及刀杖傷殘　　受三種極苦<br>　我造諸惡業　　墮餓鬼趣中<br>　非眷屬親朋　　能為作捄濟<br>　唯有彼善法　　與我作依怙<br>　謂施戒多聞　　三種為歸捄<br>　乃至我造作　　諸極惡苦因<br>　墮愚癡網中　　長淪於苦海<br>　受極重熱惱　　實難堪難忍<br>　我若得出離　　少罪不復造<br>　彼餓鬼趣中　　常生大愁怖<br>　於此不善因　　是故當遠離　</p><p><b>　　<A NAME="n192"></A>畜生品第十八</b><p class='lg'>　彼畜生苦報　　為牽縛捶打<br>　不斷殺因緣　　則更生食噉<br>　愚夫愛惑心　　樂行於損害<br>　不修施戒因　　後受畜生報<br>　為愛索所縛　　五根如癡啞<br>　懷忿恨憎嫉　　後受畜生報<br>　應作不應作　　可食不可食<br>　於善不善法　　皆不能了知<br>　人趣多追求　　諸天著放逸<br>　餓鬼受飢渴　　地獄唯極苦<br>　若人於有情　　樂行於殺戮<br>　招種種危苦　　當互相殘害<br>　又復諸眾生　　多慳復散亂<br>　以是因緣故　　當墮鬼畜趣<br>　彼三毒過患　　沒溺諸有情<br>　受生死輪迴　　深險難出離<br>　若樂求正法　　則生諸善果<br>　具足彼明慧　　為人所恭敬<br>　是故具智者　　樂修清淨業<br>　如理而作意　　躋解脫正道　</p><p><b>　　<A NAME="n193"></A>飢乏業報品第十九</b><p class='lg'>　樂作不饒益　　驅役諸眾生<br>　招下劣苦因　　無與飢相似<br>　叫呼求飲食　　從自身起火<br>　燒彼罪眾生　　如然於槁木<br>　是火遍方處　　所至即隨逐<br>　設經百劫中　　匪食無能濟<br>　世火雖炎熱　　飢火復過是<br>　奔馳三有中　　於食求無得<br>　又世間有情　　常生種種過<br>　為飲食因緣　　沈淪三有海<br>　住彼三有中　　隨業而牽去<br>　長時受楚毒　　此苦說無盡<br>　處於胎藏中　　為糞穢所溺<br>　受逼迫熱惱　　此苦說無盡<br>　耽著於欲境　　樂殊妙嚴飾<br>　貪求受艱辛　　此苦說無盡<br>　常詣他舍宅　　求丐於衣食<br>　為彼所輕賤　　此苦說無盡<br>　由愛毒所使　　勞己而求覓<br>　乃至身未終　　此苦說無盡<br>　自貪其欲境　　眾冤伺其便<br>　心常生惶怖　　此苦說無盡<br>　由為彼妻孥　　多生於憂慼<br>　斯為第一冤　　此苦說無盡<br>　枉費諸珍財　　為親朋訶毀<br>　由斯起愁惱　　此苦說無盡<br>　變異身衰老　　策杖而徐行<br>　色力頓疲羸　　此苦說無盡<br>　生平所愛寵　　臨終皆棄捨<br>　獨往無所依　　此苦說無盡<br>　愚夫造諸罪　　墮於惡趣中<br>　皆由飲食因　　智者之所誡<br>　了知是業報　　心當生怖畏<br>　樂修於施戒　　以眾善莊嚴　</p><p class='juan'>
諸法集要經卷第七</p>
</body></html>
