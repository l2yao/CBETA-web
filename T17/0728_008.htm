<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p class='juan'>
諸法集要經卷第八</p>
<p><span class='byline'>　　　　觀無畏尊者集</span><br><p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n195"></A>捨離懈怠品第二十</b><p class='lg'>　謂由彼劣慧　　而生於懈怠<br>　好習戲論言　　遠離於正智<br>　捨離善知識　　樂習近惡友<br>　為破法因緣　　此說為邪命<br>　不知時與方　　及彼諸難處<br>　不應說為說　　心常生愁怖<br>　不避於譏嫌　　而常往乞食<br>　為佗所輕賤　　樂自稱己德<br>　起增上貪癡　　生掉舉邪慢<br>　深著於五欲　　心不依正教<br>　違背王教敕　　常懷於忿恚<br>　狂亂失正念　　非時而致死<br>　遠離說法師　　不達法非法<br>　善人雖教招　　生瞋而毀呰<br>　貪嗜彼飲食　　常著於睡眠<br>　如是罪眾生　　當墮於地獄<br>　若決定精進　　能生於樂報<br>　是故依正法　　而當取善果<br>　若懈怠為本　　生三種過失<br>　唯精進對治　　能破諸癡惑<br>　謂彼三毒因　　能招三種報<br>　此三為根本　　隨趣於三有<br>　若樂彼懈怠　　則棄諸善法<br>　眾惡由之生　　當墮於地獄<br>　或取彼生貪　　或捨此增恚<br>　如是處執著　　此說為愚癡<br>　懈怠覆其心　　如中毒悶絕<br>　於放逸深坑　　墮落無疑惑<br>　若樂行精進　　離懈怠垢穢<br>　解脫諸恐怖　　此則獲樂分<br>　若作意懈怠　　不修勝淨法<br>　得廣大過咎　　是人唯苦分<br>　由眷屬纏縛　　當墮於險難<br>　是故此生中　　無貪彼欲樂<br>　又彼懈怠者　　常為癡所蔽<br>　無少分福業　　眾共生輕賤<br>　又彼懈怠者　　生睡眠惛沈<br>　破壞解脫門　　智者善防護<br>　又彼懈怠者　　起無慚無愧<br>　此二為苦本　　後得大恐怖<br>　又彼懈怠者　　悉廢其修作<br>　是人於世間　　雖活即如死<br>　又彼懈怠者　　引生於掉舉<br>　令心不寂靜　　命終心散亂<br>　沒懈怠淤泥　　何由超苦海<br>　唯勇猛精進　　能到於彼岸<br>　又彼懈怠者　　如傍生無異<br>　但思念所食　　餘則無所知<br>　由貪嗜飲食　　樂作不淨行<br>　所欲多匱乏　　常從佗乞丐<br>　乃至於自身　　忍寒熱飢渴<br>　皆由懈怠故　　備受於艱苦<br>　由彼懈怠故　　眾人皆嫌棄<br>　彼為自欺罔　　何能盡苦際<br>　不學真實乘　　唯貪於美味<br>　命終墮惡道　　徒勞生後悔<br>　若發起精進　　安住彼正念<br>　永斷不善法　　此則為智者<br>　如是種種苦　　皆由懈怠生<br>　了知是業報　　畢竟不復造<br>　眾生三毒火　　念念常熾然<br>　大悲甘露雨　　為彼而息除　</p><p><b>　　<A NAME="n196"></A>悲愍有情品第二十一</b><p class='lg'>　謂身語意業　　常與善相應<br>　顯示三惡道　　引之令出離<br>　若依止悲心　　能趣寂滅樂<br>　愍念諸眾生　　如母愛己子<br>　於有苦眾生　　尋求而捄護<br>　鬼趣尚蒙祐　　得生於天趣<br>　若具足悲心　　愛念諸含識<br>　是名大丈夫　　人天咸恭敬<br>　若人有悲心　　則能持淨戒<br>　如月照世間　　光明常清淨<br>　能令諸眾生　　離愁怖憂慼<br>　是故於悲心　　畢竟常親近<br>　若人離麤獷　　以悲心莊嚴<br>　是名良福田　　名稱普周遍<br>　由悲心普滋　　諸根無垢染<br>　住清淨正見　　去菩提不遠<br>　若人具悲心　　如諸天自在<br>　於百千生中　　永離彼貧乏<br>　若人意質直　　如金可貴重<br>　復安住悲心　　斯為無盡寶<br>　若人具精進　　常勤求正法<br>　以悲心明燈　　為說除疑暗<br>　常於晝夜中　　不捨其悲意<br>　隨其所至處　　樂說而無懈<br>　悲心極清涼　　息眾生熱惱<br>　令得上妙樂　　後獲真常果<br>　故諸佛所讚　　悲為無盡財<br>　亦如淨池沼　　能滌諸罪垢<br>　是最上莊嚴　　破煩惱黑暗<br>　沃潤菩提苗　　令得真常果<br>　若人有悲心　　如牛出醍醐<br>　具足其美味　　蠲身心熱惱<br>　三有如巨海　　三毒如駛流<br>　悲心為舡筏　　仁者所乘蹈<br>　悲為功德財　　白淨法嚴瑩<br>　善人常繫念　　此說名為悲<br>　悲捨離剛強　　內則生諸善<br>　除煩惱過患　　如鎔金出礦<br>　悲心如寶器　　滿中容妙物<br>　增長彼善根　　隨念獲安隱<br>　悲心如寶藏　　眾生用無盡<br>　能破彼貧窮　　成就廣大利<br>　悲心常寂靜　　樂修習諸禪<br>　離放逸境界　　出五欲垢染<br>　又復起慈心　　於他生愍念<br>　令彼獲輕安　　得脫苦纏縛<br>　以意善思惟　　常遠彼罪垢<br>　解脫諸恐怖　　志求寂靜樂<br>　常與忍相應　　自他則無惱<br>　世間咸喜見　　後得生天中<br>　若人能安住　　慈忍無上寶<br>　一切諸有情　　瞻之如父母<br>　慈愍無過上　　為樂之根本<br>　若人無是心　　後則唯有苦<br>　若梵天悲心　　自在天忍辱<br>　諸持明智母　　皆不及慈行<br>　不害第一福　　正見最上善<br>　寂靜心常安　　得離諸險難<br>　是故當了知　　心常生憐愍<br>　以施戒忍慈　　修成無垢智　</p><p><b>　　<A NAME="n197"></A>布施品第二十二</b><p class='lg'>　由淨施所感　　十二種功德<br>　得生人天中　　財富無與等<br>　若人返是者　　獲咎亦如此<br>　愚癡不樂施　　後墮於惡處<br>　為妻子眷屬　　起慳吝貪愛<br>　造匱乏苦因　　常希求不足<br>　若廣行布施　　解脫貪纏縛<br>　摧彼我慢幢　　破滅諸癡暗<br>　施為彼先導　　引生殊勝處<br>　於人世天中　　當招於巨富<br>　施如彼浴池　　戒能淨諸垢<br>　以智善觀察　　能超於三有<br>　謂施戒及智　　三種如燈明<br>　若人善修習　　永離諸癡暝<br>　愛恚如巨海　　疑惑如波濤<br>　欲渡彼險難　　當修施戒智<br>　眾生多狂亂　　隨所生貪著<br>　欲防護彼心　　當修施戒智<br>　如是三種行　　我說為良藥<br>　善除煩惱病　　皆使獲清涼<br>　心起邪思惟　　生放逸過失<br>　為彼婬怒癡　　相應而纏縛<br>　是三毒可畏　　如火燒世間<br>　以施等對治　　當斷令永盡<br>　不修施等行　　彼則為愚癡<br>　是人常苦惱　　求樂則無有<br>　若在在處處　　眾生造諸罪<br>　隨彼彼因緣　　受種種果報<br>　一切有為法　　皆從因緣起<br>　未見無惡因　　而受於苦報<br>　心不樂惠施　　面常生怒色<br>　斯為貧窶因　　是故當遠離<br>　若施生喜心　　離相應慳垢<br>　後得生天中　　諸天共遊戲<br>　是慳如彼冤　　損壞極可畏<br>　能令諸眾生　　受餓鬼饑渴<br>　若樂行布施　　所生即快樂<br>　是故諸智者　　於施常稱讚<br>　施如彼光明　　所至則隨有<br>　若生人天中　　得供養恭敬<br>　故諸佛所說　　當善修布施<br>　住不可破壞　　最上堅牢處<br>　善行其施者　　則降彼慳冤<br>　常以慧觀察　　無令得其便<br>　施如彼良田　　而有其三種<br>　善熏心種子　　各獲其果利<br>　初樂行於施　　後專持淨戒<br>　以智斷愛垢　　此理無過上<br>　世間皆無常　　復多諸過失<br>　不能斷彼愛　　何由生勝處<br>　當發起大心　　樂廣行布施<br>　捨此不修習　　後受餓鬼報<br>　由依止施故　　復堅持淨戒<br>　是人於後身　　受轉輪王位<br>　由具彼禁戒　　善知時非時<br>　解脫苦邊際　　得近菩提道<br>　諸天不行施　　其福則隨滅<br>　智者了知已　　當樂行喜捨<br>　乃至此生中　　受人間快樂<br>　皆由彼施故　　常繫念修作<br>　設墮畜生中　　亦受彼快樂<br>　皆由彼施故　　是如來所說<br>　若人不樂施　　後墮餓鬼趣<br>　斯由慳吝故　　常食諸不淨<br>　若樂行布施　　則得清涼果<br>　不修如是行　　為饑渴所燒<br>　由先放逸故　　不修施等因<br>　於彼命終時　　自心生熱惱<br>　心喜而行施　　得眾所愛敬<br>　常獲於吉祥　　感果故相似<br>　若人不樂施　　自亦不受用<br>　常吝惜其財　　終為佗散壞<br>　若人具珍財　　奉尊親師長<br>　斯順於正行　　則不為虛用<br>　於貧病疲乏　　一切諸有情<br>　常樂清淨施　　為之作眼目<br>　由如是行施　　施已得生天<br>　諸天若生慳　　不久而退墮<br>　人間修施因　　天中受樂報<br>　非無所修因　　而妄招其果<br>　若離於施戒　　亦不修禪定<br>　如是愚癡人　　雖活死無異<br>　若不樂正法　　則減失慧命<br>　愚夫不修習　　雖活則如死<br>　若人無智燈　　心則不明了<br>　彼則如傍生　　為人皮所覆<br>　不施復多貪　　諸根常散亂<br>　當知彼非人　　如餓鬼鬥諍<br>　住慈念觀察　　修施戒禪定<br>　斯為寂靜人　　諸天咸恭敬<br>　具德眾所尊　　無德咸輕易<br>　如是善了知　　是名人中天<br>　善修其施者　　獲富樂長壽<br>　於此世佗世　　常樂行喜捨<br>　眾生隨自業　　生於五趣中<br>　唯施等善因　　見之如父母<br>　了知布施因　　所感其勝報<br>　當奉持淨戒　　得脫三有苦　</p><p><b>　　<A NAME="n198"></A>持戒品第二十三</b><p class='lg'>　戒為最勝財　　如日光普照<br>　若人命終時　　唯戒為伴侶<br>　持戒得生天　　或得諸禪定<br>　於此世佗世　　光明無與等<br>　若人樂生天　　少因則能得<br>　是故遠諸惡　　常持於淨戒<br>　若能護彼戒　　心樂行於施<br>　後得生天中　　獲妙樂無比<br>　妻子及珍財　　親眷朋屬等<br>　護持淨戒者　　睹此皆非樂<br>　於戒生愛敬　　如護念赤子<br>　則離彼毀犯　　常生於勝處<br>　由修彼淨行　　施戒悉圓滿<br>　以白業莊嚴　　得生於天上<br>　戒如於寶藏　　能生彼富饒<br>　名稱及生天　　不求而自至<br>　此三種勝報　　鬼趣尚能求<br>　何況具智人　　淨心而奉戒<br>　若人於淨戒　　盡形能護持<br>　得至不滅處　　永盡諸苦際<br>　過去諸輪迴　　為三毒纏縛<br>　戒如淨光明　　能破彼黑暗<br>　戒如天池沼　　具眾寶嚴瑩<br>　亦名堅固財　　水火無能壞<br>　是故彼正士　　於戒曾無犯<br>　常生愛敬心　　得最上寂靜<br>　決定心堅固　　於戒無缺漏<br>　唯彼戒功能　　命終常守護<br>　若親持戒人　　如日光所照<br>　習近毀禁者　　轉增其癡鈍<br>　離不善垢穢　　無希求熱惱<br>　如是持戒人　　諸佛所稱讚<br>　持戒具福慧　　初中後皆善<br>　破戒唯愚夫　　如傍生無異<br>　若人持淨戒　　得戒衣所覆<br>　於戒若毀犯　　彼則如裸體<br>　由持戒生天　　天眾競迎奉<br>　於彼園苑中　　而共相遊戲<br>　具足諸福業　　堅修持梵行<br>　是人生天中　　決定無疑惑<br>　由持彼戒故　　增益諸善利<br>　於上妙五欲　　心不生染著<br>　若此世佗世　　戒為其伴侶<br>　於彼險惡道　　為之作依怙<br>　於饑渴怖畏　　作第一捄護<br>　應當善觀察　　捨此何歸趣<br>　寧以利刀劍　　而自斷其首<br>　於彼戒功能　　不應生毀犯<br>　是持戒功德　　因果皆清淨<br>　招世出世樂　　為諸佛所讚<br>　若人不護戒　　無初中後善<br>　失廣大利益　　及最上寂靜<br>　持戒第一善　　施所不能及<br>　彼財有限量　　戒功能無盡<br>　由戒德莊嚴　　眾人所愛敬<br>　當知諸如來　　因戒而成聖<br>　持戒最清涼　　除身心熱惱<br>　是故常奉行　　當得生天道<br>　戒為生天梯　　亦名為樂海<br>　若人離彼戒　　後唯生憂悔<br>　戒如清涼水　　深廣常彌滿<br>　為彼持戒者　　滌身心垢穢<br>　受天中妙樂　　及殊勝莊嚴<br>　皆由戒功能　　善因之所致<br>　若安住淨戒　　眾善咸依止<br>　念念常增長　　無惡道怖畏<br>　若專修梵行　　以戒而嚴身<br>　是人於現生　　得供養恭敬<br>　由堅持禁戒　　常遠諸不善<br>　於彼一切處　　得快樂安隱<br>　若持彼彼戒　　各別有功能<br>　常生殊勝處　　隨意而自在<br>　施戒智三種　　能生於慈心<br>　常愛念眾生　　得親近承事<br>　戒如妙珍寶　　善人常貴重<br>　永離諸過失　　得生於天中<br>　具足清淨智　　如鎔金離垢<br>　常樂持淨戒　　得生於天中<br>　能令諸有情　　一切處安隱<br>　不造諸罪行　　得生於天中<br>　若人護彼戒　　以智善揀擇<br>　於彼晝夜中　　精進常無退<br>　戒如彼良馬　　善人所乘御<br>　以真實思惟　　不著於樂報<br>　天中上妙樂　　諸天共遊戲<br>　皆由持戒故　　而得生於彼<br>　天上妙花鬘　　天衣而嚴飾<br>　諸天共遊戲　　皆善因所得<br>　有妙蓮花池　　生清涼香風<br>　諸天共遊戲　　皆善因所得<br>　天上諸宮殿　　眾寶而莊嚴<br>　諸天共遊戲　　皆由持戒故<br>　天中妙園林　　眾華悉開發<br>　遊止諸寶山　　皆由持戒故<br>　由具彼淨戒　　生三十三天<br>　如人入己宅　　即無諸憂患<br>　若人護彼戒　　得最上壽命<br>　破戒命終時　　受無量極苦<br>　於持戒功德　　知已常愛樂<br>　善護於戒者　　則不生毀犯<br>　由能護彼戒　　善住於忍辱<br>　以寂靜因緣　　眾人咸樂睹<br>　若依止淨戒　　如乘於舡筏<br>　能運載自佗　　得渡三有海<br>　由戒水清涼　　能滌於心智<br>　閻浮檀金花　　諸天來奉獻<br>　若人意寂靜　　以戒常莊嚴<br>　自在生諸天　　受樂而無極<br>　由廣修勝行　　受最上妙樂<br>　遊戲於諸天　　皆由持戒故<br>　若持彼淨戒　　如陞於階陛<br>　智力常相扶　　得生尊勝處<br>　若人純淨心　　於戒無缺漏<br>　由戒法清淨　　常生安隱處<br>　善護於戒者　　常思惟觀察<br>　離微細毀犯　　得至寂滅處<br>　戒能生彼樂　　棄背諸罪垢<br>　是故常守護　　畢竟除憂怖<br>　由持彼戒故　　命終無怖畏<br>　於三惡道中　　為第一捄護<br>　若人不護戒　　如盲翳眼目<br>　於戒不清淨　　常生下劣處<br>　求人天快樂　　唯戒為其本<br>　於戒不清淨　　後則生悔惱<br>　無戒愚癡人　　不得生天界<br>　是故具智者　　於戒常奉持<br>　天中妙五欲　　第一殊勝樂<br>　由戒清淨故　　而獲於多果<br>　彌盧山金光　　戒光復過彼<br>　柝為十六分　　亦不及其一<br>　戒光常照明　　逾真金嚴瑩<br>　皆由自善業　　得生於忉利<br>　持戒有三品　　謂彼上中下<br>　皆如所作因　　受報亦如是<br>　由持彼戒故　　則不生放逸<br>　安住於正法　　常獲諸妙樂<br>　戒能離諸垢　　常發淨光明<br>　設百千日光　　類此無能及<br>　若上品持戒　　獲七種功德<br>　隨意而受用　　善逝之所說<br>　由依止淨戒　　正見常現前<br>　從人世生天　　斯不為難得<br>　戒為清涼觸　　於身不捨離<br>　愚夫不親近　　常受諸熱惱<br>　若人清淨心　　善護於禁戒<br>　具彼七種財　　決定無能壞<br>　若人清淨心　　修持於梵行<br>　如禽有二翼　　飛空而不墮<br>　由持彼戒故　　而得清淨果<br>　為勝中最勝　　則更無過上<br>　若心善修作　　依止施戒寶<br>　於天上人間　　長生殊勝處<br>　身不持淨戒　　心不樂正法<br>　內外無所蘊　　何由免惡道<br>　若樂寂靜法　　為人所恭敬<br>　彼內外堅固　　如金剛無異<br>　旃檀沈水香　　怛計薝蔔花<br>　人天咸所重　　不及彼戒香<br>　若人修施戒　　唯意樂生天<br>　此為垢濁因　　如毒和美膳<br>　是故於彼戒　　堅持求出離<br>　遠離破戒人　　如毒如刀杖<br>　如是善護戒　　往趣人天中<br>　無戒眾所嫌　　求樂不可得<br>　了知是功德　　專心無暫捨<br>　為第一捄護　　無與戒相似　</p><p><b>　　<A NAME="n199"></A>忍辱品第二十四</b><p class='lg'>　善安住於忍　　為第一莊嚴<br>　此為最勝財　　非世寶所及<br>　若人修忍行　　為世所恭敬<br>　是故常一心　　堅固而修習<br>　若人修忍行　　離忿怒過失<br>　於此世佗世　　善人常稱讚<br>　忍財與戒財　　及彼勝慧財<br>　如是諸功德　　超過於世間<br>　是故具智者　　樂行於忍辱<br>　常於諸眾生　　心不生厭捨<br>　忍如妙良藥　　能療治忿毒<br>　由彼忍力故　　展轉無令起<br>　愚夫無明慧　　如盲無所睹<br>　以忍辱燈明　　引之登正道<br>　由無正法財　　於五趣旋轉<br>　善修忍行者　　我說為富饒<br>　忿怒深過咎　　如險惡曠野<br>　若人具忍行　　於彼善超越<br>　若不修忍行　　迷失於正道<br>　欲離惡趣苦　　非忍何由免<br>　若人行忍辱　　晝夜獲安隱<br>　永離諸憂慼　　後世常端正<br>　忍為功德藏　　善人常守護<br>　於意善調伏　　無煩惱所嬈<br>　忍為生天梯　　出輪迴怖畏<br>　若能善修習　　解脫地獄苦<br>　忍為功德水　　清淨常充滿<br>　能捄餓鬼渴　　滌傍生罪垢<br>　若專修忍行　　獲吉祥安樂<br>　等視諸有情　　如世之慈母　</p><p><b>　　<A NAME="n200"></A>精進品第二十五</b><p class='lg'>　為長養正法　　觀彼時及方<br>　起勇猛精進　　而求彼彼果<br>　若離於正法　　及時方作用<br>　由無彼精進　　多增懶墮事<br>　智者多勇捍　　樂解脫正法<br>　速趣於天中　　如箭頃相似<br>　由彼精進力　　善營種種事<br>　於彼彼所作　　皆悉得成就<br>　若出世正法　　及世間義利<br>　皆由彼精進　　捨此則無有<br>　若人遠精進　　則捨諸善法<br>　為世所輕嫌　　如兔影昏月<br>　捨離八聖道　　淨智不增長<br>　唯彼精進力　　得至安隱處<br>　若人具精進　　如王力自在<br>　羅漢無精進　　不能成菩提<br>　了知是功德　　諸根不散亂<br>　發起精進心　　為第一最勝<br>　得淨智現前　　常生於正念<br>　遠離彼老死　　得證真常果　</p><p><b>　　<A NAME="n201"></A>禪定品第二十六</b><p class='lg'>　若人修諸定　　於慧而不著<br>　應當常一心　　生清淨意樂<br>　善住心一境　　無相違過失<br>　解脫諸怖畏　　此說為安樂<br>　若心住一境　　則離諸疑惑<br>　清淨如真金　　此說為安樂<br>　若人心寂靜　　諸根不散亂<br>　決定趣菩提　　此說為安樂<br>　由心住一境　　樂修習諸定<br>　是人常獲得　　三摩地快樂<br>　樂獨處空閑　　常修彼勝定<br>　了知彼妙樂　　出過於世間<br>　如是清淨心　　常安住一境<br>　解脫過失網　　到最上寂靜<br>　若心專一境　　善制於五根<br>　以智水滅除　　愛火所燒害<br>　常現前安住　　清淨殊妙樂<br>　由解脫彼愛　　受用而無盡<br>　心邪曲思惟　　處處而生起<br>　善住持定者　　常一境相應<br>　此最上禪定　　能趣涅盤城<br>　破壞諸魔怨　　是故應修習<br>　善堅固諸定　　則能調意馬<br>　永離諸憂染　　得最上安住<br>　善修於定者　　離貪而止足<br>　所招殊勝報　　此無能盡說<br>　如是善修習　　住心一境性<br>　能超生死流　　得至不滅處　</p><p><b>　　<A NAME="n202"></A>勝慧品第二十七</b><p class='lg'>　由慧力為先　　樂勤求正法<br>　與定常相應　　如母愛於子<br>　又世間父母　　不能偏隨逐<br>　彼於五趣中　　一切皆捄護<br>　慧山極高峻　　戒水常清淨<br>　於三有過患　　一切皆明見<br>　若真實了知　　眼根所緣境<br>　以智為所依　　能渡三有海<br>　善修施戒定　　說彼智為先<br>　由智樂持戒　　則能免惡趣<br>　若眼所觀境　　由慧而離染<br>　故如來所說　　善住八聖道<br>　於苦等四諦　　最初而開示<br>　由增上慧力　　破愚夫常見<br>　智如彼利劍　　斷貪愛藤蔓<br>　離生等纏縛　　及彼過失聚<br>　智為勝甘露　　是出世法財<br>　最上善知識　　為第一寶藏<br>　修智戒耆舊　　離貪愛疑惑<br>　常依止寂靜　　開示真實道<br>　慧如彼金剛　　力能極堅利<br>　摧壞諸煩惱　　令乘大智車　</p><p class='juan'>
諸法集要經卷第八</p>
</body></html>
