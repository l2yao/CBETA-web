<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p class='juan'>
諸法集要經卷第九</p>
<p><span class='byline'>　　　　觀無畏尊者集</span><br><p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n204"></A>寂靜品第二十八</b><p class='lg'>　若盡諸煩惱　　則得最上樂<br>　此為寂靜通　　智者如實說<br>　又彼諸如來　　常讚寂靜法<br>　得至不滅處　　諸苦則不生<br>　若人離放逸　　無貪欲過患<br>　樂修寂靜行　　去菩提不遠<br>　若能離貪愛　　於境心不亂<br>　及捨惡知識　　去菩提不遠<br>　若能善觀察　　不著善不善<br>　離輪迴怖畏　　去菩提不遠<br>　若能斷諸惑　　除懈怠垢穢<br>　了自他無我　　去菩提不遠<br>　離三毒過患　　令諸根寂靜<br>　明了於四諦　　去菩提不遠<br>　於精麤飲食　　而不生貪厭<br>　智境兩相如　　去菩提不遠<br>　於苦樂二種　　亦不生執著<br>　得離諸怖畏　　去菩提不遠<br>　若人怖諸罪　　當離諸放逸<br>　善求趣菩提　　得最上寂靜　</p><p><b>　　<A NAME="n205"></A>聖道品第二十九</b><p class='lg'>　若人於四諦　　以智善觀察<br>　解脫諸輪迴　　趣無為彼岸<br>　若無正思惟　　愚癡著諸欲<br>　不厭離生死　　為輪迴所縛<br>　不畏廣大苦　　無出離方便<br>　為欲箭所中　　當墮於惡道<br>　愚人著諸欲　　如蛾愛燈光<br>　不知大怖畏　　畢竟無少樂<br>　佛說真實道　　謂苦空無常<br>　及無我作者　　能免脫輪迴<br>　智境本平等　　一切皆心造<br>　於此證解已　　故不說三種<br>　離飲食過患　　不依邪活命<br>　起無分別智　　證出世間法<br>　善住真實智　　作十六行相<br>　然後能了知　　達諸法次第<br>　永離三毒垢　　出三有逼迫<br>　趣越三惡趣　　是名須陀洹<br>　不善法為因　　定墮於惡道<br>　由依解脫法　　得須陀洹果<br>　善修習諸定　　引生於輕安<br>　純淨業相應　　得超三有海<br>　永斷諸疑惑　　離貪及不害<br>　乘白業船舫　　能到於彼岸<br>　謂有為諸法　　從因緣生起<br>　知彼四聖諦　　為染淨因果<br>　若了達四諦　　決定得解脫<br>　愚夫著欲境　　隨三有旋轉<br>　若能離貪欲　　則住寂靜道<br>　此道無過上　　智者所遊履<br>　若人於諸佛　　常淨心恭敬<br>　生生獲快樂　　離佛無解脫<br>　若人於正法　　常淨心愛樂<br>　生生獲快樂　　離法無解脫<br>　若人於眾僧　　常淨心供養<br>　生生獲快樂　　離僧無解脫<br>　若人於四諦　　常淨心信解<br>　生生獲快樂　　離此無解脫<br>　若人於聖道　　常淨心修習<br>　生生獲快樂　　離此無解脫<br>　若求證真如　　當安住淨慧<br>　不樂著遊戲　　此為天中天<br>　若樂著嬉戲　　心不生暫捨<br>　增長諸病惱　　斯則實非樂<br>　善解四諦法　　及修施等行<br>　當知如是人　　作最上安隱　</p><p><b>　　<A NAME="n206"></A>教誡比丘品第三十</b><p class='lg'>　常樂行慈忍　　不害諸有情<br>　得一切眾生　　敬之如其父<br>　身業常清淨　　諸根善相應<br>　心不生慳貪　　遠離不與取<br>　於彩繪女人　　亦不應觀視<br>　斷堅固欲想　　為世解脫者<br>　樂習諸禪定　　得離諸憂畏<br>　不觸煩惱蛇　　視金如瓦礫<br>　於苦樂安危　　及盛衰等事<br>　其心不傾動　　此名為比丘<br>　善降伏諸根　　不為境所嬈<br>　以智如實知　　於冤親平等<br>　若具足明智　　了欲境如毒<br>　我記如是人　　當得菩提道<br>　具真實正見　　悟剎那生滅<br>　安住如須彌　　超出輪迴海<br>　於草及旃檀　　等視無差別<br>　珍膳及名衣　　皆不生愛樂<br>　於利養名聞　　觀之如熾火<br>　心常生止足　　依草而坐臥<br>　於過現所作　　種種諸事業<br>　離顛倒思惟　　則不生染著<br>　樂聞於正法　　不隨流轉因<br>　以慧善揀擇　　常修殊勝行<br>　欲境雖熾然　　由彼心寂靜<br>　驅策如僮僕　　則無諸苦惱<br>　若諸根調順　　則不生流蕩<br>　離欲纏縛者　　與牟尼無異<br>　善人如金寶　　見者咸貴重<br>　樂修寂靜行　　令他生喜心<br>　棲止阿蘭若　　不樂居樓觀<br>　知足持毳衣　　常行於乞食<br>　善修身語心　　不生苦樂想<br>　離分別執著　　得最上安隱<br>　由習諸禪定　　能破彼魔怨<br>　常以真實言　　引導於群品<br>　善乘智慧車　　摧六根貪使<br>　當知如是人　　得近菩提道<br>　樂住阿蘭若　　則永離諸過<br>　如風於空中　　吹雲無障礙<br>　以清淨三業　　勤修諸勝行<br>　具真實正見　　破壞諸魔教<br>　於彼貪等行　　本性而不染<br>　常起慈悲心　　是比丘所作<br>　了知色等境　　為彼纏縛因<br>　是人無憂惱　　得至寂滅處<br>　知諸因緣法　　善惡皆決定<br>　樂聞解脫法　　於貪則不著<br>　於未修善業　　而常生愛樂<br>　是人如月光　　本性淨無垢<br>　焚燒罪惡法　　如火投乾薪<br>　棄背諸苦因　　於三有稱勝<br>　志求於解脫　　不著世間法<br>　超出諸輪迴　　如鳥隨空往<br>　如實知其因　　決定而受果<br>　彼於三有中　　是名真解脫<br>　於苦樂精麤　　皆無有所著<br>　此最上比丘　　觀世間如焰<br>　心不生散亂　　樂求於正法<br>　勤修本白業　　彼如阿羅漢<br>　樂近善知識　　遠離於親屬<br>　捐在家垢染　　彼如阿羅漢<br>　由慧寂諸根　　不著於境界<br>　行視二足指　　彼如阿羅漢<br>　不詣王履道　　城邑四衢巷<br>　販賣為譏呵　　彼如阿羅漢<br>　不觀於歌舞　　不樂相鬥諍<br>　住曠野空閑　　彼如阿羅漢<br>　一日唯一食　　未得不希求<br>　知分量止足　　彼如阿羅漢<br>　常持糞掃衣　　不樂上妙服<br>　與食行相應　　彼如阿羅漢<br>　由不造諸業　　離一切虛妄<br>　不起亦不樂　　彼如阿羅漢<br>　不起恚怒相　　離貪欲愚癡<br>　解脫諸惡法　　彼如阿羅漢<br>　離一切瞋惱　　超越諸結使<br>　住正念思惟　　彼如阿羅漢<br>　修習八聖道　　善住於寂靜<br>　破諸煩惱怨　　彼如阿羅漢<br>　寂靜根堅固　　超貪欲淤泥<br>　住心一境性　　彼如阿羅漢<br>　於自經行所　　及他遊止處<br>　知已如實說　　彼如阿羅漢<br>　知漏無漏法　　皆從因緣生<br>　決定無有疑　　彼如阿羅漢<br>　離惛沈睡眠　　無懈依時起<br>　勤修諸梵行　　彼如阿羅漢<br>　喜住阿蘭若　　修毘缽舍那<br>　奢摩他諸定　　彼如阿羅漢<br>　智者依正理　　常棲止林野<br>　如禽處空虛　　彼如阿羅漢<br>　受信施飲食　　平等為說法<br>　破根隨煩惱　　彼如阿羅漢<br>　善知真實道　　相應心次第<br>　能到於彼岸　　彼如阿羅漢<br>　若具於明智　　離怖畏歡喜<br>　於二無所著　　彼如阿羅漢<br>　於自他眾類　　如實知老死<br>　天人咸歸信　　彼如阿羅漢<br>　常樂修梵行　　離三衣無有<br>　得少以為足　　彼如阿羅漢<br>　不耽嗜美味　　依時一坐食<br>　離名利垢染　　彼如阿羅漢<br>　與悲捨相應　　不覆藏眾罪<br>　焚燒過失林　　彼如阿羅漢<br>　違僧伽軌則　　其心常懈怠<br>　無勇捍精進　　此則非比丘<br>　佛誡諸弟子　　不應畜臥具<br>　若樂懈怠者　　何能獲安樂<br>　由懈怠一種　　諸過患之本<br>　於流轉輪迴　　受無量苦惱<br>　若有懈怠者　　眾善則不生<br>　雖被袈裟服　　此則非比丘<br>　若不修定慧　　何由盡諸漏<br>　唯具假形相　　此則非比丘<br>　樂安住僧坊　　離學法境界<br>　耽味於酒色　　此則非比丘<br>　若斷諸魔縛　　遠離眾罪業<br>　不應與毀禁　　共住同飲食<br>　又破戒比丘　　受用眾飲食<br>　彼則如服毒　　飲洋銅無異<br>　由彼無勝能　　不預眾同分<br>　後墮地獄中　　於食不可得<br>　若斷諸煩惱　　如蛇出其室<br>　不樂見女人　　依正命乞食<br>　云何諸比丘　　以身為所質<br>　造諸惡趣因　　壞僧寶名稱<br>　貪名利境界　　習近於女人<br>　彼非俗非僧　　為法中之賊<br>　恃王臣威勢　　恣噉於酒饌<br>　為假名比丘　　誑惑於施者<br>　無善攝方便　　同營辦俗務<br>　常依止王城　　如蛇處林壑<br>　若不生厭離　　念念常增長<br>　當捨欲愛纏　　樂依止寂靜<br>　諸煩惱惑業　　於見所治斷<br>　解脫色等蘊　　應當善修作<br>　樂修諸禪定　　覺悟於諸法<br>　善達真實相　　得最上安隱<br>　發廣大慈心　　勤求於正法<br>　了自身如幻　　名真實比丘<br>　常生淨善心　　除貪欲忿恚<br>　離顛倒分別　　名真實比丘<br>　斷一切結縛　　離一切和合<br>　常愍諸眾生　　名真實比丘<br>　善調伏自心　　欲境不能亂<br>　如真金離垢　　名真實比丘<br>　於諸欲境界　　不起愛非愛<br>　彼心無所著　　名真實比丘<br>　具足諸戒法　　降諸根怨賊<br>　離下劣譏謗　　名真實比丘<br>　不耽諸飲食　　常發生明慧<br>　樂研究諸法　　名真實比丘<br>　於曠野塚間　　敷草而坐臥<br>　心不生疲倦　　名真實比丘<br>　了知諸惡因　　定受其苦報<br>　則離彼垢濁　　名真實比丘<br>　由意根清淨　　離諸惡險難<br>　超出輪迴道　　名真實比丘<br>　智慧深如海　　毀譽而無動<br>　心不生恚愛　　名真實比丘<br>　善宣微妙法　　無垢無所著<br>　智慧力堅固　　依時無疲懈<br>　知欲界色界　　及彼無色界<br>　種種因緣生　　是名具智者<br>　能離欲過失　　不著世言論<br>　我說彼比丘　　見欲境如毒<br>　由具彼正慧　　觀欲如淤泥<br>　此為解脫人　　得免於淪溺<br>　樂修諸禪定　　遠離於懈怠<br>　常讀誦經典　　饒益諸眾生<br>　具足大辯才　　隨問而為答<br>　知諸法次第　　離顛倒分別<br>　善營僧伽事　　護惜諸財物<br>　身不生疲勞　　亦無有悔惱<br>　不求己名稱　　亦不希福報<br>　我說彼比丘　　則離一切縛<br>　又彼持淨戒　　不求生天中<br>　以所作善因　　唯趣菩提果<br>　常樂修正行　　不親近惡友<br>　我記如是人　　則得離諸咎<br>　善修於慈觀　　精進心質直<br>　無少犯律儀　　去菩提不遠<br>　怖生老病死　　厭離輪迴苦<br>　除散亂修禪　　去菩提不遠<br>　依止自性空　　悟無常生滅<br>　次第修諸禪　　得盡苦邊際<br>　又彼毀戒人　　為佛法之害<br>　外雖服袈裟　　內無德所蘊<br>　猶如彼聚沫　　怯弱非堅固<br>　如是虛行人　　竊比丘名字<br>　毀戒地獄人　　為僧寶所擯<br>　由自心所誑　　身壞墮惡道<br>　誑諸法律儀　　隨業而自受<br>　為業網纏縛　　彼唯有極苦<br>　不著善法衣　　如裸形醜惡<br>　後墮地獄中　　受種種治罰<br>　無眾善莊嚴　　唯苦惱逼迫<br>　如是破戒人　　速趣於惡道<br>　謂由破戒故　　不修諸善行<br>　獄火極燒然　　決定無能免<br>　內安住戒法　　外具諸威儀<br>　捨此皆邪命　　則無由出離<br>　於彼晝夜中　　增長諸不善<br>　愚癡惡行人　　毀壞於戒寶<br>　聞諸法皆空　　意堅持不捨<br>　住正念思惟　　為善護戒者<br>　戒能遠諸罪　　善人常奉持<br>　破戒如垢索　　縛諸造惡者<br>　若毀於禁戒　　唯與罪相應<br>　彼則樂親近　　焰摩羅使者<br>　愚癡無戒人　　起增上散亂<br>　相續造諸罪　　去地獄非遠<br>　若樂造眾惡　　彼唯自損害<br>　今果如昔因　　云何生後悔<br>　罪河極深廣　　波濤常洶涌<br>　漂溺諸罪人　　晝夜受諸苦<br>　若離彼淨戒　　則捨白淨去<br>　後縱得人身　　心常生放逸<br>　於戒全毀犯　　增嫉賢善人<br>　如是惡比丘　　決定墮惡道<br>　若樂持淨戒　　常遊履善道<br>　是人不久得　　出世真常樂<br>　善堅持齋法　　讀誦諸經典<br>　其心常寂靜　　無煩惱相應<br>　於三有海中　　以戒為船筏<br>　當依教奉行　　能到於彼岸<br>　常持糞掃衣　　唯畜一破缽<br>　餐木實根蓏　　彼樂佛所讚<br>　清淨身語心　　當行於正命<br>　樂修諸禪定　　趣菩提不遠<br>　常棲止曠野　　心不生放逸<br>　唯淨修梵行　　趣菩提不遠<br>　棄背於五欲　　知足無希求<br>　常生寂靜心　　趣菩提不遠<br>　不行邪活命　　離煩惱塵垢<br>　其心等虛空　　趣菩提不遠<br>　佛說諸法律　　心不生愛樂<br>　不修彼梵行　　誹謗寂靜道<br>　習近下劣人　　遠離於戒法<br>　棄真實正見　　不樂修諸定<br>　由彼掉舉故　　作意而破壞<br>　離彼對治法　　何由得禪定<br>　離自分善法　　樂邪師事業<br>　彼二皆破壞　　決定墮惡道<br>　捨比丘形相　　改易俗形服<br>　為人所輕笑　　處世常貧乏<br>　彼下劣愚癡　　自矜誇所學<br>　棄捨己善業　　樂行於非法<br>　由返俗自濟　　則失善名聞<br>　為彼諸善人　　棄之如草芥<br>　樂造諸惡業　　則壞彼正見<br>　此破法比丘　　其心常諂詐<br>　常貪妙飲食　　樂著於欲事<br>　此惡行比丘　　名著袈裟賊<br>　窮曆象星宿　　說占相等事<br>　此世俗比丘　　樂親近王者<br>　習醫方彩畫　　結搆非理事<br>　此險惡比丘　　常營務衣食<br>　厭誦經習定　　貪利養名聞<br>　此假名比丘　　不久當自損<br>　多狎近惡友　　求方術燒金<br>　此非法比丘　　彼則自損減<br>　若離彼欲行　　則遠諸惡友<br>　食糗而知足　　亦不生熱惱<br>　若欲境來侵　　捨之如熾火<br>　此護戒比丘　　等摩尼無垢<br>　內外悉清淨　　智德而嚴身<br>　此梵行比丘　　戒衣之所覆<br>　不著世間法　　如須彌不動<br>　此寂靜比丘　　一切咸恭敬<br>　入城邑聚落　　不逾三晝夜<br>　此解脫比丘　　常樂居巖谷<br>　極怖貪欲罪　　修定除散亂<br>　此單己比丘　　寂然心不動<br>　遠離惡知識　　泯絕於貪愛<br>　此離染比丘　　不著諸所作<br>　常遠離親朋　　習定或讀誦<br>　此出離比丘　　則脫諸苦難<br>　少欲而知足　　勤修無懈怠<br>　此精進比丘　　能壞諸魔業<br>　比丘棲山谷　　遠離諸貪求<br>　云何披袈裟　　如奴而活命<br>　又彼持戒人　　天龍常恭敬<br>　無善法可親　　如池涸鵝去<br>　若能離貪欲　　永無諸過患<br>　樂親近王臣　　則生諸憂怖<br>　於阿蘭若處　　及曠野塚間<br>　藤蘿山谷中　　息心而宴坐<br>　若不修禪定　　唯營求飲食<br>　當知如是人　　則同諸餓鬼<br>　定為離垢樂　　智者之所說<br>　若離於禪定　　餘則無少樂<br>　劣慧愚癡人　　則不能修習<br>　著世間飲食　　彼則自欺誑<br>　為欲境所牽　　心復生愛樂<br>　增長不善法　　破壞生天行<br>　若人於法師　　信解除我慢<br>　發起精進心　　憶持令不忘<br>　由聞是法故　　依彼如是說<br>　復能令他人　　不生於我慢<br>　於慢過慢相　　善能分別說<br>　自他如實知　　為比丘智者<br>　無智心散亂　　懷我慢忿毒<br>　恃名利醉驁　　彼何有寂靜<br>　名與行相應　　善住智境界<br>　怖生死過患　　具出家果利<br>　由住智境界　　了自性他性<br>　道非道亦然　　及善惡業報<br>　離苦樂二邊　　不行彼非道<br>　捨在家纏縛　　安隱無憂苦<br>　比丘住僧房　　則生於散亂<br>　與世俗不殊　　損壞沙門法<br>　若棲止山林　　不為人毀謗<br>　常習定持經　　意則無散亂<br>　若樂在僧房　　多貪求積畜<br>　其心不暫暇　　以至損壽命<br>　不悟命非堅　　快樂亦隨減<br>　不顧現在因　　而求後世樂<br>　心不起希望　　是為離貪者<br>　少欲而知足　　彼得沙門果<br>　樂依止山林　　修習諸禪定<br>　常讚定功德　　能離諸過患<br>　離一切合和　　不為境所牽<br>　善斷彼貪欲　　如火焚乾薪<br>　若樂居寂靜　　則怖三有海<br>　此淨身比丘　　非房舍所累<br>　若樂住僧坊　　唯增長貪愛<br>　於此世他生　　何由能出離<br>　若樂住僧坊　　多追求知識<br>　常造作諸惡　　後則墮惡道<br>　若人具明慧　　能離冤親想<br>　則無彼對待　　其心常寂靜<br>　諸惡如淤泥　　不應著少分<br>　當獨處山林　　捨妄求寂靜<br>　善修無垢行　　則壞諸垢染<br>　唯依止空閑　　能超欲境界<br>　於世出世法　　離垢無所著<br>　苦樂平等知　　此說名寂靜<br>　捨離於五欲　　知足無希求<br>　清淨而活命　　此說名寂靜<br>　常遠諸憒鬧　　不遊止非處<br>　單己而修行　　此說名寂靜<br>　永絕於貪欲　　則無諸憂喜<br>　清淨身語心　　此說名寂靜<br>　於勝劣等法　　心不生高下<br>　以智平等觀　　此說名寂靜<br>　於善不善行　　咸知其業報<br>　不著世間法　　此說名寂靜<br>　發起於正慧　　常念欲過失<br>　了知受所生　　此說名寂靜<br>　善調伏諸根　　知時方說法<br>　怖彼輪迴因　　此說名寂靜<br>　了知自身相　　除諸根散亂<br>　常依止山林　　此說名寂靜<br>　住正念精進　　常思離諸惡<br>　不遊戲園林　　此說名寂靜<br>　斷一切煩惱　　如火燒林木<br>　是名為沙門　　彼不著諸欲<br>　若樂世俗事　　常遊止聚落<br>　愚癡誑於人　　自稱依法住<br>　清淨阿蘭若　　心不生愛樂<br>　此唯離貪者　　所居之境界<br>　若耽著五欲　　好說世言論<br>　當知如是人　　彼則不能往<br>　意樂於空寂　　專修諸禪定<br>　彼梵志沙門　　善住安隱道　</p><p><b>　　<A NAME="n207"></A>福行品第三十一</b><p class='lg'>　若人營福業　　當獲殊勝報<br>　是故廣修作　　無福則無財<br>　福為最勝寶　　福稱無盡藏<br>　福如彼明燈　　福同於父母<br>　福能生諸天　　福能引勝處<br>　人間修福行　　感果得如意<br>　若修彼福行　　定招於富樂<br>　應當善了知　　無福則無樂<br>　福為三世益　　自性可愛樂<br>　如影常相隨　　彼則無暫捨<br>　諸天福若減　　不久則退墮<br>　是故於福行　　應相續修作<br>　無福多艱辛　　常生下劣處<br>　無善希樂果　　如沙中求酥<br>　愚夫為心誑　　常離於福業<br>　既不修善法　　罪惡常增長<br>　現生修眾善　　福隨行所生<br>　以是因緣故　　後得生天中<br>　若樂修福業　　眾人所尊奉<br>　身離諸逼迫　　其心常安靜<br>　善人行善法　　獲樂中妙樂<br>　由彼清淨因　　當得菩提道<br>　是故諸有情　　勤修於福業<br>　倏爾無常至　　定為他所有<br>　若於勝福行　　數數而修作<br>　隨其種種因　　則受彼彼果<br>　一切諸世間　　善惡法為主<br>　當勤修善法　　彼則能捄護<br>　若捨離善法　　樂造作眾罪<br>　由是因緣故　　則受地獄苦<br>　乃至命未謝　　及身肢圓滿<br>　努力勤修作　　彼則具大智<br>　若人善說法　　能開悟於他<br>　令至涅盤城　　安隱離憂怖<br>　若於彼正法　　為說四句偈<br>　顯示出離道　　為第一歸捄<br>　善宣說正法　　能疾成佛道<br>　雖帝釋少因　　多財豈能致<br>　若貪著世財　　法慧不增長<br>　珍寶有散壞　　法財用無極<br>　唯所修善法　　百千生相逐<br>　己所有資財　　一步不隨去<br>　又水火盜賊　　則能損其財<br>　善法在心中　　少分無能奪<br>　縱經久遠劫　　受無量欲樂<br>　決定當破壞　　須諦求正法<br>　唯此一善法　　當精勤守護<br>　作善命延長　　造惡速磨滅<br>　當親近善法　　如教而修行<br>　諸苦則不生　　獲得殊勝樂<br>　若樂作不善　　常行於非法<br>　後墮地獄中　　受無量極苦<br>　於無量劫中　　當歸依三寶<br>　先受天中樂　　後得寂靜果<br>　觀現受福報　　皆從先業生<br>　或樂或苦因　　各各無差忒<br>　當堅持淨戒　　廣崇於福業<br>　晝夜常相續　　如河流不絕<br>　若人捨善法　　今生則虛過<br>　若不癈善因　　得人天快樂<br>　若福行圓滿　　善護持正法<br>　是人於世間　　最勝無倫匹<br>　寧喪失身命　　不違背正法<br>　若離正法者　　隨諸惡流轉<br>　愚癡著欲樂　　棄捨正法眼<br>　彼現生虛擲　　如海中下雨<br>　不護彼禁戒　　樂造作諸惡<br>　心田善種子　　則無由生長<br>　當一心觀察　　最上清淨法<br>　得至不滅處　　於苦則無有<br>　若諸根縱逸　　於境而耽著<br>　則為彼所纏　　輪轉無休息<br>　若不著罪法　　如鎔金赫<span class='corr'>奕</span><br>　離三有險難　　獲畢竟寂靜<br>　具足清淨慧　　常尊重正法<br>　於彼說法師　　聞已能信受<br>　常供養三寶　　孝事於父母<br>　能至涅盤城　　住最上安隱<br>　具出家形儀　　善宣說正法<br>　精修於梵行　　得最勝妙樂<br>　於諸布施中　　法施無過上<br>　起勇猛精進　　修習諸禪定<br>　如是說法者　　如來所稱讚<br>　若不生淨信　　如傍生無異<br>　常樂諸賢聖　　所說寂靜法<br>　於三種福田　　修持求出離<br>　於彼說法師　　生第一恭敬<br>　為求正法故　　心不生疲倦<br>　觀察五欲境　　彼則實非樂<br>　設見不應取　　牟尼之所誡<br>　樂修習正法　　則見離垢道<br>　彼受用法樂　　諸天所不及<br>　現所作善業　　如依背而住<br>　是故當一心　　常親近彼善<br>　以慧眼觀見　　未來諸苦報<br>　愚夫樂作罪　　智者心常怖<br>　由具彼正慧　　見諸惡險難<br>　常與善相應　　得離諸煩惱<br>　若縱彼愚癡　　唯樂於欲境<br>　樂壞苦現前　　徒勞生悔惱<br>　乃至盡形壽　　心不生散亂<br>　常修於福行　　則能免惡道<br>　壽命速遷謝　　福報亦非久<br>　當攝受正法　　為知足天主<br>　若棄捨善法　　彼則生放逸<br>　復不修福行　　不久當退沒<br>　各聞強健時　　及身肢無缺<br>　廣營諸福業　　後則無憂悔<br>　若不修福因　　唯樂於放逸<br>　當知如是人　　為地獄苦本<br>　彼雖具諸根　　而不樂正法<br>　云何求活命　　養育多眷屬<br>　常於晝夜中　　心攝持正法<br>　親近說法師　　得遠諸罪垢<br>　由持戒生天　　得受諸欲樂<br>　愚癡廢福行　　不久則退沒<br>　樂發生淨智　　以戒寶嚴身<br>　常怖彼欲蛇　　諸天共稱讚<br>　由愛樂善法　　諸天常恭敬<br>　若生顛倒心　　貧窮無福慧<br>　善法如橋梁　　持戒則能往<br>　不修彼善行　　苦海何由渡<br>　隨順修善行　　決定得善果<br>　百千俱胝劫　　彼善無能壞<br>　常修施戒法　　以智而防護<br>　諸有所求者　　令歸依三寶<br>　善修三種施　　能治三過失<br>　由離彼過故　　獲清淨功德<br>　樂圓滿淨戒　　生決定正信<br>　破壞三有苦　　如日除雲翳<br>　若具足正法　　諸天咸尊重<br>　是人當獲得　　最上寂靜處　</p><p class='juan'>
諸法集要經卷第九</p>
</body></html>
