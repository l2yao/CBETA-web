<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p class='juan'>
諸法集要經卷第十</p>
<p><span class='byline'>　　　　觀無畏尊者集</span><br><p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n209"></A>生天品第三十二</b><p class='lg'>　若人修眾善　　清淨心質直<br>　當得生天中　　牟尼之所說<br>　樂布施愛語　　慈心常相應<br>　護念諸眾生　　此因為真實<br>　由彼心清淨　　為白法依止<br>　受天中快樂　　身出於光明<br>　是光明最勝　　相續而不絕<br>　如世有燈明　　不墮諸險難<br>　若人心清淨　　如摩尼無垢<br>　平等常謙和　　得生於諸天<br>　若心善調伏　　持戒修諸定<br>　清淨如真金　　得生於諸天<br>　於一切有情　　心常生憐愍<br>　不造殺生罪　　得生於諸天<br>　處世身光潔　　不染諸罪法<br>　離一切損害　　得生於諸天<br>　見欲境如毒　　視金寶如草<br>　離貪欲過患　　得生於諸天<br>　若人離貪欲　　心不為境牽<br>　脫怖畏險難　　得生於諸天<br>　遠親眷朋屬　　彼互相纏縛<br>　單己而修行　　得生於諸天<br>　具足殊勝行　　安住於淨慧<br>　善降伏貪欲　　得生於諸天<br>　三業離毀犯　　樂修諸禪定<br>　為眾所稱讚　　得生於諸天<br>　棄背惡知識　　遠離愛毒箭<br>　不為女索縛　　得生於諸天<br>　善離彼愛纏　　如劍斷朽索<br>　安隱離諸怖　　得生於諸天<br>　慧力極堅勇　　常專求正法<br>　修施戒禪定　　得生於諸天<br>　又彼諸眾生　　廣修其善行<br>　感果生天中　　諸天常恭敬<br>　人作善生天　　天修福為人<br>　常依於正法　　互相有力能<br>　或從天退沒　　或餘趣生天<br>　若離彼善業　　則趣三惡道<br>　諸寂靜善法　　為樂之因本<br>　乃至於夢中　　不應捨善法<br>　善法滅非法　　真實摧虛妄<br>　諸天降非天　　智慧破愚鈍<br>　善法為階梯　　智者能昇蹈<br>　往趣諸天中　　受上妙快樂<br>　謂身語七支　　不行殺盜等<br>　此七能為梯　　得生於天界<br>　由淨業嚴身　　光潔極可愛<br>　猶如彼明燈　　從自身而發<br>　是故諸天人　　皆以戒為本<br>　常生適悅心　　受樂無窮極<br>　諸天女侍衛　　如眾星拱月<br>　遊戲於天中　　皆善因所得<br>　隨所欲從心　　得已無減失<br>　彼樂常增長　　皆善因所得<br>　善修布施行　　憐愍諸有情<br>　與慈心相應　　得生於天上<br>　遠離殺生罪　　不害諸眾生<br>　與善行相應　　得生於天上<br>　遠離不與取　　而樂行布施<br>　不吝惜少物　　得生於天上<br>　棄捨欲邪行　　常依彼正道<br>　離垢心寂靜　　得生於天上<br>　離飲酒過失　　意不生迷亂<br>　不為人輕笑　　得生於天上<br>　諸天受快樂　　不應生放逸<br>　當求寂靜樂　　彼則常安隱<br>　受天中妙欲　　及最勝宮殿<br>　念念即無常　　不久後當盡<br>　彌盧極高勝　　善業能過彼<br>　乃至究竟天　　匪善何能詣<br>　於欲境無厭　　天中更殊勝<br>　由愛轉增長　　何由得寂靜<br>　諸天由愛故　　著樂無休息<br>　常為愛火燒　　於樂何能得<br>　作善有三品　　三類為三因<br>　三有三現行　　三業感三果<br>　由汝樂善法　　修施忍不害<br>　真實行相應　　得生於天上<br>　具足勝莊嚴　　花鬘寶纓絡<br>　受樂於天中　　皆由善業得<br>　又天中妙樂　　上中下差別<br>　如是三品因　　隨福果所現<br>　隨修彼善行　　不失二種報<br>　或人或天中　　則受於快樂<br>　汝昔修福業　　善護七支戒<br>　今來此天中　　自受其樂果<br>　有妙蓮花池　　生清涼香風<br>　珍妙樓閣中　　諸天共遊戲<br>　極殊妙金山　　琉璃為峰頂<br>　寶樹多花果　　諸天共遊戲<br>　上妙劫波林　　枝葉悉滋茂<br>　清泉繞其中　　諸天共遊戲<br>　復有七寶山　　河流四圍繞<br>　金沙布其底　　諸天共遊戲<br>　青蓮花妙香　　曼陀羅花林<br>　眾鳥出妙音　　諸天共遊戲<br>　復有餘勝處　　皆眾寶林木<br>　宮殿寶莊嚴　　諸天共遊戲<br>　微妙五音樂　　及最勝歌舞<br>　聞已咸適悅　　諸天共遊戲<br>　戒為其種子　　出生諸樂果<br>　於上妙五欲　　隨心而受用<br>　諸天光明鬘　　殊勝淨無垢<br>　乃至諸快樂　　皆善因所感<br>　與諸天遊戲　　受無量快樂<br>　如是快樂因　　此因非我作<br>　最勝妙樓閣　　眾寶而莊嚴<br>　由夙植善因　　得其中安住<br>　受廣大五欲　　不生染著心<br>　由離三種縛　　為帝釋天王<br>　若人心質直　　修定除散亂<br>　來生此天中　　自業為現證<br>　廣修眾善業　　受樂常相續<br>　悟昔所行因　　今來受斯果<br>　此現生修善　　猶如植林木<br>　令相續滋榮　　是人為智者<br>　於在所生處　　作善或不善<br>　各各如其因　　而受種種報<br>　若人修善因　　得生於天中<br>　造彼不善因　　當墮於地獄<br>　愚癡著欲人　　捨善作不善<br>　不怖命終時　　彼為自損壞<br>　善不善業報　　如種各滋長<br>　愚夫心著樂　　而未嘗暫捨<br>　修三品善業　　觀身語七支<br>　解脫彼三毒　　得生於天中<br>　於欲境不動　　亦不生讚美<br>　住離染清淨　　得生於天中<br>　善修種種施　　治彼慳吝心<br>　越諸苦難處　　得生於天中<br>　不害眾生命　　而常生愛護<br>　住寂靜慈心　　得生於天中<br>　遠離不與取　　其心如熾火<br>　安住正思惟　　得生於天中<br>　不染欲淤泥　　見他色如母<br>　以慧善觀察　　得生於天中<br>　自心懷獄火　　從舌薪發起<br>　斯由說妄言　　離此生天中<br>　由舌無真實　　指虛而談有<br>　離詭飾言詞　　得生於天中<br>　常遠彼兩舌　　慈心相愛敬<br>　不說離間語　　得生於天中<br>　惡語如刀杖　　智者當遠離<br>　常出美妙言　　得生於天中<br>　善護斯七戒　　則能生諸天<br>　智者當了知　　此諸佛所說<br>　以眾善莊嚴　　得生於天上<br>　若廢昔修行　　彼則生後悔<br>　天上妙林藤　　修蔓四垂布<br>　好花香莊嚴　　諸天憩其下<br>　若修眾善行　　當獲諸快樂<br>　往趣於天中　　得見如是果<br>　又彼諸天眾　　受三品快樂<br>　各各如先業　　而得彼彼果<br>　因與果相似　　而不肯修因<br>　因果善了知　　當獲於樂分<br>　勝妙五欲境　　諸天生樂著<br>　愚夫意迷妄　　不覺後大怖<br>　希上妙欲樂　　求殊勝境界<br>　愛果不修因　　彼愚癡增上<br>　若樂彼樂果　　而不持淨戒<br>　如人處暗中　　離燈而求明<br>　離種子無果　　離燈何有光<br>　離戒不生天　　離智無解脫<br>　樂因業所招　　一切皆染濁<br>　當生決定心　　而求無垢樂<br>　若人棄欲樂　　永絕於追求<br>　彼無愛染心　　善除我所執<br>　如屈伸臂頃　　得生夜摩天<br>　天眾競來迎　　身光常照耀<br>　如彌盧山王　　眾寶所嚴瑩<br>　從彼大海中　　涌出於空住<br>　寶樹生涼風　　禽鹿相依止<br>　天女處紅蓮　　而共相遊戲<br>　殊妙寶花鬘　　適意眾歌舞<br>　諸天及天女　　咸供養恭敬<br>　普遍光明鬘　　清河可愛樂<br>　聞妙五樂音　　悟緣生虛幻<br>　無量諸天眾　　咸共相遊戲<br>　依昔所修因　　受三品快樂<br>　久修習施戒　　志念常堅固<br>　由具足彼行　　是人生彼天<br>　常遵於佛語　　護念諸眾生<br>　安住寂靜心　　是人生彼天<br>　具足於慈忍　　除怨根深慼<br>　慈心常相應　　是人生彼天<br>　若人意寂靜　　不著於三有<br>　由善調彼心　　是人生彼天<br>　唯一真實言　　不樂多虛說<br>　遠離非義利　　是人生彼天<br>　悟彼老病死　　怖輪迴流轉<br>　樂求寂滅樂　　是人生彼天<br>　棲巖谷林泉　　塚間或樹下<br>　深修諸禪定　　是人生彼天<br>　具足妙辯才　　知時方說法<br>　常捨惡知識　　是人生彼天<br>　於聚落城邑　　不遊往觀翫<br>　唯處一空閑　　是人生彼天<br>　常觀於自身　　以不淨為本<br>　剎那不久停　　是人生彼天<br>　善達諸法性　　是法住法位<br>　不著彼輪迴　　是人生彼天<br>　如實知諸受　　能生於取著<br>　心不生愛樂　　是人生彼天<br>　了諸法如幻　　如乾闥婆城<br>　善調伏自心　　是人生彼天<br>　乃至色等蘊　　彼唯一空性<br>　志求於涅盤　　是人生彼天<br>　於男子女人　　皆生父母想<br>　平等觀眾生　　是人生彼天<br>　離兩舌過惡　　樂發於愛語<br>　其心常質直　　是人生彼天<br>　遠離心高舉　　觀身如瓦木<br>　知足常謙和　　是人生彼天<br>　於彼晝夜中　　心不生疲倦<br>　樂勤修眾善　　是人生彼天<br>　於掉舉惛沈　　睡眠懈怠等<br>　心常生遠離　　是人生彼天<br>　由五根散亂　　數數取諸境<br>　以智善防護　　是人生彼天<br>　善修四攝行　　明了四諦法<br>　具廣大知見　　是人生彼天<br>　於苦因苦果　　及盡苦邊際<br>　皆真實了知　　是人生彼天<br>　設遇極險難　　不捨諸善法<br>　由心寂靜故　　是人生彼天<br>　不樂殊妙衣　　常持於毳服<br>　依淨命乞食　　是人生彼天<br>　心樂修禪定　　安坐如朽木<br>　善修出離行　　是人生彼天<br>　隨所得飲食　　精妙或麤糲<br>　心不生欣厭　　是人生彼天<br>　依地為臥具　　樹下如樓觀<br>　其心常泰然　　是人生彼天<br>　諸根常寂靜　　不為境所牽<br>　離散亂垢染　　是人生彼天<br>　眼觀色等境　　了彼相皆空<br>　如是皆正知　　是人生彼天<br>　若毀若稱讚　　聞已心不動<br>　無煩惱相應　　是人生彼天<br>　了善不善業　　受報咸決定<br>　當修彼梵行　　是人生彼天<br>　當離貪等咎　　作已招惡報<br>　常怖諸苦惱　　是人生彼天<br>　如是大義利　　則為彼樂因<br>　眾善當奉行　　是人生彼天　</p><p><b>　　<A NAME="n210"></A>快樂品第三十三</b><p class='lg'>　定為功德林　　最上清淨樂<br>　能引至菩提　　如犢隨其母<br>　若新修樂因　　則能除舊苦<br>　或新造苦因　　則能壞舊樂<br>　如蜜塗其蘗　　如毒雜其膳<br>　由善惡相參　　甘味不可得<br>　樂不因貪生　　此樂唯清淨<br>　能趣寂靜道　　則無三毒名<br>　是樂無過上　　初中後皆善<br>　則於貪愛心　　畢竟不復起<br>　愚夫心散亂　　不能了無我<br>　於苦樂境中　　常求彼欲樂<br>　若人離染欲　　則斷輪迴因<br>　由依止淨業　　能到於彼岸<br>　彼染愛非樂　　與貪瞋相應<br>　解脫貪等失　　則得無垢樂<br>　雖受天中樂　　而不生欣樂<br>　彼善求出離　　於愛無所著<br>　若為愛罥拘　　纏縛實非樂<br>　得至不滅處　　斯為畢竟樂<br>　若樂從欲生　　非智者所樂<br>　離染欲因緣　　斯為最上樂<br>　不樂寂靜行　　遠離阿蘭若<br>　如鷲依蓮池　　無食何能住<br>　諸天由放逸　　不樂依寂靜<br>　於日求涼光　　顛倒非相應<br>　若樂離其愛　　則能脫諸苦<br>　是樂無過上　　愚夫所不知<br>　善修諸禪定　　能除心散亂<br>　則離貪羞恥　　此樂無能勝<br>　智者處林中　　常思惟寂靜<br>　得離彼貪心　　諸天樂難比<br>　一切五欲樂　　畢竟非長久<br>　於彼不生貪　　此樂為最上<br>　若棲止林野　　得最上安隱<br>　一切諸苦因　　以貪欲為本<br>　為貪之所覆　　樂飲食衣服<br>　是人則不能　　於林中宴坐<br>　常以智觀察　　依止善境界<br>　常樂於林中　　修無貪等行<br>　若人心寂靜　　則不生散亂<br>　常樂於林中　　得離於貪染<br>　若人離癡行　　無三有過失<br>　常樂於林中　　得最上寂靜<br>　由心寂靜故　　則無諸希求<br>　常樂於林中　　修習諸禪定<br>　於城邑聚落　　心不生愛樂<br>　唯依止空閑　　棲心而宴坐<br>　若人邪思惟　　為貪等圍繞<br>　不樂處林中　　何由盡諸漏<br>　若近於憒鬧　　則生彼散亂<br>　是故當遠離　　為人所稱讚<br>　當知處林中　　為勝清淨樂<br>　離貪等惛濁　　智者常親近<br>　若棲止林中　　諸根常適悅<br>　雖帝釋天主　　於樂所不及<br>　常修習禪定　　安住清淨法<br>　彼夜摩諸天　　著樂不能習<br>　若耽五欲樂　　常生諸苦惱<br>　為癡愛所覆　　彼樂何能久<br>　常求善法財　　不造三惡行<br>　當知如是人　　癡愛無能繫<br>　於所修善法　　心常生守護<br>　愍念諸眾生　　令至安隱處<br>　若心生散亂　　善法不現前<br>　既無彼善因　　後樂不可得<br>　智者常觀察　　世間諸眾生<br>　皆苦空無常　　則不生貪著<br>　樂行寂靜法　　勤求於佛智<br>　常出真實言　　得盡苦邊際<br>　遠離一貪法　　及苦樂二種<br>　了三世過患　　是人得樂分<br>　樂果從因生　　生已即隨減<br>　彼有漏樂因　　不修不增長<br>　於樂不生著　　此為離貪者<br>　善越三有海　　能到於彼岸<br>　又彼有漏樂　　剎那不久住<br>　是故當遠離　　勤求不動樂<br>　於苦不疲厭　　於樂不生愛<br>　於二無所著　　能趣菩提道<br>　愚夫著快樂　　無出離方便<br>　如沙中求油　　畢竟不可得<br>　愚癡心散亂　　起百千思惟<br>　常造諸惡因　　於善無少分<br>　若人須快樂　　常依止正法<br>　樂行非法者　　則受諸苦惱<br>　自作諸苦因　　何能見彼樂<br>　苦樂各依因　　知已修眾善<br>　世樂非寂靜　　無常力廣大<br>　為彼愛所染　　如毒雜嘉饌<br>　善人依妙樂　　得至不滅處<br>　離愛除煩惱　　無冰炭交心<br>　樂從女色生　　此說彼唯苦<br>　為諸惡種子　　當墮於惡趣<br>　若樂後招苦　　彼何名為樂<br>　凡夫不了知　　自受其苦報<br>　受用彼欲樂　　為時分所遷<br>　如日不久停　　光明亦隨沒<br>　若人於苦樂　　心不隨彼轉<br>　無怖亦無愛　　是為具智者<br>　受昔修福業　　不作新善行<br>　彼樂隨減少　　大怖即將至<br>　又彼諸天人　　受上妙快樂<br>　是樂非堅固　　為無常破壞<br>　若不悟彼樂　　如幻泡水月<br>　如是著樂者　　身樂皆散壞<br>　此世間大怖　　無方便能免<br>　死魔勢速疾　　去已無迴者<br>　壽命及快樂　　一切皆散壞<br>　為業索所拘　　牽至餘惡道<br>　過去受諸樂　　廣大豈能說<br>　云何彼癡人　　而不生厭足<br>　現在所受樂　　愛毒二相雜<br>　彼有為無常　　一切皆墮落<br>　彼三有快樂　　智者不愛樂<br>　能惛醉諸天　　何由離熱惱<br>　時分非久長　　迅速如飛電<br>　彼著樂諸天　　如火益乾薪<br>　一切樂已過　　當心修眾善<br>　無令命終時　　後生於憂悔<br>　於百千生中　　受用諸快樂<br>　愚夫何久住　　彼樂復何往<br>　愚者樂無厭　　如以薪投火<br>　是故當捨離　　彼樂非究竟<br>　知五欲過患　　當離於渴愛<br>　修禪除散亂　　斯樂最清淨<br>　若人著貪欲　　彼所得非樂<br>　能生輪迴因　　如毒雜其蜜<br>　是故於五欲　　常不生愛樂<br>　彼樂不寂靜　　當求畢竟樂<br>　善降伏諸根　　不為境所嬈<br>　諸有具智人　　心不隨境轉<br>　愚夫無少智　　於苦妄為樂<br>　起迷妄顛倒　　馳流於五趣<br>　智者常稱讚　　最上寂靜樂<br>　若樂欲樂者　　不怖後險難<br>　未來諸苦惱　　以智而對治<br>　由罪生苦因　　不作則無咎　</p><p><b>　　<A NAME="n211"></A>善知識品第三十四</b><p class='lg'>　由自他對待　　相勉遠諸惡<br>　於難能救護　　此說名知識<br>　常說利益言　　令自他安樂<br>　若樂行眾惡　　彼則非其友<br>　若近惡知識　　則能生苦惱<br>　依止賢善人　　永離諸憂患<br>　彼二所習行　　謂染污清淨<br>　於此二友中　　智者善揀擇<br>　當遠離諸惡　　專修於眾善<br>　既無其苦因　　唯獲於樂分<br>　若近善知識　　得供養稱讚<br>　親附不善人　　即墮於險難<br>　遠離彼我慢　　怖畏一切罪<br>　善拔諸罪根　　除貪等過失<br>　堅固眾善業　　違背彼惡者<br>　增長功德行　　不生諸懈怠<br>　具足於正見　　心安固不動<br>　勇猛心調柔　　此名為良友<br>　當知如是人　　世間所希有<br>　諸有具智人　　於此應親近<br>　若離惡知識　　則得善名聞<br>　如是善了知　　相依求出離<br>　若人恃種姓　　及豪富端嚴<br>　如醉象奔馳　　不怖於深阱<br>　其心常高舉　　諸根常散亂<br>　當知如是人　　為世間輕賤<br>　不怖後苦報　　盲然造眾罪<br>　先因不易得　　彼何自輕毀<br>　雖具諸福業　　今不修善行<br>　彼無智愚夫　　復漂沈苦海<br>　彼種性珍財　　及餘諸快樂<br>　一切皆無常　　無有能防護<br>　若具彼明智　　不捨於淨戒<br>　求生勝族中　　斯則善安住<br>　當知淨戒法　　如清涼深淵<br>　能離煩惱熱　　其心常泰然<br>　具足諸勝行　　為真實富饒<br>　與勝族相應　　心不生捨離<br>　常親近智者　　不生下種姓<br>　勤修彼福慧　　善住於勝族　</p><p><b>　　<A NAME="n212"></A>王者治國品第三十五</b><p class='lg'>　若王行正法　　臣佐悉清淨<br>　善調伏諸根　　得諸天守護<br>　常行安忍行　　愛語無喜怒<br>　彼王於世間　　人民咸敬奉<br>　以時而輸賦　　依正法受用<br>　彼王無貪心　　作夜摩天主<br>　清淨無偏黨　　及無冤親想<br>　彼王平等心　　當得為天主<br>　於先王所賜　　而不生奪取<br>　不惱諸有情　　當得為天主<br>　樂勤修施戒　　常發真實言<br>　等視諸眾生　　當得為天主<br>　當樂賢善人　　擯棄惡營從<br>　守護於正法　　當得為天主<br>　樂忠直臣佐　　不著於女色<br>　心離垢寂靜　　當得為天主<br>　不聽諂佞言　　樂正入所說<br>　如甘露之美　　當得為天主<br>　常樂聞正法　　不著世珍玩<br>　解脫貪欲垢　　當得為天主<br>　常生於正見　　不依彼邪教<br>　清淨心不動　　當得為天主<br>　與戒慧相應　　樂勇猛行施<br>　得人民稱讚　　當得為天主<br>　常以柔軟語　　愛念於群生<br>　以真實相應　　當得為天主<br>　不畏財增減　　亦未嘗慳吝<br>　其心如須彌　　當得為天主<br>　或他兵侵暴　　知勇悍怯弱<br>　以權智和平　　當得為天主<br>　於彼三界中　　三寶為第一<br>　能以力興顯　　當得為天主<br>　依時而布令　　利樂諸群生<br>　令離於險難　　當得為天主<br>　離染欲過惡　　不樂多睡眠<br>　常與智相應　　當得為天主<br>　堅固心精進　　未嘗生疲倦<br>　越三有瀑流　　當得為天主<br>　於所作事業　　審諦無錯謬<br>　愛念於群臣　　當得為天主<br>　口不施惡言　　不喜諸惡者<br>　唯仁恕和平　　當得為天主<br>　不造諸罪惡　　不妄生喜慍<br>　心離彼垢染　　當得為天主<br>　當決擇思惟　　然後隨所作<br>　依正法而行　　當得為天主<br>　不嗜諸飲食　　常樂於正法<br>　獲清淨輕安　　為智中智者<br>　由解彼正法　　愛育於黎民<br>　彼王具福慧　　天龍常守護<br>　輪迴極長遠　　如絲緒不絕<br>　若入解正法　　於彼善超越<br>　於如來所說　　十善真實法<br>　彼王能奉行　　依法而治世<br>　善達因緣法　　及福非福業<br>　見色離其貪　　常生大覺悟<br>　以上妙諸物　　奉施於如來<br>　由是得人天　　展轉常恭敬<br>　清淨心無染　　護后妃眷屬<br>　遠離彼邪非　　知足無憂惱<br>　凡夫為境牽　　智者心無垢<br>　當樂修正行　　於戒能守護<br>　離彼毀戒者　　憐念諸善人<br>　住正見思惟　　常樂於法樂<br>　以正法治國　　護大臣人民<br>　彼王於世間　　等諸天無異<br>　由王修淨德　　臣佐依正行<br>　民庶悉清淨　　如月麗秋空<br>　了知因果相　　則無相攻罰<br>　一切處吉祥　　自他獲安隱　</p><p><b>　　<A NAME="n213"></A>稱讚功德品第三十六</b><p class='lg'>　歸依正遍知　　為世間之父<br>　能斷三有縛　　令登於覺路<br>　歸依淨智眼　　能破諸疑暗<br>　善摧眾異論　　令住於正見<br>　歸依良福田　　滋榮諸善果<br>　離三毒過患　　令離垢清淨<br>　歸依最上慧　　住勝三摩地<br>　以最勝法寶　　為眾生開示<br>　稱讚佛世尊　　相好諸功德<br>　能令彼見者　　適悅心清淨<br>　若人意清淨　　常禮敬諸佛<br>　獲最上吉祥　　得離諸恐怖<br>　若人意清淨　　善說微妙法<br>　能至於菩提　　獲畢竟安隱<br>　若人意清淨　　常起正思惟<br>　乘彼智慧舟　　能渡於彼岸<br>　智眼最清淨　　能矚於幽顯<br>　自他情非情　　普遍無不盡<br>　若離貪等過　　心不生惛濁<br>　如彼淨琉璃　　一切悉明了<br>　彼一切外道　　不睹智光明<br>　當以真實言　　方便為開示<br>　極放逸眾生　　唯佛能濟度<br>　令至於彼岸　　號最上丈夫<br>　佛於諸世間　　作第一歸救<br>　未安者令安　　未度者令度<br>　從無始輪迴　　為無明所蔽<br>　依佛語能斷　　如日除黑暗<br>　常思惟此言　　智者能超越<br>　得至不滅處　　獲最上寂靜<br>　以無盡法智　　作廣大光明<br>　功德難稱量　　於聖中最勝　</p><p class='juan'>
諸法集要經卷第十</p>
</body></html>
