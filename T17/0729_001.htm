<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n214"></A>No. 729</b><p class='juan'>
佛說分別善惡所起經</p>
<p><span class='byline'>　　　　後漢安息國三藏安世高譯</span><br><p>佛在舍衛國祇洹阿難邠坻阿藍。時佛傷哀諸所有生死之類故。結出讖微。分別善惡都有五道。人作善惡有多少。瞋恚有薄厚。天道無親。常與善人。何謂五道。一謂天道。二謂人道。三謂餓鬼道。四謂畜生道。五謂泥犁太山地獄道。人不求度世道者。生死憂苦不斷絕。往來五道。不得解脫。賢者黠人。厭於憂苦。見師則承事。不見則思師。教誡師教人。去惡就善。示人度世之道。父母養育。老病死亡一世耳。佛度人萬世不極。賢明智者。宜熟思惟之。佛告諸弟子。皆聽我為汝陳說善惡之禍福。諸弟子。皆長跪叉手言諾受教。佛言人於世間。慈心不殺生。從不殺得五福。何等五。一者壽命增長。二者身安隱。三者不為兵刃虎狼毒蟲所傷害。四者得生天。天上壽無極。五者從天上來下生世間則長壽。今見有百歲者。皆故世宿命不殺所致。樂死不如苦生。如是分明。慎莫犯殺。佛言人於世間。不取他人財物。道中不拾遺。心不貪利。從是得五善。何等五。一者財物日增。二者不亡遺。三者無所畏。四者得生天。天上多珍寶。五者從天上來下生世間。保守其財產。縣官盜賊不敢侵犯取其財。今現有保財至老者。皆故世宿命不敢取他人財物所致也。亡無多少令人憂惱亡遺不如保在。如是分明。慎莫取他人財物<p>佛言人於世間。不犯他人婦女。不念邪僻。從是得五善。何等五。一者不亡費。二者不畏縣官。三者不畏人。四者得上天。天上玉女作婦。五者從天上來下。生世間多端正婦。今尊者見有若干婦端正好色。皆故世宿命不犯他人婦女所致也。見在分明。慎莫犯他人婦女。佛言人於世間。不兩舌讒人。不惡口罵人。不妄言綺語。從是得五善。何等五。一者語言皆信。二者為人所愛。三者口氣香好。四者得上天。為諸天所敬。五者從天上來下。生世間為人好口齒。他人不敢以惡語污之。今見有從生至老不被口謗者。皆故世宿命護口善言所致也。如是分明。慎莫妄讒人<p>佛言人於世間不飲酒醉。從不醉得五善。何等五。一者傳言上事。進見長吏。語言不謬誤。亦仕宦如意。二者家事修治。常有餘財。三者假借求利疾得。亦為人所敬愛。四者得上天。亦為諸天所尊重。五者從天上來下。生世間潔白自喜。黠慧曉事。皆從故世宿命不飲酒所致。慎莫飲酒<p>佛言人於世間。不持刀杖恐人。不以手足加痛。於人不鬥亂別離人。己所不欲。不施於人。從是得五善。何等五。一者身體強健。二者臥起常安隱。三者為諸天龍鬼神所護視。四者得上天。天上樂無極。五者從天上來下生世間。身體完具無疾病。今見有從生至老。無有疾病者。是皆故世宿命不加痛於人所致。如是分明。慎莫加惡於人<p>佛言人於世間。和心不瞋恚。見賢者敬之。愚者忍之。從是得五善。何等五。一者為人所稱譽。二者人見之皆歡喜。三者身自安隱亦潤澤好。四者得上天。天上端正淨潔。五者從天上來下生世間。為人善性。端正姝好。今見有好人萬人之選。皆故世宿命和心善性忍辱所致也。不瞋恚如是分明。慎莫瞋恚於人。佛言人於世間。孝順父母。敬事長老。恭執謙卑。先跪後起。後言先止。常教惡人為善。從是得五善。何等五。一者為人所敬愛。二者人皆道其善。三者自意歡喜。四者得上天。為諸天所敬愛。五者從天上來下生世間。為眾人所媚愛。今見有善心孝順。為眾人所媚愛者。皆是故世宿命孝順敬事長老所致。如是分明。可作孝順。事於長老<p>佛言人於世間。用諫曉事。善心好意。敬事尊老。禮節兼備。從是得五善。何等五。一者仕宦得好職。二者在官疾遷。賣買得利。三者百姓見之皆歡喜。四者得上天諸天見之皆歡喜。五者從天上來下生世間。為王侯公卿作子。皆故世宿命行禮作福所致。如是分明。慎莫憍慢於人。<p>佛言人於世間不慳貪。好喜布施。愛視諸家親屬貧窮者。若乞丐兒。飲食常當使飽。衣亦當完好。從是得五善。何等五。一者財產日增。二者為諸天下人所稱譽。三者為州郡國所尊敬。四者得上天。天上所侍。五者從天上來下生世間。大富樂為眾人所敬。皆故世宿命布施行善所致如是分明者。亦可行德布施。佛言人於世間。有明經賢者。若沙門道士。喜往問度世之道。心不嫉妒貪愛高遠賢者。從是得五善。何等五。一者得黠。二者多聞。亦多知多見。三者多敬難之。四者得上天。天上識所學。五者從天上來下生世間。即明經曉道。為國家所敬重。亦為人所歸仰。今見有明經曉道者。此皆故世宿命作道行德所致也。如是分明。亦可行道德。佛說經已。諸弟子皆歡喜。前為佛作禮<p>佛言聽說。作惡得惡。諸弟子。皆叉手言。諾受佛教。佛言人於世間。喜殺生無慈之心。從是得五惡。何等五。一者壽命短。二者多驚怖。三者多仇怨。四者萬分已後。魂魄入太山地獄中。太山地獄中。毒痛考治。燒炙烝煮。斫刺屠剝。押腸破骨。欲生不得。犯殺罪大。久久乃出。五者從獄中來。出生為人。常當短命。或胎傷而死。或墮地而死。或數十百日而死。年數十歲而死者。今見有短命人。若形瘢瘡。身體不完。跛蹇禿傴。或盲聾瘖啞鼽鼻塞壅。或無手足。孔竅不通。皆由故世宿命屠殺射獵羅網捕魚殘殺蚊虻龜鱉蚤虱所致。如是分明。慎莫犯殺<p>佛言人於世間。偷盜劫人。強取他人財物。求利不以道理。欺詐取財物。輕秤小斗短尺欺人。若以重秤大斗長尺侵人。道中捨遺取非其財。負債借貸不歸。觝觸以行互人。從是得五惡。何等五。一者財物日耗減。二者王法所疾。覺知當辜。少有脫者。三者若身未嘗安歸。常懷恐怖。亦自欺身。四者死後。魂魄入太山地獄中。太山地獄中。考治數千萬毒。隨所作受罪。五者從獄中來出。隨所負輕重償債。或有作奴婢償者。或作牛馬騾驢駱駝償者。或作豬羊鵝鴨雞犬償者。諸禽獸魚鱉之屬。皆是負債者。經言債不腐朽所謂也。今見有下賤畜生之屬。皆由故世宿命貪利。強取人財物所致也。畜生勤苦如是。見在分明。慎莫取他人財物<p>佛言人於世間。婬劮犯他人婦女。從是得五惡。何等五。一者家室不和。夫婦數鬥。數亡錢財。二者畏縣官常與捶杖從事。王法所疾。身當備辜。多死少生。三者自欺身。常恐畏人。四者入太山地獄中。太山地獄中。鐵柱正赤。身常抱之。坐犯他人婦女故得是殃。如是數千萬歲。形乃竟。五者從獄中來出。生為雞鳧鳥鴨。人魂魄無形所著為名。今見有雞鳧婬劮不避母子。亦無節度。亦有犬馬之貞狗貞。於夫畜生之屬皆有信足。而雞鳧婬劮。獨無止足。皆從故世宿命婬劮犯他人婦女。受是雞鳧身。當為人所噉食。如是懃苦。不可數說。如是分明。慎莫犯他人婦女<p>佛言人於世間。喜兩舌讒人。喜惡口妄言綺語。自貢高誹謗聖道。嫉賢妒能啤呰高才。從是得五惡。何等五。一者多怨憎。二者自欺身。亦從是人皆不信。三者數逢非禍。四者入太山地獄中。太山地獄中。有鬼從人項拔其舌。若以燒鐵鉤其舌斷。若以燒鐵[<a href='javascript:showpic("../fontimg/023865.gif")'>矛*良</a>][<a href='javascript:showpic("../fontimg/023895.gif")'>矛*害</a>]刺其咽。欲死不得。欲生不得。不能語言。如是數千萬歲。五者從地獄中來出。為人惡口齒。或免缺彌筋蹇吃重言。或瘖啞不能言語。今見有是曹人。皆故世宿命兩舌讒人誹謗聖道所致也。如是分明。亦可慎惡口<p>佛言人於世間。喜飲酒醉。得三十六失。何等三十六失。一者人飲酒醉。使子不敬父母。臣不敬君。君臣父子。無有上下。二者語言多亂誤。三者醉便兩舌多口。四者人有伏匿隱私之事。醉便道之。五者醉便。罵天溺社。不避忌諱。六者便臥道中。不能復歸。或亡所持什物。七者醉便不能自正。八者醉便低仰橫行。或墮溝坑。九者醉便躄頓。復起破傷面目。十者所賣買謬誤妄觸觝。十一者醉便失事。不憂治生。十二者所有財物耗減。十三者醉便不念妻子飢寒。十四者醉便嚾罵不避王法。十五者醉便解衣脫褌[<a href='javascript:showpic("../fontimg/034236.gif")'>袖-由+夸</a>]。裸形而走。十六者醉便妄入人家中。牽人婦女語言干亂。其過無狀。十七者人過其傍欲與共鬥。十八者蹋地喚呼驚動四鄰。十九者醉便妄殺蟲豸。二十者醉便撾捶舍中付物破碎之。二十一者醉便家室視之如醉囚。語言衝口而出。二十二者朋黨惡人。二十三者疏遠賢善。二十四者醉臥覺時。身體如疾病。二十五者醉便吐逆。如惡露出。妻子自憎其所狀。二十六者醉便意欲前蕩。象狼無所避。二十七者醉便不敬明經賢者。不敬道士。不敬沙門。二十八者醉便婬劮。無所畏避。二十九者醉便如狂人。人見之皆走。三十者醉便如死人。無所復識知。三十一者醉或得皰面。或得酒病。正萎黃熟。三十二者天龍鬼神。皆以酒為惡。三十三者親厚知識日遠之。三十四者醉便蹲踞視長吏。或得鞭搒合兩目。三十五者萬分之後。當入太山地獄。常銷銅入口。焦腹中過下去。如是求生難得。求死難得。千萬歲。三十六者從地獄中來出。生為人常愚癡。無所識知。今見有愚癡無所識知人。皆從故世宿命喜嗜酒所致。如是分明。亦可慎酒。酒有三十六失。人飲酒皆犯三十六失<p>佛言人於世間喜持杖恐人。以手足加痛於人。喜鬥亂別離人。己所不喜強持與人。從是得五惡。何等五。一者自欺身。亦為人所患毒。二者身為恐怖。三者又數病疾。四者入太山地獄中。隨所作受罪。久久萬歲。五者從獄來出。生為人多病身不離杖。今見有多病者。皆故世宿命喜加痛疾之所致也。多病不如強健。如是分明。慎莫加惡於人<p>佛言人於世間。常喜瞋恚不和調。見賢者亦恚。見愚者亦恚之。不別善惡。但欲瞋恚而已。從是得五惡。何等五。一者為自燒身。二者亦自亂意。三者臥起不安隱。或憂恚自殺。四者入太山地獄中。毒痛考治數千萬歲。五者從太山地獄中出。生為人面目常惡。色萎黑黃熟。今見有惡色人。皆從故世宿命喜瞋恚所致。面醜惡色不如端正好色。如是分明。慎莫瞋恚<p>佛言人於世間。不孝父母。不敬長老。見他人有孝父母敬事長老者。常瞋恚之。不喜作善。從是得五惡。何等五。一者常得惡夢。二者為人所憎。三者惡名聞。四者入太山地獄中。考治數千萬歲。五者從地獄中來出。生為人弊性不媚。為眾人所憎。今見有不媚急性。為眾人所憎者。皆從故世宿命。不孝父母不敬長老所致也。如是分明。慎莫憍慢。可孝順敬事長老<p>佛言人於世間。不孝尊老。無有禮節。輕易憍慢。自用自強。從是得五惡。何等五。一者失亡職位二者自欺身。三者不為人所敬。四者入太山地獄中。考治數千萬歲。五者從獄中來出生為人當作下賤醜惡。為人所輕易。今見有下賤人。皆從故世宿命憍慢不敬尊老所致也。如是分明。慎莫憍慢。佛言人於世間。得財產慳貪不肯布施。不愛視諸家貧窮者。不給與之。不供事沙門明經道士。不丐不與乞兒。若病人食飲不敢自飽。衣被不敢自完。從是得五惡。何等五。一者自欺身。亦為人所不敬。二者人皆呼守錢奴。三者痦慚愧。四者墮餓鬼。勤苦不可言。或千歲百歲。不能得水飲。遙望見江湖若谿谷水。走往欲飲之。水便化作銷銅若膿血不可飲。如是勤苦不可縷說。五者從餓鬼中來出。生為人當貧窮凍餓。從人乞丐。脊骨相支柱。乞丐不能得。人當唾罵之。今見有貧窮乞人。皆從故世宿命。慳貪不肯布施所致也。如是分明。慎莫慳貪<p>佛言人於世間。有明經賢者。若沙門道人。不喜往問度世之道。嫉妒高才。誹謗賢者。從是得五惡。何等五。一者不慧。二者少知。三者不為人所敬。四者入太山地獄。入太山地獄中。考治數千萬歲。五者從獄中來出。生為人愚癡無所識知。與畜生同例。今見有愚癡不別白黑者。皆從先世宿命。不喜道德嫉妒高遠所致也。如是分明。慎可行道<p>佛言人求壽得壽。不求壽不得壽。求病得病。不求病不得病。求端正好色。得端正好色。求醜惡色。得醜惡色。求媚得媚。不求媚不得媚。求下賤得下賤。求富得富。求貧得貧。求明經曉道。得明經曉道。求愚癡得愚癡。人作善得善。若干福得上天。若為人得尊貴。亦得端正。若人作惡得惡若干罪。或入太山地獄中。或墮餓鬼中。或墮畜生中。設得作人。當作下賤貧窮。無所識知。亦復醜惡色。如人種苦得苦實。種甜得甜實。長實譬如種五穀。種稻得稻。種豆得豆。如人作善得善作惡得惡矣<p class='lg'>　傳遠疏通戒於太察　　篤信守一戒於壅蔽<br>　勇猛剛毅戒於暴亂　　仁愛溫良戒於不斷<br>　廣心浩大戒於狐疑　　沈清安舒戒於後時<br>　刻削溢急戒於剽疾　　多人長辭戒於無實　</p><p class='lg'>　賢者且守戒　　行之有三善<br>　見敬多求愚　　壽盡受天身<br>　住戒行已盡　　已慧制意行<br>　行至必當至　　悉斷所當受<br>　從戒可滅痛　　三世戒在上<br>　制使邪毒龍　　不犯有戒人<br>　善哉有戒尊　　以信可為伴<br>　是道非凡言　　故名戒有尊<br>　戒尊善可怙　　身終不見燒<br>　既臥於夜安　　已夢復歡然<br>　為眾所見敬　　力善自為身<br>　法見自為尊　　捨世為天王<br>　我是世獨尊　　我已脫世患<br>　悉是人天世　　猶我校魔兵<br>　惟佛歷勤苦　　畢劫不可數<br>　往來五道中　　未能具[<a href='javascript:showpic("../fontimg/027998.gif")'>糸*爾</a>]縷<br>　姦匿序厥得　　號呼見視短<br>　今日禮佛者　　一心皆叉手<br>　從禮得上天　　人中得長壽<br>　佛尊覺第一　　已現慧具足<br>　當前禮法眾　　恩德若江海<br>　是以吾演說　　佛之聖典籍<br>　從本起因緣　　所行有善惡<br>　廣採以撰立　　隨經義要趣<br>　集敘如佛指　　所作殃福事<br>　佛已自覺法　　梵釋來下請<br>　尊乃刪說經　　至要難見聞<br>　苦從苦因緣　　苦盡乃為尊<br>　如應八道成　　苦滅是為淨<br>　從行有苦果　　人雄之所演<br>　是本為從心　　勞行從是有<br>　眾勞除愈者　　是行之妙要<br>　故為次第說　　誠如大聖尊<br>　是故著經典　　令世觀摸法<br>　合應正無疑　　智者所宜取<br>　亦非神所化　　令禍福無緣<br>　亦非性自然　　又非時可傳<br>　在天豈無緣　　時與性亦然<br>　殊勝與不勝　　其實非無行<br>　從癡致有勞　　斯勞從行致<br>　已作脫復過　　聽此非一輩<br>　鈔綴經妙旨　　及律之雜要<br>　足知世所由　　部部各分明<br>　神化解疑結　　以經現世間<br>　善行有福報　　當可不識此<br>　已作不義行　　其死墮惡道<br>　即時見閻王　　王哀便繫束<br>　嬰兒老病死　　諫以當就罰<br>　知有五使者　　何為不修德<br>　身口意所行　　唯戒施為上<br>　爾獨何志念　　而能不為善<br>　是時有罪人　　聞王以法諫<br>　自揆無良操　　入怖而對曰<br>　但以親惡友　　聞凡非法言<br>　坐以貪濁故　　不能修德善<br>　王曰人難得　　幸得奚不善<br>　為性何難悟　　冤造泥犁行<br>　汝本興斯惡　　則非父母為<br>　非沙門道士　　非君非我教<br>　愚癡快心意　　作此不善業<br>　自身之所為　　今當受其報<br>　造以五使者　　忠正之言誨<br>　然後閻法王　　默而不與語<br>　爾乃錄罪入　　置於閻界中<br>　掔將入地獄　　見惡甚惶懅<br>　始入黑繩獄　　大小並喚呼<br>　次入阿鼻摩　　熾火燒其形<br>　蹈棘跂熱土　　徑涉沸灰水<br>　鐵獄凡十六　　自到刀葉樹<br>　為人犯惡故　　令有此泥犁<br>　故列其本行　　次現所應受<br>　至于千億歲　　生生而輒殺<br>　由是結怨多　　賊害賢人雄<br>　生妄挐無過　　離敗人朋友<br>　常喜讒惡人　　死入黑繩獄<br>　有持多詐便　　指治酷虐人<br>　後更山機迮　　擣之以鐵杵<br>　為人好殺生　　馬牛鹿羊豕<br>　雞犬及諸蟲　　亦更山機迮<br>　癡貪懷怯弱　　苟以毒害彼<br>　求財不用法　　鐵輪轢其軀<br>　恃量以力教　　伏彼無力者<br>　喜施惱於人　　常為象所蹋<br>　今生惱父母　　沙門婆羅門<br>　嬈故令鬱毒　　後身被熱炙<br>　或邁擊父母　　仁賢奉道者<br>　及他所當敬　　後世更煮治<br>　迫脅從受取　　證入無辜民<br>　然後身長燒　　喚呼獨痛呻<br>　侵人以益己　　受寄而直抵<br>　後燒在火室　　大呼無誰救<br>　非法言是法　　是法言非法<br>　篾毀誰無聖　　後生阿鼻獄<br>　學居廟堂淨　　而為過失行<br>　由是令謗賢　　從是入深獄<br>　棄捐正善業　　從邪樂得生<br>　後身沒溷中　　啖溷蟲為食<br>　放火燔草野　　以害諸虫豸<br>　後入積薪獄　　燒之如野火<br>　陰賊親厚者　　軀為利刀刺<br>　啄鳥鐵耳狗　　宛轉共食之<br>　若有壞法橋　　謗訕至德者<br>　墮獄蹈踐越　　履刀刃之道<br>　犯人婦女者　　巨軀有百足<br>　容貌似美女　　與友便攫之<br>　好樂於婬劮　　放意於人婦<br>　斯常與苦會　　身攀抱刺樹<br>　若為諸巧便　　殺水所生蟲<br>　殺後墮沸湯　　灰河之中生<br>　借貸不歸者　　身常被鐵鉤<br>　剛鐵燒烔然　　洋銅以飲之<br>　懷恨意忿怒　　果敢為非法<br>　見人窮苦喜　　死為閻獄鬼<br>　生作不善行　　死即入地獄<br>　其痛不可數　　一切但有苦<br>　如是已具說　　地獄種所行<br>　聽解畜生事　　餓鬼及鬼神<br>　身意各有三　　口四為不善<br>　躁擾心速變　　死墮畜生中<br>　若多婬欲態　　後生為癡蟲<br>　鴈鴿鳩鴛鴦　　孔雀亦蜚蛾<br>　喜縛撾捶者　　後世多受惱<br>　自為象馬牛　　瞋恚死成蛇<br>　憍傲常慢人　　後生為猛獸<br>　輕易者後世　　為豬犬狐驢<br>　常內懷嫉妒　　心亦不一住<br>　後世為獼猴　　強面目成鳥<br>　慳貪而邪誑　　多行盜賊人<br>　死後為貓豺　　虎狼肉食獸<br>　布施多瞋怒　　持心不質直<br>　然後墮龍中　　乃有大神力<br>　廣施有恚心　　輕人而自大<br>　後作迦留鳥　　致有大威猛<br>　身自食甘美　　以惡施與人<br>　死為溷餓鬼　　常食臭中蟲<br>　好調嬈老小　　乞兒與病人<br>　後為臊餓鬼　　食產乳惡露<br>　雖與心慳悔　　琣裗艉ㄗ<br>　後為黑餓鬼　　從下掣得食<br>　謂施為無福　　未嘗肯少施<br>　後為鄙餓鬼　　主食人所吐<br>　不與追謗施　　食麤外自舉<br>　後為竇餓鬼　　畯馱H欬唾<br>　自有既不與　　常望求於人<br>　後為窮餓鬼　　所欲不能得<br>　喜陰識彼短　　治人以望財<br>　後為弊餓鬼　　主食死人肝<br>　麤言以惱彼　　中傷說人短<br>　後為焦餓鬼　　常吞食火煙<br>　勸訟好會鬥　　酷虐恐熱人<br>　後為焰火鬼　　食於蜚蛾蟲<br>　禁止人布施　　身亦不自與<br>　後為大身鬼　　其口若針鼻<br>　擁財以遺子　　不食亦不施<br>　其死屬閻界　　子祭乃得食<br>　生為隘[<a href='javascript:showpic("../fontimg/041886.gif")'>阿-可+聚</a>]長　　侵人以行患<br>　為鬼形醜大　　所欲終不得<br>　語言常欺調　　不與不持戒<br>　歡娛行急促　　終生鬼神中<br>　殺蟲以為餌　　鉤生蒙其利<br>　取殺而食之　　後世為魅魍<br>　布施望其後　　不誠多忿怒<br>　後成臼注鬼　　顏貌極醜惡<br>　既以恚且貪　　好施而嗜酒<br>　喜於鼓樂舞　　死為守地神<br>　於家內外親　　無惡亦無嫉<br>　後為有力神　　乘雲風而行<br>　布施屋室乘　　亦與諸美味<br>　為神在所之　　廬舍隨其飛<br>　好欲而懈怠　　喜以華香施<br>　後為天伎人　　遊戲自恣心<br>　於是畜生行　　餓鬼及鬼神<br>　悉已為總說　　又復聽善因<br>　至於為所行　　亦有若干比<br>　其應非一種　　今為如事說<br>　天人阿須羅　　欲求長壽者<br>　內意當自省　　無害一切生<br>　若以不施勞　　不縛捶嬈彼<br>　痤o安群生　　為人則無病<br>　不殺好恩德　　意固不復動<br>　終不害一切　　為人常仁賢<br>　未嘗有少施　　頗受於幾微<br>　然後身極苦　　求少得或不<br>　好取他人財　　而以為惠施<br>　後雖得財富　　猶速亡失之<br>　不妄取非物　　亦都無所與<br>　琣蛚埻W求　　後傳世得財<br>　既不取彼物　　常自樂布施<br>　累世有財富　　得利甚弘廣<br>　自好持戒齋　　後生必明智<br>　愛法得譽安　　足賢意端正<br>　子善供養父　　既亡屢祭祀<br>　亦以敬施天　　後所之得食<br>　好施飯食者　　後生得命色<br>　有力辯達富　　無病常安隱<br>　好施衣被者　　失慚好容色<br>　心善人樂見　　快樂得所欲<br>　施與屋舍者　　後世所止安<br>　宮館諸所居　　事事嚴具足<br>　施井設義漿　　沐浴蓮華池<br>　後世得不得　　所欲一切富<br>　今世好布施　　履屣船車橋<br>　象馬亦諸乘　　後世得天乘<br>　無怒人愛見　　一切所歸仰<br>　後生高長子　　其施園樹者<br>　好以奴婢施　　加以恭敬意<br>　後得於姓譽　　侍使無所乏<br>　先祖大布施　　子孫繼不絕<br>　後生巨億富　　輒得父餘財<br>　好稱布施德　　有意不能與<br>　後雖墮人倫　　生於貧狹家<br>　謗施謂無益　　但為哀故與<br>　雖無布施意　　猶生富財家<br>　心常樂智慧　　然而不布施<br>　後常得聰明　　生於貧窶家<br>　常好喜布施　　而不學智慧<br>　於智不敏達　　生於大富家<br>　設兼行施智　　亦兼受其福<br>　設兩不兼行　　亦兩無所得<br>　施與望姓譽　　未施若已施<br>　若後欲施者　　斯為食惱苦<br>　布施雖無信　　然猶得財產<br>　若樂彼施財　　後意頗有喜<br>　布施如有信　　後世常富財<br>　多貨能得尊　　其意甚歡悅<br>　如侍敬有德　　善意供養施<br>　後得財可意　　既得最殊勝<br>　常以輕易意　　施與修德者<br>　然後雖得財　　安時不得食<br>　布施欲安人　　不行詖陷人<br>　然得所愛敬　　親屬靡不敬<br>　施與恣所有　　修德無所諍<br>　後獲所愛喜　　法德利具足<br>　施與有黠眼　　不諂求非物<br>　福祚傳子孫　　累世常保財<br>　慧人行布施　　用時不勞彼<br>　雖少不失時　　食福時自恣<br>　修身以自守　　不好犯人婦<br>　後得所愛欲　　貞良有戒德<br>　婦人有非時　　智士能自絕<br>　後為人無怨　　受性大清淨<br>　若修清淨行　　所行無論議<br>　後生有威譽　　為天所供養<br>　去離於醉酒　　修行常清淨<br>　後識不迷惛　　得利內明慧<br>　為身若人故　　終而不妄語<br>　後生身中適　　莫得說其短<br>　友諍輒和解　　不好妄傳說<br>　後親不別離　　身常為人雄<br>　琤H柔軟言　　忠至入人心<br>　後語工可眾　　聞者莫不愛<br>　集會坐論議　　如事言得中<br>　後世得辯和　　語時人樂聽<br>　一切彼所有　　其心不念取<br>　後世心中安　　終無忘遺憂<br>　已知事事思　　眾善之報應<br>　為人都近善　　食福果甚多<br>　常欲利成就　　望譽天上安<br>　知生不常久　　心必思修德<br>　好惡信在行　　人倫之大利<br>　種雜故得雜　　在白不白中<br>　少壯或長老　　自在作行時<br>　然後如時得　　苦樂各應本<br>　暫行若長行　　所為善不善<br>　中作中時得　　長作乃長得<br>　師友忠恕言　　今世後世厚<br>　匆蔑不承用　　後生常聾聵<br>　詐為欺慢者　　後生傴短陋<br>　瘖啞或惡色　　族姓莫欲見<br>　不親老則愚　　事有道則利<br>　不慢後尊貴　　憍慢則卑賤<br>　布施後則富　　無與意則貧<br>　瞋恚得惡色　　不怒後好色<br>　好姦不男女　　欲犯不可婬<br>　騬割諸畜生　　後生為黃門<br>　思婬若熾火　　身根心口犯<br>　專行求女人　　後生為黃門<br>　說布施善道　　來勸已樂從<br>　等心視憎愛　　後生有三眼<br>　喜以好衣服　　施與有德者<br>　後生常好雅　　光潤色若金<br>　視人如赤子　　護老病亦然<br>　後常值聖人　　皦若星中月<br>　不干奉齋戒　　兼身產乳婦<br>　後得伎女樂　　犯者有干謗<br>　禮敬汎愛眾　　後軟手足掌<br>　保貨安不動　　得敬如大山<br>　不問訊使伶　　無求但好施<br>　後得食具足　　有財聚若海<br>　有德蒙上天　　法善眾歸仰<br>　後豪尊歡樂　　生為帝王種<br>　身口痦萰翩@　布施用和顏<br>　後富莫能嫉　　受樂生北方<br>　陰以善報讎　　終不妄施惡<br>　口諍而心柔　　後為阿修羅<br>　如有見善道　　具足以睹正<br>　從得生天上　　曜若日之光<br>　善孝事父母　　後生貴姓家<br>　不諍不好怒　　食福忉利天<br>　無所與言諍　　亦不參鬥訟<br>　守善心修德　　後生豔天上<br>　多聞安思惟　　好利而求脫<br>　念善德以善　　後生兜術天<br>　守戒常禪思　　依法無所恃<br>　亦勸彼令然　　生不驕樂天<br>　自守好最施　　不逆不自稱<br>　平均愛有道　　生彼尼密天<br>　鞭杖繩之惱　　不以加群生<br>　安慰一切人　　食福於梵天<br>　心慈口言善　　念安人若己<br>　有求而輒與　　生彼迦夷天<br>　念行常如齋　　不願世喜樂<br>　定意立安靜　　生阿波蘇天<br>　定心棄愛女　　除三習一樂<br>　能歡思正止　　得生遍淨天<br>　苦樂計非常　　身所行則知<br>　見識最清淨　　生墮苛頗天<br>　曉了不淨想　　多行有王處<br>　棄習而無想　　生無有想天<br>　無倚有微倚　　恢廓行四業<br>　念禪自清定　　生五淨天中<br>　柔軟意殊勝　　心正性中和<br>　廣博修天業　　生阿迦膩天<br>　解色猗無常　　樂求無邊志<br>　所識意無際　　思惟得出生<br>　已離諸情識　　無甫所向生<br>　有念亦已過　　欲無想而想<br>　雖決猶復生　　報現有平行<br>　智士自觀察　　知善行可作<br>　是法有特異　　故為人具說<br>　非天非時種　　所受從自作<br>　生非常可觀　　慧不思望倚<br>　凡往生善處　　皆為由行倚<br>　若已解非身　　無為生死空<br>　寂放滅苦辛　　是樂最第一　</p>佛說分別善惡所起經<p class='juan'>
</p>
</body></html>
