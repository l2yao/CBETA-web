<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n218"></A>No. 731</b><p class='juan'>
佛說十八泥犁經</p>
<p><span class='byline'>　　　　後漢安息國三藏安世高譯</span><br><p>佛言。人生見日少。不見日多。善惡之變。不相類。侮父母。犯天子。死入泥犁。中有深淺。火泥犁有八。寒泥犁有十。入地半以下火泥犁。天地際者寒泥犁。有前惡後為善。不入泥犁。殺人盜人。欺犯人妻。欲使人死望得其財物。垢且賊。好為不善。怒罵人。榜笞繫人。喜告彰人過失。嫉妒言怒。所使怒發。鬲逆天地鬼神之類。殊失壽死。下入惡泥犁中。後復變為善有不入泥犁中者。知佛道變。雖入泥犁中。必當上天。本善者上泥洹故曰佛道不可不知。小人不變為善。入泥犁中無樂。入泥犁復不善。入泥犁益深。其類有得為人雖剛惡不殺好生為人疾。不食肉者為益疾。有陰德益壽且疾<p>第一犁名曰先就乎而是人言起無死。人居此犁中。相見即欲鬥。乎中無兵。而自有兵。相傷殺無歲數又不死。有人來語起不死。以風來吹即愈。如是無歲數。已復持熱鐵劍相傷殺。已復有鐵椎相殺。以手拳極利相。傷久久無歲數。是其類。其人長且大。壽人間三千七百五十歲為一日。三十日為一月。十二月為一歲。萬歲為人間百三十五億歲<p>第二犁名居盧倅略。居盧倅略一苦。當先就乎二十。如人言繩而鬥之。人居此犁者。置大火中。赤輒出鬥之。以復內火中。赤復出數行鬥之。久久無歲數。復燒之出而鬥之。以為方圓能不死。而復生無歲數。已復走火中無歲數。是其類也。其人長且大。壽人間七千五百歲為一日。三十日為一月。十二月為一歲。二萬歲。為人間二百七千億萬歲<p>第三犁名桑居都。乘居都一苦。當居盧倅略二十。而人言捶殺。人居此犁者。在火中以熱不可言。左右顧見山。山間如樂狀。走往入其間。山盡來壓之。又不死無歲數。已復置火中。赤復出之無歲數。其人長且大。壽人間萬五千歲為一日。三十日為一月。十二月。為一歲。壽四萬歲。為人間五百四十億歲<p>第四犁名曰樓。樓一苦。當乘居都二十。而人言樂之。人居此犁城甚大。其中復有小城。人從外見之。中盡有重天人。盡入其中。赤如燒鐵。以復內城中。大熱不可言。其身肌盡爛。無歲數不得息不得臥。肌骨盡燋。已復生無歲數。是其類。其人長大。壽人間三萬歲為一日。三十日為一月。十二月為一歲。壽八萬歲。為人間千八百億歲<p>第五犁名曰旁卒。旁卒一苦。當樓二十。而人言爛煮之。人居此犁者。而坑大深浴。滿其中火。守犁者用鐵杖捶。而內其中。燒燋人身。盡燋無歲數又不死。積燒而不死。而抱火著人。身死出一浴。復入一浴。如是無數。是其類。其人長且大。壽人間六萬歲為一日。三十日為一月。十二月為一歲。壽十六萬歲。為人間二千一百六十億歲<p>第六犁名曰草烏卑次。草烏卑次一苦。當旁卒二十。而人言焯熱之。人居此者。城高二千里。廣四千里。火滿其中。置人其中。復以鐵覆之無歲數。如是不得息言。不得臥無歲數。燋已復燋。是其類。其人長且大。壽人間十二萬歲為一日。三十日為一月。十二月為一歲。壽三十二萬歲。為人間四千三百二十億歲<p>第七犁名都意難且。都意難且一苦。當草烏卑次二十。如人言燒炙之與虫。人居此犁中者。大積火如大鐵貫人。而內之無歲數。時一門開。人盡往欲出門。門復閉。復墮火中無歲數。已復見一門開。人盡走求欲出。既得出門。又復墮污泥中。污泥中有蟲唅。又不得出無歲數。是其類。其人長且大。壽人間二十四萬歲為一日。三十日為一月。十二月為一歲。壽六十四萬歲。為人間八千六百四十億歲<p>第八犁名曰不盧都般呼。不盧都般呼一苦。當都意難且二十。如人言大苦熟之。居此犁中。地盡有火。卒人當在火中。炮且炙貫。且立臥床。不得去。不得息。爛且燋。已復生無歲數。其苦萬倍於他犁之苦。苦不可言。是其類。其人長且大。壽人間四十八萬歲為一日。三十日為一月。十二月為一歲。壽百二十八萬歲。為人間萬七千二百八十億歲<p>佛言。火犁八。以惡多深且遲。惡少淺且易。犁者譬如人拘於狴牢為囚徒。報作於遠。所死於野。家室半道。若墮水與此生。不得道至其死。入犁即苦。苦不可言。久久得出。所謂寒犁在天際間。有大山高二千里。主蔽風名山于雀盧山冥。無日月所不及逮。有蔽大山故冥。外有日月之王甚多。無央數寒犁中<p>第九犁名曰烏竟都。烏竟都一苦。當不盧都般呼二十。如人言暴而起之。人居此犁。寒不可言。無歲數身盡凍。數數暴而二十在。火中有聲。已復為之其折半。如弩發折。以復續其分。以大石擊大嬰。痛不可言。已復不死。其靡如鐵磑。已復磑其足。遍一身乃止。如此無歲數。如痛苦不可言。其人長且大。壽芥種百二十八斛。百歲去一實。芥種盡壽未盡。如是未能為萬分持一。是其類。知佛道者。出疾人晝為惡。如夜無所犯。其人入犁。晝苦夜為惡。晝無所犯者。夜不樂不可言。故佛道不可不聞知<p>第十犁名曰泥盧都。泥盧都一苦。當烏竟都二十。其人長且大。壽芥種二百五十六斛。百歲去一實。芥種盡壽未盡<p>第十一犁名曰烏略。烏略一苦。當泥盧都二十。其人長且大。壽芥種五百一十二斛百歲去一實。芥種盡壽未盡<p>第十二犁名曰烏滿。烏滿一苦。當烏略二十。其人長且大。壽芥種千二十四斛。百歲去一實。芥種盡壽未盡<p>第十三犁名曰烏藉。烏藉一苦。當烏滿二十。其人長且大。壽芥種二千四十八斛。百歲去一實。芥種盡壽未盡<p>第十四犁名曰烏呼。烏呼一苦。當烏藉二十。其人長且大。壽芥種四千九十六斛。百歲去一實。芥種盡壽未盡<p>第十五犁名曰須健渠。須健渠一苦。當烏呼二十。其人長且大。壽芥種八千一百九十二斛。百歲去一實。芥種盡壽未盡<p>第十六犁名曰末頭乾直呼。末頭乾直呼一苦。當須健渠二十。其人長且大。壽芥種一萬二千三百八十四斛。百歲去一實。芥種盡壽未盡<p>第十七犁名曰區逋塗。區逋塗一苦。當末頭乾直呼二十。其人長且大。壽芥種三萬二千七百六十八斛。百歲去一實。芥種盡壽未盡<p>第十八犁名曰沈莫。沈莫一苦。當區逋塗二十。其人長且大。壽芥種六萬五千五百三十六斛。百歲去一實。芥種盡壽未盡。大寒且苦。不可言不可為辭。皆萬倍於他犁之苦。痛不可極。佛言。十八泥犁。人所犯以事善惡輕重入犁經<p>佛言。十八泥犁。鳳凰龍下至小蟲。凡十八泥犁。人行善多行惡少。出泥犁疾。行惡多行善少。出泥犁遲<p>佛言。是安得鬼守。十八泥犁居處冥。佛始生時。天上天下。上至三十二天。其十八泥犁皆明。佛始得道時復一明。佛朝梵時復一明。佛始行道教授天下復一明。佛般泥日復一明。上至三十二天盡明。以知佛道不可不知。人為善多者上天。為惡多者入泥犁。若為畜生。知佛道不死。小人必長生。但數聞佛道。而不學生。不近善人。不聞善事。當離憂患。其笑佛道。入泥犁中深。佛故非之。人為惡喜罵詈惡口。至老不止。天神惡之。使為禽獸畜生血氣蟲獸。子孫用正臘上家<p>佛言。人不為善。去人類為蟲畜生。家上與鬼。是安得鬼食乎<p>佛言。人為善上天。後復生為人形佛說十八泥犁經<p class='juan'>
</p>
</body></html>
