<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n234"></A>No. 739</b><p class='juan'>
佛說慢法經</p>
<p><span class='byline'>　　　　西晉沙門法炬譯</span><br><p>佛告阿難。有人事佛以後便富貴有人事佛以後衰喪不利者。阿難問佛。云何俱事佛。衰利不同。何故得爾。佛語阿難。有人事佛。當求明師。得了了者。從受戒法。為除諸想。與經相應。精進奉行。不失其教受者。不犯如毛髮者。是人不犯道禁。常為諸天善神。侍衛擁護。所向諧偶。財利百倍。眾人所敬。後當得佛。何況富利。如是人輩。事佛為真佛弟子。又復有人事佛。不值明師。亦無經像。又復不禮敬。不知不解。強教人受法戒。無有至信。受戒之後。故復犯眾戒。心意蒙冥。猶豫不肯讀經行道作福。乍信乍不信。復不能念齋日燒香燃燈作禮。故復瞋恚嚾呼罵詈。出入咒咀。口初不合心。懷憎嫉。使人殺生。眼見經像。無有禮敬之心。若其有經。趣掛著壁。或擲床席之上。或著故衣被弊篋器中。或以妻子小兒不淨手弄之。煙熏屋漏。不復瞻視。亦不燒香燃燈向之作禮。與外經書無異。善神離之。惡鬼得其便。隨逐不置。因衰病之。適得疾病。恐怖猶豫。自念言。我初事佛。云何故復疾病也。不能自信。呼使至醫師醫師卜問。解除鎮厭無益。遂便禱賽邪神。眾過遂增。妖魅惡鬼。屯守其門。遂便喪衰死亡。不離門戶。財產衰耗。家室病疾。更相注續。不離床席。命終罪辜。墮[<a href='javascript:showpic("../fontimg/005204.gif")'>泥/土</a>]犁中。當被考治[<a href='javascript:showpic("../fontimg/036091.gif")'>言*適</a>]罰。無有歲數。是人但坐不能專一。志意猶豫。無所專據。不信佛法。故得其罪殃。衰耗如是。世間人不知佛法者。謂呼事佛令得殃衰。不知其人行自不正。違犯佛經戒。心專行惡。眾態具足。身自招之。無有與者。阿難聞之。便頭面著地。為佛作禮。歡喜奉行佛說慢法經<p class='juan'>
</p>
</body></html>
