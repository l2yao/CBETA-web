<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n236"></A>No. 740</b><p class='juan'>
佛說頞多和多耆經</p>
<p><span class='byline'>　　　　失譯人今附西晉錄</span><br><p>聞如是。一時佛在為耶國時有多樹木處。與眾比丘僧俱。比丘有五百人。月十五日盛滿時。夜半寂然安靜。比丘僧自相難問。時栴檀調弗天人。持天形狀威神光耀來。直前趣佛。前以後悉脫身上珍寶著一面。但披一領衣。前以頭面著佛足禮畢。問佛言。諸可過去佛正覺弟子有經。經名頞多和多耆。佛弟子今亦復說是頞多和多耆經。願佛為我說是經。當使弟子奉持。佛默然不應。栴檀調弗。稽首而卻坐。佛即為比丘僧說經言。我為若說頞多和多耆經。皆聽著心中。念之勿得忘。比丘言。願佛說。我皆當受經戒。佛言。布施有八事。何謂為八。愚癡人布施。但布施不知其恩善所在。既布施不達世間無有常。癡人持作常世間苦無極。愚人持作樂世間。所有愚人言。是我所有可常得。世間人皆顛倒不淨臭處惡露。愚人用作好。不知作善得善。作惡得惡。愚人施與人。不知其人德深淺。持善心施與得道者。福不可量<p>佛告諸比丘。何以知愚人不知。布施有十因緣。何等為十。愚人布施不知為尊自用所與者得善。愚人不至心施與人也。愚人既施與人與時不敬重。不自手與。傳教人與施。人不欲望其福。不即得其福者。自用忘其福。愚人施與佛辟支佛阿羅漢。不能自知其福大。愚人施與。不信佛辟支佛阿羅漢阿那含斯陀含須陀洹。皆用為棄損。無有後生。愚人施與。欲但得名字。欲使人稱譽。是為愚人布施。佛說經已。栴檀調弗。及諸比丘。皆歡喜。前為佛作禮佛說頞多和多耆經<p class='juan'>
</p>
</body></html>
