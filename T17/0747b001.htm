<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p class='juan'>
佛說輪轉五道罪福報應經</p>
<p><span class='byline'>　　　　劉宋三藏法師求那跋陀羅譯</span><br><p>聞如是。一時佛在迦維羅衛國。釋氏精舍。與千二百五十比丘俱。九月本齋。一時畢竟。佛從禪室出。往至舍衛國祇樹給孤獨園。二國之間。有一大樹。名尼拘類樹。高百二十里。枝葉方圓。覆六十里。其樹上子。數千萬斛。食之香甘。其味如蜜。甘果熟落。人民食之。眾病除愈。眼目精明。佛坐樹下。時諸比丘。取果食之。佛語阿難。吾觀天地萬物。各有宿緣。阿難即前為佛作禮。長跪白佛言。何等宿緣。此諸弟子。願欲聞之。唯具演說。開化未聞。佛告阿難。善哉善哉。若樂聞者。心善聽。佛語阿難。夫人作福。譬如此樹。本種一核。稍稍漸大。收子無限。人而豪貴。國王長者。從禮佛事三寶中來。為人大富。財物無限。從布施中來。為人長壽。無有疾病。身體強壯。從持戒中來。為人端正。顏色妙好。輝容第一。身體柔軟。口氣香潔。人見姿容。無不歡喜。視之無厭。從忍辱中來。為人修習。無有懈怠。樂為福德。從精進中來。為人安詳。言行審諦。從禪定中來。為人才明。達解深法。讚歎妙義。開悟愚蒙。人聞其言。莫不諮受。宣用為珍寶。從智慧中來。為人音聲清徹。從歌詠三寶中來。為人潔淨。無有疾病。從慈心中來。阿難白佛。云何為慈。佛語阿難。一慈眾生。如母愛子。二悲世間。欲令解脫道意。三心常歡喜。四為能護念。一切不犯。是為慈心者也。佛語阿難。為人長大。恭敬人故。為人短小。輕慢人故。為人醜陋。喜瞋恚人故。生無所知。不學問故。為人專愚。不教人故。為人瘖啞。謗毀人故。為人聾盲。不喜聽受經法故。為人奴婢。負債不償故。為人卑賤。不禮三寶故。為人醜黑。遮佛光明故。生裸國中者。喜輕衣唐突塔寺精舍故。生馬蹄國中者。喜著屐佛前行故。生穿胸人國中者。布施作福。悔惜心故。生獐鹿麑麂中者。喜驚怖人故。生墮龍中者。喜調戲人故。身生惡瘡。治之難差者。喜鞭打眾生。不以理故。人見歡喜者。前生見人歡喜故。人見不歡喜者。前生見人不歡悅故。遭縣官繫閉牢獄。杻械其身者。前世為人。籠繫眾生。不從意故。為人脣缺者。前世釣魚。魚決口故。聞好言善語。心不樂聞。於中兩舌。亂人聽受經法者。後墮耽耳狗中。佛語阿難。世有愚人。聞說法語。心不餐採。後墮長耳驢馬之中。慳貪獨食。不共飢者。食後墮餓鬼中。出生為人。貧窮飢餓。衣不蓋形。食不供口。好食自噉。惡食施人。後生豬[<a href='javascript:showpic("../fontimg/081230.gif")'>虫*屯</a>]蜣蜋之中。喜劫奪人物者。後墮羊中。生剝其皮。償其宿罪。好喜殺生者。後為水上蜉蝣蟲。朝生暮死。好喜盜人財物者。後墮奴婢牛馬之中。償其宿債。好喜婬他妻女者。死入地獄。男抱銅柱。女臥鐵床。從地獄出常生下處。當墮雞鴨中。好喜妄語。傳人惡事。死入地獄。洋銅灌口。拔出其舌。以牛犁之。出墮鴟梟鴝鵅鳥中。人聞其鳴。莫不驚怖。皆言變怪。咒令其死。喜飲酒醉犯三十六失者死墮沸屎泥犁之中。出生墮狌狌中。後還為人愚癡。生無所知。夫婦不相和順。數共鬥諍。更相驅遣。後墮鳩鴿中。貪人力者。後墮象中。佛語阿難。州郡令長。食官爵祿。或人無罪。或私侵人民。錄名繫縛。鞭打捶杖。強逼輸送。告訴無地。枷械繫閉。不得寬縱。後墮地獄中。身受苦痛。數千億歲。罪畢乃出。當墮水牛中。貫穿其鼻牽船挽車。大杖打撲。償其宿罪。佛語阿難。為人不淨。從豬中來。為人慳貪不能廉潔。從狗中來。為人剛強很戾自用。從羊中來。為人腥臭。從魚鱉中來。為人兇惡含毒心難解者。從蝮蛇中來。好喜美食。喜殺害眾生。無有慈心者。從豺狼狸鷹中來。為人短命。胞胎傷墮。生世未幾。而早命終。墮在三塗。數千萬劫。佛言。此輩前世為人。好喜射獵。焚燒山澤。探巢破卵。施捕魚網。殺一切眾生。貪其皮肉。以自食噉。多短命報。世世累劫無有出期。慎之慎之。痛不可言。佛語阿難。凡作功德皆應身。為燒香福會。轉經行道。不得倩人。咒願若虛。如倩人食。豈得自飽能不饑耶。若燒香鮮潔逮薩云若香攝一切相。然燈續明。得三達智。無所罣礙。<span class='corr'>燒</span>香齋食。讀經達嚫。以為常法。布施得福。諸天接待。萬惡皆卻。眾魔盡除。無敢當者。懈怠之人。安隱諧偶。無精進心。一朝疾病。有不吉利。便欲燒香。方云作福。諸天未降。眾魔故前。競共嬈觸。作諸變怪。以是之故。常當精進。罪福隨身。如影隨形。植種福者。亦如尼拘類樹。本種一核收子無限。施一得倍萬。言不虛也。佛時頌曰<p class='lg'>　賢者好布施　　天神自扶將<br>　施一得萬倍　　安樂壽命長<br>　今日大布施　　其福不可量<br>　皆當得佛道　　度脫於十方<br>　因緣合會誰為親　　五戒十善除去瞋<br>　不望他許自為親　　世間榮樂如浮雲<br>　展轉五道如車輪　　莫計壽命惜金銀<br>　天地尚壞何況身　　奉持經戒是大珍<br>　勿貪財色辱誤人　　三界眾生如群羊<br>　來去五道身壞傷　　命速流水何有常<br>　作惡甚近受罪長　　泥犁地獄沸鑊湯<br>　制心剛意離禍殃　　犯罪入中痛難當　</p><p>佛告阿難。世人無智生死肉眼不知罪福。吾以道眼。睹無數劫。乃至今身。罪福應報。猶觀掌中琉璃珠。內外明徹。無狐疑想。阿難前整衣服。為佛作禮。而白佛言。演說此經。當何名之。佛語阿難。此經名為輪轉五道亦名罪福報應。若有善男子善女人。諷誦宣傳。功德無量。當見禮侍賢劫千佛。奉侍供養。不墮三塗八難之處。得戒定慧。佛說經竟。五百比丘。漏盡意解。七百比丘尼。得須陀洹道。八百羅漢。得菩薩道。諸天龍神。是時樹下。清信士萬二千人。清信女六千人。悉履道跡。諸比丘比丘尼。優婆塞優婆夷。皆得阿那含道。天龍鬼神。世間人民。聞佛說法。皆言善哉。即起作禮。遶佛三匝。歡喜而去佛說輪轉五道罪福報應經<p class='juan'>
</p>
</body></html>
