<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><b>　　<A NAME="n259"></A>No. 751</b><p class='juan'>
佛說五無反復經</p>
<p><span class='byline'>　　　　宋居士沮渠京聲譯</span><br><p>聞如是。一時佛在舍衛國。與千二百五十比丘俱。時有一梵志。從羅閱祇國來。聞舍衛國人慈孝順奉經修道。敬事三尊。便到舍衛國。見父子二人耕地。毒蛇螫殺其子。其父故耕不看其子。亦不啼哭梵志問曰。此是誰兒。耕者答言。是我之子。梵志問曰。是卿之子。何不啼哭。故耕如故。其人答曰。人生有死。物成有敗。善者有報。惡者有對。憂愁不樂。啼哭懊惱。何益死者。卿今入城。吾家某處。願過語之。吾子已死。但持一人食來。梵志自念。此是何人。而無反復。子死在地。情不憂愁。而反索食。此人不慈。無有是比。梵志入城。詣耕者家。見死兒母。即便說云卿子已死。其父寄信但持一人食來。何以不念子耶。兒母即為梵志說譬喻言。兒來託生。我亦不喚。兒今自去。非我能留。譬如行客來過主人。客今自去。何能得留。我之母子。亦復如是。去住進止。非我之力。隨其本行。不能得留。愁憂啼哭。何益死者。復語其姊。卿弟已死。何不啼哭。姊為梵志說譬喻言。我之兄弟。譬如巧師入山斫木。縛作大筏。安置水中。卒遇大風。吹筏散失。隨水流去。前後分張。不相顧望。我弟亦爾。因緣和會。同一家生。隨命長短。生死無常。合會有離。我弟命盡。隨其本行。不能得留。愁憂啼哭。何益死者。復語其婦。卿夫已死。何不啼哭。婦為梵志說譬喻言。我之夫婦。譬如飛鳥。暮迻高樹。同共止宿。須臾之間。及明早起。各自飛去。行求飲食。有緣則合。無緣則離。我之夫婦。亦復如是。去住進止。非我之力。隨其本行。不能得留。愁憂啼哭。何益死者。復語其奴。大家已死。何不啼哭。奴為梵志說喻言。我之大家。因緣和會。我如犢子。隨逐大牛。人殺大牛。犢子在邊。不能救護大牛之命。憂愁不樂。啼哭懊惱。何益死者。梵志聞之。心惑目冥不識東西。我聞此國孝順奉事恭敬三尊。故從遠來。欲得學問。既來到此。了無所益。又問行人。佛在何許欲往問之。行人答曰。近在祇桓精舍。梵志即到佛所。稽首作禮。卻住一面。憂愁低頭默無言說。佛知其意。謂梵志曰。何以低頭。憂愁不樂。梵志白佛言。不果所願違我本心。是故不樂。佛問梵志。有何所失憂愁不樂。梵志曰。我從羅閱祇國來。欲得學問。既來到此見五無反復。佛言。何等五無反復。梵志曰。我見父子二人耕地下種。子死在地。情不憂愁。而反索食。居家大小。亦無憂愁。是為大逆。佛言。不然不如卿語。此之五人。最有反復。知身無常。財非己有往古聖人。不免斯患。況於凡夫。大啼小哭。何益死者。世間俗人。無數劫來。流轉生死。遷神不滅。死而復生。如車輪轉。無有休息。背死向生非憂愁所逮。梵志聞之。心開意解。更無憂慼。我聞佛說。如病得愈。如盲得視。如闇遇明。於是梵志。即得道跡。一切死亡。不足啼哭。欲為亡者。請佛及僧。燒香供養。續誦經典。能日日作禮。復至心供養三寶。最是為要。於是梵志。稽首作禮。受教而去佛說五無反復經<p class='juan'>
</p>
</body></html>
