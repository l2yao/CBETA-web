<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n264"></A>No. 753</b><p class='juan'>
十二品生死經</p>
<p><span class='byline'>　　　　宋于闐國三藏求那跋陀羅譯</span><br><p>聞如是。一時佛遊舍衛祇樹給<span class='corr'>孤</span>獨精舍。爾時佛告諸比丘。我為汝說經。比丘應。唯然世尊。願受教敕<p>佛言。人死有十二品。何等十二。一曰無餘死者。謂羅漢無所著也。二曰度於死者。謂阿那含不復還也。三曰有餘死者。謂斯陀含往而還也。四曰學度死者。謂須陀洹見道跡也。五曰無欺死者。謂八等人也。六曰歡喜死者。謂行一心也。七曰數數死者。謂惡戒人也。八曰悔死者謂凡夫也。九曰橫死者。謂孤獨苦也。十曰縛著死者。謂畜生也。十一曰燒爛死者。謂地獄也。十二曰飢渴死者。謂餓鬼也。比丘當曉知是。當作是學勿為放逸。勿起婬色。遠離諸橫以清淨心。所未得證常令成就。所以者何。數數死者甚苦。悔死亦苦。橫死甚劇。縛著死亦劇。燒爛死甚痛。飢渴死亦痛。如是比丘當作是學。習在閑居。若處樹下。學禪一心無得輕戲。無得後悔。是為佛教。是佛法則。佛說如是。比丘歡喜稽首而退十二品生死經<p class='juan'>
</p>
</body></html>
