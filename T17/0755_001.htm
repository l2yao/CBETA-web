<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n269"></A>No. 755</b><p class='juan'>
佛說淨意優婆塞所問經</p>
<p><span class='byline'>　　　　西天譯經三藏朝奉大夫試光祿卿傳法大師賜紫臣施護奉　詔譯</span><br><p>如是我聞。一時佛在舍衛國祇樹給孤獨園。與大眾俱。是時城中有一族姓兜泥耶子。名曰淨意。來詣佛所。到佛所已。見佛相好。心生歡喜。種種稱讚。合掌恭敬。禮佛足已。退住一面<p>時淨意兜泥耶子。前白佛言。世尊。我有少法。欲伸請問。願佛世尊聽許我說<p>佛言。淨意。隨有所疑。今恣汝問。佛當一一為汝開決<p>爾時淨意兜泥耶子白佛言。世尊。我見世間一切人眾。種種行相。而各差別。或見有人得長壽者。有短壽者。有多病者。有少病者。有端正者。有醜陋者。有如意者。有不如意者。有生下族者。有生上族者。有富貴者。有貧窮者。有愚癡者。有智慧者。如是等類。種種差別。以何因緣。報應如是。願佛世尊為我宣說<p>佛言。淨意。汝今當知。世間眾生。所作因行。有差別故。其所得果而各有異。時淨意兜泥耶子。復白佛言。世尊。如佛所言因果差別。願佛世尊略為開示。若廣說者。我於是義。不能解了。佛言。淨意。汝當諦聽如善作意。今為汝說。是時淨意兜泥耶子。受教而聽。佛言。淨意。汝今當知。世間一類男子女人。心懷惡毒。或時持刀。或時執杖。伺求方便。殺害生命。無悲愍心。不生慚愧。或自手殺。或教他殺。由此因緣。身壞命終。墮在惡趣。受地獄苦。地獄報盡。縱得為人。在在所生。壽命短促。淨意當知。由殺命因。獲短壽果<p>復次淨意。世間一類。男子女人。心無惡毒。不持刀杖。不殺生命。具悲愍心。有大慚愧。由此因緣。身壞命終。得生善趣。受天人身。天中報盡。來生人間。在在所生。壽命長遠。淨意當知。由不殺因。感長壽果<p>復次淨意世間一類男子女人。或時執持杖木瓦石。打擲有情。或復自手觸惱於人。由此因緣。身壞命終。墮在惡趣。受地獄苦。地獄報盡。縱得為人。在在所生。多諸疾病。淨意當知。由惱害因。感多病果<p>復次淨意。世間一類男子女人。不持杖木瓦石打擲有情。不以自手觸惱於人。由此因緣。身壞命終。得生善趣。受天人身。天中報盡。來生人間。在在所生。少諸疾病。淨意當知。由不惱害因。感少病果<p>復次淨意。世間一類男子女人。常起忿恨瞋恚之心。生諸過失。由此因緣。身壞命終。墮在惡趣。受地獄苦。地獄報盡。縱得為人。在在所生。相貌醜陋。淨意當知。由忿恚因。感醜陋果<p>復次淨意。世間一類男子女人不起忿恨瞋恚之心。不生過失。由此因緣。身壞命終。得生善趣。受天人身。天中報盡。來生人間。在在所生。相貌端正。淨意當知。由不忿恚因。感端正果<p>復次淨意。世間一類男子女人。若見他人所有利養。乃至名聞。諸可意事。即以方便。而為障礙。不令他得。由此因緣。身壞命終。墮在惡趣。受地獄苦。地獄報盡。縱得為人。在在所生。凡所施作。皆不如意。淨意當知。由障可意事因。感不如意果<p>復次淨意。世間一類男子女人。若見他人所有利養。乃至名聞。諸可意事。不以方便而為障礙。欲令他得。由此因緣。身壞命終。得生善趣。受天人身。天中報盡。來生人間。在在所生。凡所施作。悉得如意。淨意當知。由不障他可意事因。感如意果<p>復次淨意。世間一類男子女人。於他人所應尊重者。而不尊重。所應恭敬。而不恭敬。所應供養。而不供養。常起我慢。自高其心。由此因緣。身壞命終。墮在惡趣。受地獄苦。地獄報盡。縱得為人。在在所生。常生下族。淨意當知。由起我慢自高為因。感下族果<p>復次淨意。世間一類男子女人。於他人所應尊重者。即起尊重。所應恭敬。即起恭敬。所應供養。即當供養。不起我慢自高之心。由此因緣。身壞命終。得生善趣。受天人身。天中報盡。來生人間。在在所生。常生上族。淨意當知。由不起我慢自高為因。感上族果<p>復次淨意。世間一類男子女人。其心慳吝。不以飲食衣服臥具醫藥住舍床座。乃至不以塗香末香施諸沙門婆羅門等。由此因緣。身壞命終。墮在惡趣。受地獄苦。地獄報盡。縱得為人。在在所生貧窮闕乏。淨意當知。由慳吝因。感貧窮果<p>復次淨意。世間一類男子女人。心不慳吝。常以飲食衣服臥具醫藥住舍床座。乃至塗香末香。施諸沙門婆羅門等。由此因緣。身壞命終。得生善趣。受天人身。天中報盡。來生人間。在在所生。富貴自在。淨意當知。由不慳吝因。感富貴果<p>復次淨意。世間一類男子女人。心不愛樂正法經典。又復不於沙門婆羅門所請問諸義。何者是善。何者不善。何者應發起。何者不應發起。何者應行。何者不應行。不能如是請問開決。由此因緣。身壞命終。墮在惡趣。受地獄苦。地獄報盡。縱得為人。在在所生。愚癡無智。淨意當知。由不樂法不問法因。感愚癡果<p>復次淨意。世間一類男子女人。心常愛樂正法經典。又復能於沙門婆羅門所。請問諸義。何者是善。何者不善。何者應發起。何者不應發起。何者應行。何者不應行。而能如是請問開決。由此因緣。身壞命終。得生善趣。受天人身。天中報盡。來生人間。在在所生。具大智慧。淨意當知。由愛樂法請問法因。感智慧果<p>復次淨意。如我上說。如是因果。種種差別。是故當知。短壽因得短壽果。長壽因得長壽果。多病因得多病果。少病因得少病果。醜陋因得醜陋果。端正因得端正果。不如意因得不如意果。如意因得如意果。下族因得下族果。上族因得上族果。貧窮因得貧窮果。富貴因得富貴果。愚癡因得愚癡果。智慧因得智慧果。淨意。是故汝今如實了知短壽因果。是佛所說。長壽因果。是佛所說。多病因果。是佛所說。少病因果。是佛所說。醜陋因果。是佛所說。端正因果。是佛所說。不如意因果。是佛所說。如意因果。是佛所說。下族因果。是佛所說。上族因果。是佛所說。貧窮因果。是佛所說。富貴因果。是佛所說。愚癡因果。是佛所說。智慧因果。是佛所說。是故智者如說而行。淨意當知。佛說長壽為勝善報。少病為勝善報。端正為勝善報。如意為勝善報。上族為勝善報。富貴為勝善報。智慧為勝善報。淨意如是等法。是佛所說。汝當修學<p>爾時淨意兜泥耶子。聞是法已。心生歡喜。白佛言。世尊。譬如世間諸黑闇處不能通達。所行之道。雖有眼目。不能觀照。若有智者。持以燈炬。彼所行道。悉能通達。世尊亦復如是。善說正法。破諸無智。而能一一分別諸法。是善是不善。是應發起。是不應發起。是所應行。是不應行。如是等法。唯佛如來應供正等正覺。出現世間。能善宣說。我於今日。快得善利。我今歸佛歸法歸苾芻僧。持不殺等戒。為優婆塞。願佛世尊。攝受於我。佛言。善哉。今攝受汝<p>時淨意優婆塞。即白佛言。世尊。今此舍衛城中諸族姓子。若聞是事。咸應念言。兜泥耶子於長夜中。善為眾生利益開導。爾時淨意優婆塞作是語已。禮佛而退佛說淨意優婆塞所問經<p class='juan'>
</p>
</body></html>
