<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n277"></A>No. 758</b><p class='juan'>
佛說諸行有為經</p>
<p><span class='byline'>　　　　西天中印度摩伽陀國那爛陀寺三藏傳教大師賜紫沙門臣法天奉　詔譯</span><br><p>如是我聞。一時世尊在舍衛國祇樹給孤獨園。與大苾芻眾千二百五十人俱<p>爾時世尊告苾芻眾言。苾芻。一切行遷流。如幻不實。不得久住。無有定相。是顛倒法。苾芻乃至一切行。垢盡無染。離一切垢。一切眾生。乃至蠕動。及部多等。至壽命盡。決定殞滅。若彼無生。即當無滅。若彼長者婆羅門剎帝利種族。殊勝豪貴。自在財富。無量金銀珍寶。及諸受用。無所乏少。雖有父母眷屬親姻知識吏民僮僕皆悉具足。至壽命盡。亦無能免。又復剎帝利。授灌頂已。為大國王。得大自在。有大力勢。人民無量。大地國土。皆悉降伏。至壽命盡。亦復無免。又彼仙人林中。諸修行者。不貪於味。食諸果實。又復遠離果實。修諸苦行。至壽命盡。亦復無免。又彼修諸十善。得生四大王天。忉利天。夜摩天。睹史多天。樂變化天。他化自在天。又復修行禪定。得梵身天。梵輔天。大梵天。得少光天。無量光天。極光淨天。得少淨天。無量淨天。及遍淨天。得無雲天。福生天。廣果天。無想有情天。又彼阿那含。得無煩天。無熱天。善現天。善見天。色究竟天。又彼厭礙色身。修無邊虛空三昧等。得生空無邊處。識無邊處。無所有處。非想非非想處。彼等諸天。雖復殊勝。非彼不生。亦復殞滅。若彼三界漏盡。已作所作。遠離重擔。逮得己利。盡諸有結。得阿羅漢。雖復此身亦當棄捨。又彼刀兵劫。自修一身。處於寂靜。悟諸因緣。得中乘證。號辟支佛。雖復此身亦當棄捨。乃至如來應正等覺。十力廣大。四智圓明。說法無畏。正師子吼。歷無數勤勞。得那羅延身。亦復棄捨。諸苾芻。所謂如彼窯師造作坏器盆甕之類。雖復有成。定從破壞。又如果熟。自當墮落。生滅之法。亦復如是。諸苾芻。一切有情。乃至部多。一切含識。至壽命盡。無免斯者。如無有生。即當無滅。復說偈言<p class='lg'>　如來天中天　　說是無常法<br>　如坏器不堅　　終趣於破壞<br>　同果熟自落　　有情命如是<br>　苾芻今當知　　生滅宜應怖　</p><p>爾時世尊說是經已。諸苾芻眾。一心信受。歡喜奉行佛說諸行有為經<p class='juan'>
</p>
</body></html>
