<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n298"></A>No. 765</b><p class='juan'>
本事經卷第一</p>
<p><span class='byline'>　　　　大唐三藏法師玄奘奉　詔譯</span><br><p><b>　　<A NAME="n300"></A>一法品第一之一</b><p>吾從世尊。聞如是語。苾芻當知。我觀世間。無別一法。覆障群生。馳騁流轉生死長途。如無明蓋。所以者何。世間群生。由無明蓋所覆障故。馳騁流轉生死長途。是故汝等。應如是學。我當云何修起慧明。破無明蓋。出貪愛網。汝等苾芻。應如是學。爾時世尊。重攝此義。而說頌曰<p class='lg'>　無別有一法　　覆障諸群生<br>　馳流生死途　　如無明蓋者<br>　無明大愚闇　　由斯久流轉<br>　彼此有往來　　昇沈高下趣<br>　若破無明蓋　　解脫貪愛網<br>　不處生死流　　以無彼因故　</p><p>吾從世尊。聞如是語。苾芻當知。我觀世間。無別一法。繫縛群生。馳騁流轉生死長途。如貪愛結。所以者何。世間群生。由貪愛結所繫縛故。馳騁流轉生死長途。是故汝等。應如是學。我當云何修瑩慧刀斷貪愛結。破大闇聚。汝等苾芻。應如是學。爾時世尊。重攝此義。而說頌曰<p class='lg'>　無別有一法　　繫縛諸群生<br>　馳流生死途　　如貪愛結者<br>　貪愛大繫縛　　由斯久流轉<br>　彼此有往來　　昇沈高下趣<br>　若斷貪愛縛　　破大黑闇聚<br>　不處生死流　　以無彼因故　</p><p>吾從世尊。聞如是語。苾芻當知。若一有情。於一劫中。流轉生死。所受身骨。假使有能積聚下爛。其聚高廣。如王舍城毘補羅山。況彼有情。無初後際。馳騁流轉生死長途。所受身骨。而可測量。所以者何。苾芻當知。我說有情。於四聖諦。不了知故。不照見故。不現觀故。不通達故。不審察故。馳騁流轉生死長途。受諸骨身。是故汝等。應如是學。我當云何於四聖諦。了知照見。現觀通達。審察究竟。汝等苾芻。應如是學。爾時世尊。重攝此義。而說頌曰<p class='lg'>　一有情一劫　　受身骨不爛<br>　其聚量高廣　　如毘補羅山<br>　況無初後際　　久流轉生死<br>　所受諸骨身　　其量而可測<br>　受是大苦聚　　由不見聖諦<br>　故應修妙智　　正觀四真實<br>　所謂苦聖諦　　苦因及苦滅<br>　能滅苦苦因　　八支真聖道<br>　此補特伽羅　　極七有流轉<br>　定斷一切結　　能盡諸苦邊　</p><p>吾從世尊。聞如是語。苾芻當知。我以佛眼。遍觀世間。諸有業果。皆緣心意。一類有情。心意所使。行如是行。履如是道。身壞命終。如捨重擔。墮諸惡趣。生地獄中。所以者何。彼諸有情。心意染污。由此為因。身壞命終。墮諸惡趣。生地獄中。爾時世尊。重攝此義。而說頌曰<p class='lg'>　一類諸有情　　心意起染污<br>　我今當為汝　　記別其所生<br>　彼身壞命終　　如捨於重擔<br>　必墮諸惡趣　　生於地獄中<br>　應知惡慧者　　由心意染污<br>　因斯染污故　　當生地獄中　</p><p>吾從世尊。聞如是語。苾芻當知。我以佛眼。遍觀世間。諸有業果。皆緣心意。一類有情。心意所使。行如是行。履如是道。身壞命終。如捐重擔。昇諸善趣。生於天中。所以者何。彼諸有情。心意清淨。由此為因。身壞命終。昇諸善趣。生天界中。爾時世尊。重攝此義。而說頌曰<p class='lg'>　一類諸有情　　心意起清淨<br>　我今當為汝　　記別其所生<br>　彼身壞命終　　如捐於重擔<br>　必昇諸善趣　　生於天界中<br>　應知善慧者　　由心意清淨<br>　因斯清淨故　　當生天界中　</p><p>吾從世尊。聞如是語。苾芻當知。一切有情。皆由自業。業為伴侶。業為生門。業為眷屬。業為依趣。業能分定。一切有情。下中上品。是故汝等。應當善知。諸業自性。諸業因緣。諸業品類。諸業異熟。諸業盡滅。趣業滅道。因緣資具。苾芻汝等。如我所說。應正了知。云何應知諸業自性業自性者。謂或思業。或思已業如是應知諸業自性。既正了知業自性已。云何應知諸業因緣業因緣者。謂諸貪愛如是。應知諸業因緣。既正了知諸業自性業因緣已。云何應知諸業品類。業品類者。謂別品類業。趣地獄身別品類業。趣傍生身別品類業。趣鬼界身別品類業。趣阿素洛界身別品類業。趣人界身別品類業。趣天界身。如是應知諸業品類。既正了知諸業自性諸業。因緣業品類已。云何應知諸業異熟。業異熟者。謂於此生。造作諸業。即此生中。能感諸有。或受未受。如是應知諸業異熟。既正了知諸業自性諸業因緣諸業品類業異熟已。云何應知諸業盡滅。業盡滅者。謂愛滅故。諸業盡滅。如是應知諸業盡滅。既正了知諸業自性諸業因緣諸業品類諸業異熟業盡滅已。云何應知趣業滅道因緣資具。趣業滅道因緣資具者。謂八支聖道。即是正見正思惟正語正業正命正精進正念正定。如是應知趣業滅道因緣資具。苾芻當知。諸有沙門。或婆羅門。若能正知諸業自性。諸業因緣。諸業品類。諸業異熟。諸業盡滅。趣業滅道。因緣資具。即能信我法毘奈耶。若能信我法毘奈耶。即能入我法毘奈耶。若能入我法毘奈耶。即能達我法毘奈耶。修行梵行。若能達我法毘奈耶。修行梵行。即能究竟。正盡諸業。所以者何。是諸沙門。或婆羅門。既正了知諸業自性。諸業因緣。諸業品類。諸業異熟。諸業盡滅。趣業滅道。因緣資具已。即於諸業。能厭離滅。究竟解脫。得善解脫。既善解脫。即能獨立。既能獨立。即具善修。既具善修。彼身壞已。法爾無有一切施設。爾時世尊。重攝此義。而說頌曰<p class='lg'>　世間諸有情　　居前中後際<br>　皆屬於自業　　業為其伴侶<br>　業為彼生門　　業為其眷屬<br>　業為所依趣　　業能定三品<br>　隨業彼彼生　　不定如輪轉<br>　或處天人中　　或居四惡趣<br>　世間諸有情　　皆隨業力轉<br>　非國財妻子　　隨從往餘生<br>　彼於命終時　　所有皆頓捨<br>　獨隨業而往　　故皆由自業<br>　當來諸有情　　雖受如是業<br>　若能依佛教　　正信而出家<br>　彼於愚癡類　　無師開導中<br>　名能善修行　　不愚正法者<br>　故汝等苾芻　　精勤勿放逸<br>　應善知諸業　　相續正修行<br>　為盡業自性　　及業因緣等<br>　修八支聖道　　速令得圓滿　</p><p>吾從世尊。聞如是語。苾芻當知。世間所有惡不善法。於生起時。諸不善品。諸不善類。一切皆由意為前導。所以者何。意生起已。惡不善法。皆隨後生。爾時世尊。重攝此義。而說頌曰<p class='lg'>　諸不善法生　　為因能感苦<br>　皆意為前導　　與煩惱俱生<br>　意為前導法　　意尊意所使<br>　由意有染污　　故有說有行<br>　苦隨此而生　　如輪因手轉　</p><p>吾從世尊。聞如是語。苾芻當知。世間所有白淨善法。於生起時。善品善類。一切皆由意為前導。所以者何。意生起已。白淨善法。皆隨後生。爾時世尊。重攝此義。而說頌曰<p class='lg'>　諸淨善法生　　為因能感樂<br>　皆意為前導　　與善法俱生<br>　意為前導法　　意尊意所使<br>　由意有清淨　　故有說有行<br>　樂隨此而生　　如影隨形轉　</p><p>吾從世尊。聞如是語。苾芻當知。世有一法。於生起時。與多眾生。為不利益。為不安樂。引諸世間天人大眾。作無義利。感大苦果。云何一法。是謂破僧。所以者何。苾芻當知。僧若破壞。一切大眾。互興諍論。遞相訶責。遞相陵蔑。遞相罵辱。遞相毀呰。遞相怨嫌。遞相惱觸。遞相反戾。遞相誹謗。遞相棄捨。當於爾時。一切世間。未敬信者。轉不敬信。已敬信者。還不敬信。苾芻當知。如是名為世有一法。於生起時。與多眾生。為不利益。為不安樂。引諸世間。天人大眾。作無義利。感大苦果。爾時世尊。重攝此義而說頌曰<p class='lg'>　世有一法生　　能起無量惡<br>　所謂僧破壞　　愚癡者隨喜<br>　能破壞僧苦　　破壞眾亦苦<br>　僧和合令壞　　經劫無間苦　</p><p>吾從世尊。聞如是語。苾芻當知。世有一法。於生起時。與多眾生。為大利益。為大安樂。引諸世間。天人大眾。作大義利。感大樂果。云何一法。是謂僧和。所以者何。苾芻當知。僧若和合。一切大眾。互無諍論。不相訶責。不相陵蔑。不相罵辱。不相毀呰。不相怨嫌。不相惱觸。不相反戾。不相誹謗。不相棄捨。當於爾時。一切世間。未敬信者。便生敬信。已敬信者。轉增敬信。苾芻當知。如是名為世有一法。於生起時。與多眾生。為大利益。為大安樂。引諸世間。天人大眾。作大義利。感大樂果。爾時世尊。重攝此義。而說頌曰<p class='lg'>　世有一法生　　能起無量福<br>　所謂僧和合　　慧利者隨喜<br>　能和合僧樂　　和合眾亦樂<br>　僧破壞令和　　經劫受天樂　</p><p>吾從世尊。聞如是語。苾芻當知。世間有情。一結斷時。餘一切結。皆亦隨斷。云何一結。是謂我慢。所以者何。諸所有結。細中麤品。一切皆以我慢為根。從我慢生。我慢所長。是故我慢一結斷時。餘一切結。皆亦隨斷。譬如世間樓觀中心。普為樓觀。眾分依止。中心若墜。餘亦隨墮。如是我慢。諸結所依。我慢若斷。餘亦隨滅。若諸苾芻。已斷我慢。當知即是已斷餘結。若諸苾芻。已斷餘結。當知即是已盡苦邊。已修正智。心善解脫。慧善解脫。無復後有。爾時世尊。重攝此義。而說頌曰<p class='lg'>　如樓觀中心　　眾分所依止<br>　中心若墜墮　　餘分皆墮落<br>　如是我慢結　　眾結之所依<br>　我慢結斷時　　諸結皆隨滅<br>　苾芻斷我慢　　餘結悉隨斷<br>　餘結既已斷　　即得盡苦邊<br>　既得盡苦邊　　名已修正智<br>　心慧善解脫　　後有畢竟無　</p><p>吾從世尊。聞如是語。苾芻當知。世有一法。若善修習。善多修習。攝持二利。令至圓滿。謂現法利。令至圓滿。及後法利。令至圓滿。能成現法。利益安樂。能成後法。利益安樂。能成現後。利益安樂。云何一法。謂於所修諸善法中。修不放逸。所以者何。若於所修諸善法中。於不放逸。能善修習。善多修習。便能攝持二種義利。令至圓滿。廣說乃至能成現後利益安樂。是名一法。若善修習。善多修習。攝持二利。廣說乃至能成現後利益安樂。爾時世尊。重攝此義。而說頌曰<p class='lg'>　諸有多聞人　　能捨貪財位<br>　勤修不放逸　　證常樂涅槃<br>　智人無放逸　　能攝持二利<br>　謂現法當來　　俱令至圓滿<br>　諸有善能成　　現後俱利樂<br>　前後眾賢聖　　皆稱為智人　</p><p>重攝前經嗢拖南曰<p class='lg'>　蓋結劫兩心　　業二意前行<br>　僧破及僧和　　斷慢修不逸　</p><p>吾從世尊。聞如是語。苾芻當知。若諸有情。永斷一法。我證彼定。得不還果。云何一法。謂是於貪。所以者何。一切有情。由貪染故。數數還來。墮諸惡趣。受生死苦。若能永斷。如是一法。我證彼定。得不還果。不復還來。生此世間。是故我說。若諸有情。永斷一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由貪之所染<br>　還來墮惡趣　　受生死輪迴<br>　若能正了知　　永斷此貪者<br>　定得不還果　　不來生此間　</p><p>吾從世尊。聞如是語。苾芻當知。若諸有情。永斷一法。我證彼定。得不還果。云何一法。謂是於瞋。所以者何。一切有情。由瞋染故。數數還來。墮諸惡趣。受生死苦。若能永斷。如是一法。我證彼定。得不還果。不復還來。生此世間。是故我說。若諸有情。永斷一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由瞋之所染<br>　還來墮惡趣　　受生死輪迴<br>　若能正了知　　永斷此瞋者<br>　定得不還果　　不來生此間　</p><p>吾從世尊。聞如是語。苾芻當知。若諸有情。永斷一法。我證彼定。得不還果。云何一法。謂是於癡所以者何。一切有情。由癡染故。數數還來。墮諸惡趣。受生死苦。若能永斷。如是一法。我證彼定。得不還果。不復還來。生此世間。是故我說。若諸有情。永斷一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由癡之所染<br>　還來墮惡趣　　受生死輪迴<br>　若能正了知　　永斷此癡者<br>　定得不還果　　不來生此間　</p><p>吾從世尊。聞如是語。苾芻當知。若諸有情。永斷一法。我證彼定。得不還果。云何一法。謂是於覆。所以者何。一切有情。由覆染故。數數還來。墮諸惡趣。受生死苦。若能永斷。如是一法。我證彼定。得不還果。不復還來。生此世間。是故我說。若諸有情。永斷一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由覆之所染<br>　還來墮惡趣　　受生死輪迴<br>　若能正了知　　永斷此覆者<br>　定得不還果　　不來生此間　</p><p>吾從世尊。聞如是語。苾芻當知。若諸有情。永斷一法。我證彼定。得不還果。云何一法。謂是於惱。所以者何。一切有情。由惱染故。數數還來。墮諸惡趣。受生死苦。若能永斷。如是一法。我證彼定。得不還果。不復還來。生此世間。是故我說。若諸有情。永斷一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由惱之所染<br>　還來墮惡趣　　受生死輪迴<br>　若能正了知　　永斷此惱者<br>　定得不還果　　不來生此間　</p><p>吾從世尊。聞如是語。苾芻當知。若諸有情。永斷一法。我證彼定。得不還果。云何一法。謂是於忿。所以者何。一切有情。由忿染故。數數還來。墮諸惡趣。受生死苦。若能永斷。如是一法。我證彼定。得不還果。不復還來。生此世間。是故我說。若諸有情。永斷一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由忿之所染<br>　還來墮惡趣　　受生死輪迴<br>　若能正了知　　永斷此忿者<br>　定得不還果　　不來生此間　</p><p>吾從世尊。聞如是語。苾芻當知。若諸有情。永斷一法。我證彼定。得不還果。云何一法。謂是於恨。所以者何。一切有情。由恨染故。數數還來。墮諸惡趣。受生死苦。若能永斷。如是一法。我證彼定。得不還果。不復還來。生此世間。是故我說。若諸有情。永斷一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由恨之所染<br>　還來墮惡趣　　受生死輪迴<br>　若能正了知　　永斷此恨者<br>　定得不還果　　不來生此間　</p><p>吾從世尊。聞如是語。苾芻當知。若諸有情。永斷一法。我證彼定。得不還果。云何一法。謂是於嫉。所以者何。一切有情。由嫉染故。數數還來。墮諸惡趣。受生死苦。若能永斷。如是一法。我證彼定。得不還果。不復還來。生此世間。是故我說。若諸有情。永斷一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由嫉之所染<br>　還來墮惡趣　　受生死輪迴<br>　若能正了知　　永斷此嫉者<br>　定得不還果　　不來生此間　</p><p>吾從世尊。聞如是語。苾芻當知。若諸有情。永斷一法。我證彼定。得不還果。云何一法。謂是於慳。所以者何。一切有情。由慳染故。數數還來。墮諸惡趣。受生死苦。若能永斷。如是一法。我證彼定。得不還果。不復還來。生此世間。是故我說。若諸有情。永斷一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由慳之所染<br>　還來墮惡趣　　受生死輪迴<br>　若能正了知　　永斷此慳者<br>　定得不還果　　不來生此間　</p><p>吾從世尊。聞如是語。苾芻當知。若諸有情。永斷一法。我證彼定。得不還果。云何一法。謂是於耽。所以者何。一切有情。由耽染故。數數還來。墮諸惡趣。受生死苦。若能永斷。如是一法。我證彼定。得不還果。不復還來。生此世間。是故我說。若諸有情。永斷一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由耽之所染<br>　還來墮惡趣　　受生死輪迴<br>　若能正了知　　永斷此耽者<br>　定得不還果　　不來生此間　</p><p>吾從世尊。聞如是語。苾芻當知。若諸有情。永斷一法。我證彼定。得不還果。云何一法。謂是於慢。所以者何。一切有情。由慢染故。數數還來。墮諸惡趣。受生死苦。若能永斷。如是一法。我證彼定。得不還果。不復還來。生此世間。是故我說。若諸有情。永斷一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由慢之所染<br>　還來墮惡趣　　受生死輪迴<br>　若能正了知　　永斷此慢者<br>　定得不還果　　不來生此間　</p><p>吾從世尊。聞如是語。苾芻當知。若諸有情。永斷一法。我證彼定。得不還果。云何一法。謂是於害。所以者何。一切有情。由害染故。數數還來。墮諸惡趣。受生死苦。若能永斷。如是一法。我證彼定。得不還果。不復還來。生此世間。是故我說。若諸有情。永斷一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由害之所染<br>　還來墮惡趣　　受生死輪迴<br>　若能正了知　　永斷此害者<br>　定得不還果　　不來生此間　</p><p>重攝前經嗢拖南曰<p class='lg'>　貪欲瞋恚癡　　覆藏惱及忿<br>　怨恨嫉與慳　　耽嗜慢將害　</p><p>吾從世尊。聞如是語。苾芻當知。若諸有情。永念一法。我證彼定。得不還果。云何為一法。謂是念佛。所以者何。一切有情。由不念佛故。數數還來。墮諸惡趣。受生死苦。若能常念如是一法。我證彼定。得不還果。不復還來生此世間。是故我說。若諸有情。能念一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由不念佛故<br>　還來墮惡趣　　受生死輪迴<br>　若能正了知　　永念於佛者<br>　定得不還果　　不來生此間　</p><p>吾從世尊。聞如是語。苾芻當知。若諸有情。永念一法。我證彼定。得不還果。云何為一法。謂是念法。所以者何。一切有情。由不念法故。數數還來。墮諸惡趣。受生死苦。若能常念如是一法。我證彼定。得不還果。不復還來生此世間。是故我說。若諸有情。能念一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由不念法故<br>　還來墮惡趣　　受生死輪迴<br>　若能正了知　　永念於法者<br>　定得不還果　　不來生此間　</p><p>吾從世尊。聞如是語。苾芻當知。若諸有情。永念一法。我證彼定。得不還果。云何為一法。謂是念聖眾。所以者何。一切有情。由不念聖眾故。數數還來。墮諸惡趣。受生死苦。若能常念如是一法。我證彼定。得不還果。不復還來生此世間是故我說。若諸有情。能念一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由不念聖眾<br>　還來墮惡趣　　受生死輪迴<br>　若能正了知　　永念於聖眾<br>　定得不還果　　不來生此間　</p><p>吾從世尊。聞如是語。苾芻當知。若諸有情。永念一法。我證彼定。得不還果。云何為一法。謂是念戒。所以者何。一切有情。由不念戒故。數數還來。墮諸惡趣。受生死苦。若能常念如是一法。我證彼定。得不還果。不復還來生此世間。是故我說。若諸有情。能念一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由不念戒故<br>　還來墮惡趣　　受生死輪迴<br>　若能正了知　　永念於戒者<br>　定得不還果　　不來生此間　</p><p>吾從世尊聞如是語。苾芻當知。若諸有情。永念一法。我證彼定。得不還果。云何為一法。謂是念施。所以者何。一切有情。由不念施故。數數還來。墮諸惡趣。受生死苦。若能常念如是一法。我證彼定。得不還果。不復還來生此世間。是故我說。若諸有情。能念一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由不念施故<br>　還來墮惡趣　　受生死輪迴<br>　若能正了知　　永念於施者<br>　定得不還果　　不來生此間　</p><p>吾從世尊。聞如是語。苾芻當知。若諸有情。永念一法。我證彼定。得不還果。云何為一法。謂是念天。所以者何。一切有情。由不念天故。數數還來。墮諸惡趣。受生死苦。若能常念如是一法。我說彼定。得不還果。不復還來生此世間。是故我說。若諸有情。能念一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由不念天故<br>　還來墮惡趣　　受生死輪迴<br>　若能正了知　　永念於天者<br>　定得不還果　　不來生世間　</p><p>吾從世尊。聞如是語。苾芻當知。若諸有情。永念一法。我證彼定。得不還果。云何為一法。謂是念休息。所以者何。一切有情。由不念休息故。數數還來。墮諸惡趣。受生死苦。若能常念如是一法。我證彼定。得不還果。不復還來生此世間。是故我說。若諸有情。能念一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由不念休息<br>　還來墮惡趣　　受生死輪迴<br>　若能正了知　　永念於休息<br>　定得不還果　　不來生此間　</p><p>吾從世尊。聞如是語。苾芻當知。若諸有情。永念一法。我證彼定。得不還果。云何為一法。謂是念安般。所以者何。一切有情。由不念安般故。數數還來。墮諸惡趣。受生死苦。若能常念如是一法。我證彼定。得不還果。不復還來生此世間。是故我說。若諸有情。能念一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由不念安般<br>　還來墮惡趣　　受生死輪迴<br>　若能正了知　　永念於安般<br>　定得不還果　　不來生此間　</p><p>吾從世尊。聞如是語。苾芻當知。若諸有情。永念一法。我證彼定。得不還果。云何為一法。謂是念身。所以者何。一切有情。由不念身故。數數還來。墮諸惡趣。受生死苦。若能常念如是一法。我證彼定。得不還果。不復還來生此世間。是故我說。若諸有情。能念一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由不念身故<br>　還來墮惡趣　　受生死輪迴<br>　若能正了知　　永念於身者<br>　定得不還果　　不來生此間　</p><p>吾從世尊。聞如是語。苾芻當知。若諸有情。永念一法。我證彼定。得不還果。云何為一法。謂是念死。所以者何一切有情。由不念死故。數數還來。墮諸惡趣。受生死苦。若能常念如是一法。我證彼定。得不還果。不復還來生此世間。是故我說。若諸有情。能念一法。我證彼定。得不還果。爾時世尊。重攝此義。而說頌曰<p class='lg'>　我觀諸有情　　由不念死故<br>　還來墮惡趣　　受生死輪迴<br>　若能正了知　　永念於死者<br>　定得不還果　　不來生此間　</p><p class='juan'>
本事經卷第一</p>
</body></html>
