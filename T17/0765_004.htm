<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p class='juan'>
本事經卷第四<p><span class='byline'>　　　　大唐三藏法師玄奘奉　詔譯</span><br><p><b>　　<A NAME="n307"></A>二法品第二之二</b></p>
<p>吾從世尊。聞如是語。苾芻當知。若有苾芻。減省睡眠。具念正知。心常安住。悅豫清淨。於諸善法。善觀時宜。而正修習。如是苾芻。減省睡眠。具念正知。心常安住。悅豫清淨。於諸善法。善觀時宜。而正修習。於二果中。隨證一果。謂於現法。或證有餘依涅槃界。或不還果。爾時世尊。重攝此義。而說頌曰<p class='lg'>　覺悟能聞法　　修行得勝果<br>　耽著於睡眠　　都無有所得<br>　減省睡眠者　　具正念正知<br>　善安住其心　　常悅豫清淨<br>　於諸善法中　　知時宜修習<br>　能究竟超越　　生老病死苦<br>　是故應勤修　　減省睡眠法<br>　常委觀寂靜　　得二果無疑<br>　或斷下分結　　證得不還果<br>　或斷上分結　　度生老病死　</p><p>吾從世尊。聞如是語。苾芻當知。若有苾芻。於空閑處。常樂宴坐。勤修內心奢摩他定。不離靜慮。成就明淨毘缽舍那。守護自心。令無散亂。於諸善法。修集無厭。如是苾芻。於二果中。我說定能隨證一果。謂於現法。或證有餘依涅槃界。或不還果。爾時世尊。重攝此義。而說頌曰<p class='lg'>　樂空閑宴坐　　具正念正知<br>　善安住其心　　離虛妄分別<br>　善防護自心　　速斷無明闇<br>　及諸欲煩惱　　無憂悔歸真<br>　常寂定其心　　具正念靜慮<br>　無所執解脫　　永盡諸有貪<br>　常樂不放逸　　見放逸生怖<br>　諸見能永斷　　速證般涅槃　</p><p>吾從世尊。聞如是語。苾芻當知。若有苾芻。無慚無愧。彼人決定。不能通達。不能遍知。不證等覺。不證涅槃。不能證得無上安樂。若有苾芻。有慚有愧。彼人決定。能得通達。能得遍知。能證等覺。能證涅槃。能證究竟無上安樂。爾時世尊。重攝此義。而說頌曰<p class='lg'>　無慚無愧者　　懈怠不精進<br>　多惛沈睡眠　　去結盡為遠<br>　有慚有愧者　　常無有放逸<br>　樂靜慮深定　　去涅槃不遙<br>　彼能斷眾結　　及生老病死<br>　速證三菩提　　得無上安樂　</p><p>吾從世尊。聞如是語。苾芻當知。諸出家者。略有二種。所應作事。若能正作。得所未得。觸所未觸。證所未證。能超愁歎。能滅憂苦。能觸如理。能得甘露。能證涅槃。云何為二。一者靜慮。二者聽說。云何靜慮。謂諸苾芻。遠離諸欲惡不善法。有尋有伺。離生喜樂。具足安住。最初靜慮。尋伺靜息。內淨一趣。無尋無伺。定生喜樂。具足安住。第二靜慮。離喜住捨正念正知。身受快樂。眾聖所說。有捨有念。安住快樂。具足安住。第三靜慮。斷苦斷樂。先滅憂喜。不苦不樂。捨念清淨具足安住。第四靜慮。云何聽說。謂諸苾芻。於佛所說。初中後善文義巧妙。純滿清白梵行之法。所謂契經應頌記別伽他自說本事本生及與方廣。未曾有法。於如是法。受誦聽習令其通利。宣暢解釋。是名聽說。如是名為諸出家者。略有二種。所應作事。若能正作。得所未得。觸所未觸。證所未證。能超愁歎。能滅憂苦。能觸如理。能得甘露。能證涅槃。爾時世尊。重攝此義。而說頌曰<p class='lg'>　出家有二種　　正所應作事<br>　謂靜慮聽說　　速證於涅槃<br>　靜慮慧為因　　慧必由靜慮<br>　有靜慮有慧　　速證於涅槃<br>　百千啞羊僧　　無慧修靜慮<br>　設經百千歲　　無一得涅槃<br>　勤修智慧人　　樂聽法說法<br>　歛念須臾頃　　能速證涅槃　</p><p>吾從世尊。聞如是語。<span class='corr'>苾</span>芻當知。尋求有二。更無第三。云何為二。謂聖尋求。非聖尋求。云何名為非聖尋求。謂有一類。已有老法。尋求老法。已有病法。尋求病法。已有死法。尋求死法。已有愁法。尋求愁法。已有染法。尋求染法。云何老法。所謂妻子奴婢僕使。象馬牛羊雞豬田宅。金銀財穀是名老法。如是老法。是諸有情生死苦本。愚夫異生。於此守護。染愛耽著。由此不能解脫生死故名老法。云何病法。所謂妻子奴婢僕使。廣說乃至。由此不能解脫生死故名病法。云何死法。所謂妻子奴婢僕使廣說乃至。由此不能解脫生死故名死法。云何愁法。所謂妻子奴婢僕使廣說乃至。由此不能解脫生死故名愁法。云何染法。所謂妻子奴婢僕使。象馬牛羊。雞豬田宅。金銀財穀。是名染法。如是染法。是諸有情。生死苦本。愚夫異生。於此守護。染愛耽著。由此不能解脫生死故名染法。若有於此。愛樂尋求。當知是名非聖尋求。如是尋求如來終不稱揚讚歎。唯勸導之令知捨離。何緣如是非聖尋求。如來終不稱揚讚歎。唯勸導之。令知捨離。由此尋求。非賢聖法。非能出離非趣涅槃。非厭非離。非滅非靜。非得通慧。非成等覺。非證涅槃。由此尋求。能引一切生老病死愁歎憂苦諸熱惱法。是故如是非聖尋求。如來終不稱揚讚歎。唯勸導之。令知捨離。云何名為是聖尋求。謂有一類。已有老法。能自了知我有老法。能如實知老法過患。尋求畢竟。無老無上安樂涅槃。已有病法。能自了知。我有病法。能如實知病法過患。尋求畢竟。無病無上安樂涅槃。已有死法。能自了知。我有死法。能如實知死法過患。尋求畢竟。無死無上安樂涅槃。已有愁法。能自了知。我有愁法。能如實知愁法過患。尋求畢竟。無愁無上安樂涅槃。已有染法。能自了知。我有染法。能如實知染法過患。尋求畢竟。無染無上安樂涅槃。如是名為是聖尋求。如是尋求。一切如來。稱揚讚歎。何緣如是是聖尋求。一切如來稱揚讚歎。由此尋求。是賢聖法。能永出離。能趣涅槃。能厭能離。能滅能靜。能得通慧。能成等覺。能證涅槃。由此尋求。能超一切生老病死愁歎憂苦生死熱惱。是故如是。是聖尋求。一切如來。稱揚讚歎。如是名為尋求。有二更無第三。是故汝等。應如是學。我當云何。遠離如是非聖尋求修行。如是是聖尋求。汝等苾芻。應如是學。爾時世尊。重攝此義。而說頌曰<p class='lg'>　一切有情類　　有二種尋求<br>　更無有第三　　謂聖與非聖<br>　不知老病死　　愁染法過患<br>　希求深愛著　　名非聖尋求<br>　此增長眾苦　　出離未為期<br>　從生復至生　　或高或下趣<br>　善知老病死　　愁染法過患<br>　希求彼寂滅　　名真聖尋求<br>　此損減眾苦　　速證於涅槃<br>　永安樂清涼　　常無漏無怖<br>　彼非聖尋求　　諸佛所呵毀<br>　是生死根本　　智者當遠離<br>　此真聖尋求　　諸佛所稱讚<br>　是趣涅槃道　　有智者應修　</p><p>重攝前經嗢拖南曰<p class='lg'>　為通達律儀　　厭知不淨界<br>　經覺悟宴坐　　愧所作尋求　</p><p>吾從世尊。聞如是語。苾芻當知。略有二種白淨善法。能護世間。云何為二。謂慚與愧。若無此二白淨善法。世間有情皆成穢雜。猶如牛羊雞豬狗等。不識父母兄弟姊妹。不識軌範親教導師似導師等。由有此二白淨善法。世間有情離諸穢雜。非如牛羊雞豬狗等。了知父母兄弟姊妹。了知軌範親教導師似導師等。是故汝等。應如是學。我當云何成就如是二種最勝。第一慚愧白淨善法。汝等苾芻。應如是學。爾時世尊。重攝此義。而說頌曰<p class='lg'>　二白淨善法　　能護諸世間<br>　令不失人天　　謂慚及與愧<br>　若無此二法　　都不識尊卑<br>　穢雜似牛羊　　雞豬狗等類<br>　由有此二法　　能了別尊卑<br>　非如牛羊等　　行諸雜穢事<br>　諸有智慧人　　成就二白法<br>　常守人天趣　　終不墮三塗　</p><p>吾從世尊。聞如是語。苾芻當知。我為如來應正等覺。未成佛時。居菩薩位。多分安住。二種尋思。云何為二。一者如來。居菩薩位。多分安住不害尋思欣喜悅樂。如是安住不害尋思欣喜悅樂。是名第一多分尋思。由住如是修習行跡。於諸有情都無捐害。由此尋思。證得無量圓滿梵住。二者如來。居菩薩位。多分安住。永斷尋思欣喜悅樂。如是安住永斷尋思欣喜悅樂。是名第二多分尋思。由住如是修習行跡。於不善法。能正永斷。由此尋思。證得善根圓滿勝道。我於爾時。安住如是二種尋思。精進勇猛。乃至自身。一切血肉。悉皆枯竭。唯餘身肉骨筋皮纏裹。亦不放逸。乃至未知未見未得未解未證。所應知見得解證法。於其中間住不放逸。精進勇猛。曾無懈廢。由不放逸。精進勇猛。無懈廢故。速證無上正等菩提。速證無上清涼涅槃。速證無上一切智見。是故汝等應如是學。我當云何安住不害欣喜悅樂多分尋思。安住永斷欣喜悅樂多分尋思。汝等苾芻。應如是學。爾時世尊。重攝此義。而說頌曰<p class='lg'>　佛為菩薩時　　多安住二法<br>　謂不害永斷　　欣喜悅樂思<br>　不害諸有情　　修慈悲喜捨<br>　證無量梵住　　圓滿不為難<br>　永斷不善法　　一切煩惱纏<br>　證得諸善根　　圓滿殊勝道<br>　常精進勇猛　　無放逸而住<br>　證無上菩提　　清涼涅槃等　</p><p>吾從世尊。聞如是語。苾芻當知。諸婆羅門。長者居士。剎帝利等。多有所作。謂施汝等。如法衣服飲食臥具病緣醫藥房舍資具。汝等苾芻。多有所作。謂能為彼宣說正法。初中後善。文義巧妙。純滿清白梵行之法。由此俱能解脫生法老病死法。愁歎憂苦熱惱之法。汝等與彼力輪法輪。展轉相依。於如來所。勤修梵行。速至無上般涅槃城。爾時世尊。重攝此義。而說頌曰<p class='lg'>　出家與居家　　展轉互相依<br>　由力法二輪　　速至涅槃樂<br>　出家依在俗　　得如法資具<br>　在俗依出家　　獲微妙正法<br>　二眾互相依　　受人天快樂<br>　度生老病死　　至清涼涅槃　</p><p>吾從世尊。聞如是語。苾芻當知。依住尸羅。能修二法。云何為二。謂奢摩他毘缽舍那。謂修行者。依住尸羅修奢摩他。既修如是奢摩他已。修心令滿。為何事故。修習其心。修習心者。為斷貪故。諸修行者。依住尸羅。精勤修習毘缽舍那。既修如是毘缽舍那已。修慧令滿。為何事故。修習其慧。修習慧者。為斷癡故。貪染污心。令不解脫。癡染污慧。令不明照。若永離貪。心善解脫。若永離癡。慧善解脫。若於如是二種解脫。已能正知見得觸證。我說彼為心善解脫。慧善解脫。獨一修習最上丈夫。諸聖弟子。正證如是心解脫者。若他罵詈訶責輕弄毀辱等時。不由此緣發生種種不忍不信害恨等心。所以者何。以能照見他罵詈等。於彼有罪。於已無損。諸聖弟子。正證如是心解脫者。若他讚美恭敬禮拜供養等時。不由此緣發生種種歡喜踊躍悅豫等心。所以者何。以能照見他讚美等。於彼有福。於己無益。若能如是。名於世法得心平等。無慼無欣。安隱自在。是故汝等。應如是學。我當云何依住尸羅修奢摩他毘缽舍那。汝等苾芻。應如是學。爾時世尊。重攝此義。而說頌曰<p class='lg'>　依住淨尸羅　　修無罪止觀<br>　密護根及意　　證甘露涅槃<br>　修止令心調　　心調離貪欲<br>　離欲證解脫　　證解脫心平<br>　修觀令慧明　　慧明滅癡闇<br>　滅闇證解脫　　證解心平等<br>　故汝等苾芻　　精進勿放逸<br>　常依住尸羅　　修無罪止觀　</p><p>吾從世尊。聞如是語。苾芻當知。修學勝利。於如來所。修行梵行。慧為上首。解脫堅固。念最尊勝。若有成就。修學勝利。於如來所。修行梵行。慧為上首。解脫堅固。念最尊勝。彼終不為味著色貪纏擾其心。亦復不為味著聲香味觸法貪纏擾其心。心不為貪所纏擾故。無隨味著色相貌識。無隨味著聲香味觸法相貌識。於二果中。隨證一果。謂於現法。證有餘依般涅槃界。或不還果。爾時世尊。重攝此義。而說頌曰<p class='lg'>　修學勝利人　　依佛修梵行<br>　慧為其上首　　及懈脫堅牢<br>　念最居尊勝　　二果隨證一<br>　謂現法涅槃　　及永不還果<br>　由慧為上首　　貪不擾其心<br>　無隨色等緣　　相貌所生識<br>　學勝利圓滿　　生勝定上慧<br>　盡生老死邊　　證有餘依界<br>　故汝等苾芻　　應勤修戒定<br>　生微妙勝慧　　盡生老病死<br>　住我法律中　　能無放逸者<br>　定壞魔軍力　　永盡眾苦邊　</p><p>吾從世尊。聞如是語。苾芻當知。一切世間。惡不善法。皆以無明。為其前導。而得生長。以無慚愧。為其後助。而不損減。所以者何。諸趣有生生老病死愁歎憂苦熱惱等法。一切皆用無明為根。而得生長。既生長已。依之復能生起一切惡不善法。惡法既生由無慚愧。都無悔變。無悔變故。而不損減。一切世間。善清淨法。皆以慧明。為其前導。而得生長。以慚與愧。為其後助。而不損減。所以者何。明處其前。慚愧為後。能永斷滅。諸趣有生生老病死。能超一切。愁歎憂苦熱惱等法。能觸如理。能得甘露。能證涅槃。是故汝等。應如是學。我當云何。永斷無明。發起慧明。永斷一切。諸趣有生生老病死。永超一切。愁歎憂苦熱惱等法。觸於如理。得於甘露。證於涅槃。汝等苾芻。應如是學。爾時世尊。重攝此義。而說頌曰<p class='lg'>　此世及後生　　生老病死等<br>　貪愛等煩惱　　皆無明為根<br>　無明為大愚　　令久處生死<br>　此世與他世　　高下趣往還<br>　最初有無明　　最後無慚愧<br>　生長諸惡法　　墮眾惡趣中<br>　故應勤精進　　離貪愛愚癡<br>　發起智慧明　　斷生死苦本　</p><p>吾從世尊。聞如是語。苾芻當知。一切如來應正等覺。憐愍世間出興於世。為欲永斷除捨二法。轉於賢聖無上法輪。一切世間。所有沙門。或婆羅門天魔梵等。曾未有能如法轉者。云何二法。一者無明。二者有愛。一切如來應正等覺。憐愍世間出興於世。皆為永斷。除捨此二。轉於賢聖無上法輪。廣說乃至曾未有能如法轉者。若能永斷除捨一切所有無明及諸有愛。令其永盡。無有遺餘。便能永斷一切煩惱諸雜染法。是則名為出諸坑塹。越諸垣牆。破諸關鍵摧伊師迦。是真賢聖。是正法幢。是大沙門。是婆羅門。是真聰慧。是真沐浴。是真智者。是真調順至調順地。名世福田。爾時世尊。重攝此義。而說頌曰<p class='lg'>　無上正等覺　　商主世間尊<br>　大雄大丈夫　　拔眾毒箭者<br>　哀愍諸世間　　為斷除二法<br>　謂無明有愛　　轉無上法輪<br>　是苦是苦因　　是眾苦永滅<br>　是八支聖道　　趣滅苦涅槃<br>　智者聞斯法　　信解等堅牢<br>　達諸法正真　　斷無明有愛<br>　無明有愛除　　諸雜染皆滅<br>　至善調順地　　名世良福田　</p><p>吾從世尊。聞如是語。苾芻當知。有二苦事。最為難忍。一剃鬚髮。二常乞求。所以者何。世間怨嫌。興咒詛者。作是願言。願彼貧窮。剃除鬚髮。服故弊衣。手持瓦器。從家至家。行乞自活。諸有淨信善男子等。受持此法。而出家者。非為王賊債主怖畏之所逼切。非恐不活。而捨居家。但為超度生老病死愁歎憂苦熱惱等法。但為滅除純大苦蘊。我諸弟子。求如是事。正信出家。為利自他。受持此法。或有如是。而出家已。未經幾時。則便寬慢。放逸懈怠。下劣精進。亡失正念。無有正知。心亂不定。縱任諸根。多欲貪著。心懷瞋忿。愚鈍無知。耽染諸欲。虛妄思惟。毀諸禁戒。實非沙門。自稱沙門。實非梵行。自稱梵行。內朽順流。如穢蝸螺貝音狗行。覆藏己惡。詐現自善。或就種種惡不善法。譬如有人。從闇入闇。從坑墮坑。從怨至怨。我說如是癡出家人。亦復如是。又如有木。兩頭火燃。中塗糞穢。若在聚落及與空閑。皆無復用。我說如是癡出家人。亦復如是。失在家法。復非沙門世出世間。皆無勝分。爾時世尊。重攝此義。而說頌曰<p class='lg'>　出家而破戒　　二俱無所成<br>　謂失在家儀　　及壞沙門法<br>　寧吞熱鐵丸　　洋銅而灌口<br>　不受人信施　　而毀犯尸羅<br>　諸毀犯尸羅　　無悔無慚愧<br>　多受人信施　　定當生地獄<br>　諸有智慧人　　應堅持淨戒<br>　勿受人信施　　而毀犯尸羅　</p><p>吾從世尊。聞如是語。苾芻當知。世有二種補特伽羅。攝受增益。惡趣地獄。惡不善法。云何二種補特伽羅。一者一類補特伽羅。毀犯淨戒。實非沙門。自稱沙門。實非梵行。自稱梵行。內朽順流。如穢蝸螺貝音狗行。覆藏己惡。詐現自善。如朽隧級。無所復用。唯增惡趣。二者一類補特伽羅於具淨戒。無所毀犯。精進修行。清白梵行。有德苾芻。以諸無根。非梵行法。誹謗毀辱。令失威光。如是二種補特伽羅。攝受增益。惡趣地獄。惡不善法。爾時世尊重攝此義。而說頌曰<p class='lg'>　二補特伽羅　　生長惡趣業<br>　謂毀犯淨戒　　及誹謗賢良<br>　如是二種人　　俱名為下賤<br>　現在人所鄙　　受苦在當來<br>　是故諸苾芻　　常應不放逸<br>　受持清淨戒　　勿毀謗他人　</p><p>吾從世尊。聞如是語。苾芻當知。世有二種補特伽羅。恩深難報。云何為二。所謂父母。假使有人。一肩荷父。一肩擔母。盡其壽量。曾無暫捨。供給衣食。病緣醫藥。種種所須。猶未能報父母深恩。所以者何。父母於子。恩極深重。所謂產生。慈心乳哺。洗拭將養。令其長大。供給種種資身眾具。教示世間所有儀式。心常欲令離苦得樂。曾無暫捨。如影隨形。父母於子。既有如是。所說深恩。當云何報。若彼父母。於佛法僧。無清淨信。其子方便。示現勸導讚勵慶慰。令生淨信。若彼父母。無清淨戒。其子方便示現勸導。讚勵慶慰。令其受持清淨禁戒。若彼父母。無有多聞。其子方便。示現勸導讚勵慶慰。令其聽聞諸佛正法。若彼父母。為性慳貪。不樂布施。其子方便。示現勸導讚勵慶慰。令行布施。若彼父母。為性闇鈍。無有勝慧。其子方便。示現勸導讚勵慶慰。令修勝慧。其子如是。乃名真實報父母恩。爾時世尊。重攝此義。而說頌曰<p class='lg'>　二補特伽羅　　恩深重難報<br>　所謂父及母　　能生長世間<br>　假使以兩肩　　盡壽荷父母<br>　常供養恭敬　　猶未為報恩<br>　父母於世間　　能生育教導<br>　慈心求利樂　　如彼影隨形<br>　若父母先無　　信戒聞捨慧<br>　子令其修習　　名真實報恩<br>　恭敬給所須　　唯現世安樂<br>　令修信戒等　　究竟證涅槃　</p><p>吾從世尊。聞如是語。苾芻當知。世有二種無欺誑法。云何為二。謂業與智。若諸有情。已集諸業。其異熟果。若未現前。終不盡滅。若諸有情。已生諸智。一切煩惱。若未永除。終不捨離。如是名為世有二種無欺誑法。爾時世尊。重攝此義。而說頌曰<p class='lg'>　二無欺誑法　　諸佛共所談<br>　謂已集已生　　諸業及諸智<br>　異熟果未生　　諸業終不滅<br>　煩惱若未盡　　智終不捨離<br>　業是生死因　　智為滅惑本<br>　是故應修智　　永盡眾苦邊　</p><p>吾從世尊。聞如是語。苾芻當知。世有二種補特伽羅。應深尊重禮拜供養。以敬愛心。親近而住。云何為二。所謂父母。若諸有情。於其父母。深心尊重。禮拜供養。以敬愛心。親近而住。生無量福。諸有智人。咸共稱歎。聲譽普聞。處眾無畏。後不焦惱無悔。命終身壞死後昇諸善趣。生於天中。何緣有情。應於父母。深心尊重。禮拜供養。以敬愛心。親近而住。父母於子。有深重恩。所謂產生。慈心乳哺。洗拭將養。令其長大。供給種種資身眾具。教示世間所有儀式。心常欲令離苦得樂。曾無暫捨。如影隨形。是故父母。應深敬重。禮拜供養。以敬愛心。親近而住。若諸有情。敬愛父母。親近而住。父母於其深心慈愍。除無益事。授有益事。制止眾惡。勸修眾善。為其娉娶。貞良妻室。有時賜與珍寶財穀。世間天人。咸共稱歎。恭敬供養。親近加護。令無衰惱。是故有情。於其父母。應深尊重禮拜供養。以敬愛心。親近而住。爾時世尊。重攝此義。而說頌曰<p class='lg'>　諸有樂福人　　應尊重父母<br>　禮拜修供養　　敬愛親近居<br>　世間聰慧人　　恭敬於父母<br>　畬伬蚳挩i　　常生歡喜心<br>　父母於世間　　恩深重難報<br>　除無益制惡　　授利勸修善<br>　與妻室資財　　慈心常覆護<br>　是故修供養　　無量福聚生<br>　現得勝名聞　　咸供養恭敬<br>　死生天善趣　　受妙樂無窮<br>　欲得生天人　　受五欲妙樂<br>　猶如天帝釋　　當供養父母　</p><p>重攝前經嗢拖南曰<p class='lg'>　善尋輪戒學　　無明慧斷除<br>　苦毀謗報恩　　無欺誑父母　</p><p class='juan'>
本事經卷第四</p>
</body></html>
