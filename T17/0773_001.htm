<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n329"></A>No. 773</b><p class='juan'>
佛說菩薩修行四法經</p>
<p><span class='byline'>　　　　大唐天竺三藏地婆訶羅譯</span><br><p>如是我聞。一時佛在舍衛國祇樹給孤獨園。與大比丘眾千二百五十人俱。爾時世尊告諸比丘。汝等已得無量善利。當求無上佛大菩提。何以故。佛菩提者。世出世間無等等故。若未來世諸眾生等。發意欲求佛菩提者。當修四法。何等為四。一者當發大菩提心。寧失身命不應退轉。二者應當親近善友。寧失身命不應遠離。三者應修忍辱柔和。寧失身命不生瞋恚。四者當依寂靜之處。寧失身命不思憒鬧。諸善男子。如是四法。菩薩摩訶薩應當修學。爾時世尊。即說偈言<p class='lg'>　諸欲求勝果　　當發菩提心<br>　策勤精進行　　須依善知識<br>　忍辱佛所讚　　稱為有力人<br>　空閑聖所居　　無畏猶師子　</p><p>爾時世尊說此偈已。復作是言。諸有智慧大慈悲者。能修如上四種之法。其人則能解脫生死出離魔網。成等正覺得大涅槃。爾時世尊說此經已。彼諸比丘及諸菩薩。聞佛所說皆大歡喜。信受奉行作禮而去佛說菩薩修行四法經<p class='juan'>
</p>
</body></html>
