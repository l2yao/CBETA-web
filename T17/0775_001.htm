<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n333"></A>No. 775</b><p class='juan'>
佛說四無所畏經</p>
<p><span class='byline'>　　　　西天譯經三藏朝散大夫試鴻臚卿傳法大師臣施護奉　詔譯</span><br><p>如是我聞。一時佛在舍衛國祇樹給孤獨園。爾時世尊告諸苾芻。汝等諦聽。如來應正等覺。成就四無所畏。於大眾中。轉大法輪。如師子吼。自在無畏。時諸苾芻。聞是語已。五體投地。頂禮佛足。合掌白言。云何如來四無所畏<p>佛告苾芻。我於往昔。在大眾中。而作是言。如來成就正等正覺。如是說時。沙門婆羅門。魔梵天人。俱發言曰。此所宣說。非依法教。未曾見聞。有如是事。爾時世尊。於彼眾中。無驚無怖。心得安樂。住無所畏。又復告言。我身清淨。諸漏已盡。如是說時。沙門婆羅門。魔梵天人。俱發言曰。此所宣說。非依法教。未曾見聞。有如是事。爾時世尊。於彼眾中。無驚無怖。心得安樂。住無所畏。復次告言。一障雜染。能障道果。此障若滅。聖道自現。如是說時。沙門婆羅門。魔梵天人。俱發言曰。此所宣說。非依法教。未曾見聞。有如是事。爾時世尊。於彼眾中。無驚無怖。心得安樂。住無所畏<p>復次告言。修戒定等。能出生死。盡諸苦報。如是說時。沙門婆羅門。魔梵天人。俱發言曰。此所宣說。非依法教。未曾見聞。有如是事。爾時世尊。於彼眾中。無驚無怖。心得安樂。住無所畏。佛告苾芻。是名如來轉大法輪四無所畏。復次苾芻。亦於八大眾中。具足成就。四無所畏。云何為八。昔於一處。有無數百沙門眾。或住或立或行或坐。互相言曰。往昔佛說如是法相。甚深難解。未曾見聞。為是為非。為虛為實<p>爾時如來。聞彼言已。心無怯懼。身無毛豎。自在無畏。如山不動。復次無數百婆羅門眾。無數百剎帝利眾。無數百居士眾。無數百四天王眾。無數百忉利天眾。無數百魔王眾。無數百梵天眾。如是八眾。或住或立或行或坐。互相言曰。往昔佛說如是法相。甚深難解。未曾見聞。為是為非。為虛為實<p>爾時如來。聞彼言已。心無怯懼。身無毛豎。自在無畏。如山不動。佛言。苾芻。是名八部大眾之中。得無所畏。即說頌曰<p class='lg'>　如來自在轉法輪　　昔能成就四無畏<br>　天人魔梵及沙門　　聞師章句懷猶豫<br>　身心不動得無畏　　利樂一切諸有情<br>　令發無上菩提心　　恭敬修行到彼岸　</p><p>爾時諸大苾芻。聞佛所說。信受奉行佛說四無所畏經<p class='juan'>
</p>
</body></html>
