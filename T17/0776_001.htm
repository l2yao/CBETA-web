<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n335"></A>No. 776</b><p class='juan'>
佛說四品法門經</p>
<p><span class='byline'>　　　　西天譯經三藏朝奉大夫試光祿卿明教大師臣法賢奉　詔譯</span><br><p>如是我聞。一時佛在舍衛國祇樹給孤獨園。與大眾俱。爾時尊者阿難。獨止靜室。心生是念。世間有情。所有驚怖。乃至災害障難疾病過咎。已生當生者。皆是愚人所有。智者即無。尊者阿難。思惟如是事已。從座而起。往詣佛所。到佛所已。頭面禮足。修奉已畢。住立一面。而白佛言。世尊。我獨靜室。心生是念。世間所有驚怖等事。皆是愚人所有。智者即無。惟願世尊。為我解說<p>佛告阿難。汝今諦聽。當為汝說。阿難白言。唯然世尊。願樂欲聞。佛言。阿難。如是世間所有驚怖等事。已生當生。所謂災害障難疾病過咎等。皆是愚人所有。智者即無。阿難。譬如有人堆積乾葦為火所燃。而彼愚人驚怖等事。亦復如是。阿難。如是過去未來現在世中。愚人有災害。智者無災害。愚人有障難。智者無障難。愚人有疾病。智者無疾病。愚人有過咎。智者無過咎。阿難。當知是愚人法。是智者法。知彼愚人法已。當可遠離行智者法。如是阿難。汝應當學<p>阿難白佛言。世尊。何名愚人。佛告阿難。愚人者愚為不了。世間愚人。於法不了。故名為愚。不了者何。不了法境有四品類。所謂不了界法。不了處法。不了緣起法。不了處非處法。阿難。於如是法。不能了達。是故得名為愚人也<p>阿難白言。世尊。如是如是。不了四法。得名愚人。又復云何得名智者<p>佛告阿難。言智人者。於法揀擇。善了是非。故名智人。善了者何。善了法境。亦四品類。所謂善了界法。善了處法。善了緣生法。善了處非處法。善能了知如是等法。是故得名為智人也<p>阿難復白佛言。善了此法。得名智者。而此智者。了何界法<p>佛告阿難。汝能善問。當為汝說。言界法者。而有多種。所謂眼界色界眼識界。耳界聲界耳識界。鼻界香界鼻識界。舌界味界舌識界。身界觸界身識界。意界法界意識界。如是十八界。彼智慧者。如實了達。復有六界。所謂地界水界火界風界空界識界。如是六界。彼智慧者。如實了達。復有六界。所謂喜界樂界苦界捨界煩惱界無明界。如是六界。彼智慧者。如實了達。復有六界。所謂貪欲界瞋恚界不瞋界殺害界不殺界出離界。如是六界。彼智慧者。如實了達。復有四界。所謂受界想界行界識界。如是四界。彼智慧者。如實了達。復有三界。所謂欲界色界無色界。如是三界。彼智慧者。如實了達。復有三界。所謂下界中界上界。如是三界。彼智慧者。如實了達。復有三界。所謂善界不善界無記界。如是三界。彼智慧者。如實了達。復有三界。所謂有學界無學界學無學界。如是三界。彼智慧者。如實了達。復有二界。所謂有漏界無漏界。如是二界。彼智慧者。如實了達。復有二界。所謂有為界無為界。如是二界。彼智慧者。如實了達。阿難。如是等界。諸有智者。善能了達。阿難白佛言。世尊。彼智慧者。如是了達諸界法已。又復云何。了達處法<p>佛告阿難。言處法者。謂十二處。眼處色處。耳處聲處。鼻處香處。舌處味處。身處觸處。意處法處。此十二處。智慧之者。如實了達<p>阿難白佛言。世尊。智者如是了達十二處已。又復云何了緣生法<p>佛告阿難。智者應知。十二緣法。從因緣起。由因緣故。即有諸法。因緣者何。所謂無明緣行。行緣識。識緣名色。名色緣六處。六處緣觸。觸緣受。受緣愛。愛緣取。取緣有。有緣生。生緣老死憂悲苦惱。如是即一大苦蘊集。若了如上緣生之法。因緣性空。緣聚即有。緣散即無。緣法無故。即無諸法。所謂無明滅即行滅。行滅即識滅。識滅即名色滅。名色滅即六處滅。六處滅即觸滅。觸滅即受滅。受滅即愛滅。愛滅即取滅。取滅即有滅。有滅即生滅。生滅即老死憂悲苦惱滅。如是即一大苦蘊滅。如是生滅之法。智者應當如實了達<p>阿難白佛言。世尊。彼智慧者。於緣生法。如實知已。復云何了處非處法<p>佛告阿難。非處法者。謂身口意造不善業。而獲所樂善果報者。無有是處。若身口意造諸善業。而復獲於不善報者。亦無是處。言是處者。謂身口意造諸善業。而獲所樂勝妙果報。斯有是處。若身口意造不善業。而獲所感不善果報。亦有是處<p>又復阿難。言非處者。謂身口意造不善業。如所希求殊勝之果。由此因緣。命終之後。若生人天。無有是處。若身口意造於善業。墮惡趣者。亦無是處。言是處者。謂身口意造諸善業。生人天者。斯有是處。若造惡業。墮惡趣者。亦有是處<p>又復阿難。世間若有二佛出世。無有是處。一佛出世。斯有是處。又復世有二輪王出。亦無是處。一輪王出。斯有是處。如是若有女人。為轉輪王。治化世間。乃至為彼四王天主。忉利天主。大梵天王。及成緣覺無上菩提者。如是等事。無有是處。若有善男子。具大人相。福慧莊嚴。為轉輪王。出於世間。乃至得成無上菩提。斯有是處<p>又復阿難。若正見人。殺父害母。殺阿羅漢。破和合僧。出佛身血。造於如是五逆業者。無有是處。若異生凡夫愚癡邪見。造五逆者。斯有是處<p>又復阿難。若正見人。受具戒品。自犯戒已。於阿闍梨。而生毀謗。作如是言。此阿闍梨。不善戒法。亦復不能受持禁戒。我當揀擇別阿闍梨。受學戒法。作是言已。詣餘沙門婆羅門所。選擇師受彼人。或見沙門婆羅門。作諸戲論。不律儀者。依稟於彼為阿闍梨。而求寂靜出離三有。無有是處。如是等事。若愚癡邪見。作此求者。斯有是處<p>又復阿難。若人不斷根本煩惱。及隨煩惱。由煩惱故損減善根。障礙智慧。覆蓋涅盤真寂靜法。彼人若了四念處者。無有是處。若人斷除根本煩惱。及隨煩惱。善能了解四念處法。求趣涅盤者斯有是處<p>又復阿難。若人不斷煩惱。善了四念處。能證七覺支。趣向涅盤者。無有是處。若人斷除煩惱法已。了四念處。證七覺支。趣向涅槃者。斯有是處<p>又復阿難。若人不斷煩惱。而了四念處。證七覺支。盡苦邊際。趣向涅盤。成緣覺菩提。乃至無上正等正覺者。無有是處。若斷煩惱。了四念處。證七覺支。盡苦邊際。趣向涅盤。成緣覺菩提。乃至無上正等正覺者。斯有是處<p>佛告阿難。智者如是如實了達處非處法。汝等應當如理而學<p>爾時阿難。白佛言。世尊。我聞如是未曾有法。得甘露味。深自慶快。世尊。當何名此經。我等云何受持。佛告阿難。是經名為四品法門。亦名法鏡。亦名甘露鼓。亦名多界。如是名字。汝當受持<p>爾時尊者阿難及諸大眾。聞佛所說。皆大歡喜。信受奉行佛說四品法門經<p class='juan'>
</p>
</body></html>
