<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><b>　　<A NAME="n341"></A>No. 779</b><p class='juan'>
佛說八大人覺經</p>
<p><span class='byline'>　　　　後漢安息國三藏安世高譯</span><br><p>為佛弟子常於晝夜至心誦念八大人覺<p>第一覺悟世間無常。國土危脆四大苦空。五陰無我生滅變異虛偽無主。心是惡源形為罪藪。如是觀察漸離生死<p>第二覺知多欲為苦。生死疲勞從貪欲起。少欲無為身心自在<p>第三覺知心無厭足。唯得多求增長罪惡。菩薩不爾常念知足。安貧守道。唯慧是業<p>第四覺知懈怠墜落。常行精進破煩惱惡。摧伏四魔出陰界獄<p>第五覺悟愚癡生死。菩薩常念廣學多聞。增長智慧成就辯才。教化一切悉以大樂<p>第六覺知貧苦多怨橫結惡緣。菩薩布施等念冤親。不念舊惡不憎惡人<p>第七覺悟五欲過患。雖為俗人不染世樂念。三衣瓶缽法器。志願出家守道清白。梵行高遠慈悲一切<p>第八覺知生死熾然苦惱無量。發大乘心普濟一切。願代眾生受無量苦。令諸眾生畢竟大樂<p>如此八事。乃是諸佛菩薩大人之所覺悟。精進行道慈悲修慧。乘法身船至涅槃岸。復還生死度脫眾生。以前八事。開導一切。令諸眾生覺生死苦捨離五欲修心聖道。若佛弟子誦此八事。於念念中滅無量罪。進趣菩提。速登正覺。永斷生死。常住快樂佛說八大人覺經<p class='juan'>
</p>
</body></html>
