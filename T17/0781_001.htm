<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n346"></A>No. 781 [No. 780]</b><p class='juan'>
佛說佛十力經</p>
<p><span class='byline'>　　　　西天譯經三藏朝奉大夫試光祿卿傳法大師賜紫沙門臣施護等奉　詔譯</span><br><p>如是我聞。一時佛在舍衛國祇樹給孤獨園。與苾芻眾俱<p>是時佛告諸苾芻言。汝等當知如來應供正等正覺。有十種力具是力者。即能了知廣大勝處。於大眾中作師子吼轉妙梵輪。何等為十。所謂如來於一切處如實了知。一切非處亦如實知。由實知故是為如來第一處非處智力。如來應供正等正覺具是力者。即能了知廣大勝處。於大眾中作師子吼轉妙梵輪<p>復次如來於過去未來現在。一切有情諸所作業。若事若處若因若報皆如實知。由實知故是為如來第二業智力。如來應供正等正覺具是力者。即能了知廣大勝處。於大眾中作師子吼轉妙梵輪<p>復次如來於諸禪定解脫三摩地。三摩缽底。若染若淨。諸定分位皆如實知。由實知故是為如來第三定智力。如來應供正等正覺具是力者。即能了知廣大勝處。於大眾中作師子吼轉妙梵輪<p>復次如來於諸有情。若自若他種種根性皆如實知。由實知故是為如來第四根智力。如來應供正等正覺具是力者。即能了知廣大勝處。於大眾中作師子吼轉妙梵輪<p>復次如來於諸有情種種信解。皆如實知。由實知故是為如來第五信解智力。如來應供正等正覺具是力者。即能了知廣大勝處於大眾中作師子吼轉妙梵輪<p>復次如來於種種界無數界性。皆如實知。由實知故是為如來第六界性智力。如來應供正等正覺具是力者。即能了知廣大勝處。於大眾中作師子吼轉妙梵輪<p>復次如來於一切至處道。皆如實知。由實知故是為如來第七至處道智力如來應供正等正覺具是力者。即能了知廣大勝處。於大眾中作師子吼轉妙梵輪<p>復次如來於無數種宿住隨念。所謂一生二生。三四五生。或十二十。乃至百生千生。無數百千生中。百千成劫壞劫。成壞等事。我在彼有情中隨所生處。如是名字。如是種姓。如是族氏。如是飲食苦樂。如是壽量長短分限。壽命盡已於某處生。此滅彼生。彼滅此生。此等事相緣法方處。無數種類。宿住隨念皆如實知。由實知故是為如來第八宿住隨念智力。如來應供正等正覺具是力者。即能了知廣大勝處。於大眾中作師子吼轉妙梵輪<p>復次如來清淨天眼過於人眼。觀見世間一切有情生時滅時。若好若醜若貴若賤。若生善趣。若生惡趣。隨所作業如實知見。若諸有情身語意業。作不善行。毀謗賢聖。起諸邪見。邪見業法合集為因。以彼因緣身壞命終。墮在惡趣地獄中生。若諸有情身語意業。作諸善行。不謗賢聖。起於正見。正見業法合集為因。以彼因緣身壞命終。在於善趣天界中生如是等事皆如實知。由實知故是為如來第九天眼智力。如來應供正等正覺具是力者。即能了知廣大勝處。於大眾中作師子吼轉妙梵輪<p>復次如來所有諸漏已盡。非漏隨增。心善解脫。慧善解脫。見如是法智證自果。我生已盡梵行已立。所作已辦不受後有。皆如實知。由實知故是為如來第十漏盡智力。如來應供正等正覺具是力者。即能了知廣大勝處。於大眾中作師子吼轉妙梵輪<p>佛說此經已。諸苾芻眾聞佛所說。皆大歡喜信受奉行佛說佛十力經<p class='juan'>
</p>
</body></html>
