<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n361"></A>No. 788 [No. 787]</b><p class='juan'>
佛說校量數珠功德經</p>
<p><span class='byline'>　　　　大唐天竺三藏寶思惟譯</span><br><p>爾時文殊師利法王子菩薩摩訶薩。為欲利益諸有情故。以大悲心告諸大眾言。汝等善聽我今演說。受持數珠校量功德獲益差別若有誦念諸陀羅尼及佛名者。為欲自利及護他人。速求諸法得成驗者。其數珠法應有如是須當受持。若用鐵為數珠者。誦搯一遍得福五倍。若用赤銅為數珠者。誦搯一遍得福十倍。若用真珠珊瑚等為數珠者。誦搯一遍得福百倍。若用木患子為數珠者。誦搯一遍得福千倍。若求往生諸佛淨土及天宮者。應受此珠。若用蓮子為數珠者。誦搯一遍得福萬倍。若用因陀囉佉叉為數珠者。誦搯一遍得福百萬倍。若用烏嚧陀囉佉叉為數珠者。誦搯一遍得福千萬倍。若用水精為數珠者。誦搯一遍得福萬萬倍。若菩提子為數珠者。或用搯念或但手持。數誦一遍其福無量。不可算數難可校量。諸善男子其菩提子者。若復有人手持此珠。不能依法念誦佛名及陀羅尼。此善男子但能手持隨身。行住坐臥所出言語若善若惡。斯由此人以持菩提子故。得福等同如念諸佛誦咒無異。獲福無量。其數珠者。要當須滿一百八顆。如其難得或為五十四。或二十七或十四亦皆得用。此即數珠法相差別。諸善男子。以何因緣我今獨讚用菩提子獲益最勝。諸人善聽。我為汝等重說昔因。過去有佛出現於世。在此樹下成等正覺。時一外道信邪倒見毀謗三寶。彼有一男忽被非人打殺。外道念言我今邪盛。未審諸佛有何神力。如來既是在此樹下成等正覺。若佛是聖樹應有感。即將亡子臥著菩提樹下。作如是言。佛樹若聖我子必蘇。以經七日誦念佛名。其子乃得重蘇。外道讚言。諸佛神力我未曾見。佛成道樹現此希奇。甚大威德難可思議。諸外道等悉捨邪歸正發菩提心。信知佛力不可思議。諸人咸號為延命樹。以此因緣有其二名。應當知之。我為汝等視其所要。說此語已。佛言善哉善哉文殊師利法王子。如汝所說一無有異。一切大眾聞此持珠校量功德。皆大歡喜信受奉行佛說校量數珠功德經<p class='juan'>
</p>
</body></html>
