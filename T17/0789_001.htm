<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><b>　　<A NAME="n363"></A>No. 789</b><p class='juan'>
金剛頂瑜伽念珠經(於十萬廣頌中略出)</p>
<p><span class='byline'>　　　　開府儀同三司特進試鴻臚卿肅國公食邑三千戶賜紫贈司空謚大鑒正號大廣智大興善寺三藏沙門不空奉　詔譯</span><br><p>爾時毘盧遮那世尊。告金剛手言。善哉善哉。為諸修真言行菩薩者。說諸儀軌則。哀愍未來諸有情等。說念珠功德勝利。由聞如是妙意趣故速證悉地。時金剛薩埵菩薩白佛言。唯然世尊我今為說之。爾時金剛薩埵菩薩而說偈言<p class='lg'>　珠表菩薩之勝果　　於中間絕為斷漏<br>　繩線貫串表觀音　　母珠以表無量壽<br>　慎莫驀過越法罪　　皆由念珠積功德<br>　硨渠念珠一倍福　　木患念珠兩倍福<br>　以鐵為珠三倍福　　熟銅作珠四倍福<br>　水精真珠及諸寶　　此等念珠百倍福<br>　千倍功德帝釋子　　金剛子珠俱胝福<br>　蓮子念珠千俱胝　　菩提子珠無數福<br>　佛部念誦菩提子　　金剛部法金剛子<br>　寶部念誦以諸寶　　蓮花部珠用蓮子<br>　羯磨部中為念珠　　眾珠間雜應貫串<br>　念珠分別有四種　　上品最勝及中下<br>　一千八十以為上　　一百八珠為最勝<br>　五十四珠以為中　　二十七珠為下類<br>　二手持珠當心上　　靜慮離念心專注<br>　本尊瑜伽心一境　　皆得成就理事法<br>　設安頂髻或挂身　　或安頸上及安臂<br>　所說言論成念誦　　以此念誦淨三業<br>　由安頂髻淨無間　　由帶頸上淨四重<br>　手持臂上除眾罪　　能令行人速清淨<br>　若修真言陀羅尼　　念諸如來菩薩名<br>　當獲無量勝功德　　所求勝願皆成就　</p><p>加持念珠貫串之法。一如蘇悉地經說。其瑜伽經但說其功能理趣。不說相應知金剛頂瑜伽念珠經<p class='juan'>
</p>
</body></html>
