<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n369"></A>No. 792</b><p class='juan'>
佛說法受塵經</p>
<p><span class='byline'>　　　　後漢安息國三藏安世高譯</span><br><p>聞如是。一時佛遊於舍衛國祇樹給孤獨園。佛告諸比丘。比丘受教從佛而聽。佛言比丘。凡人為一法。受塵自污。迷惑憂愁。沒無端際。吾見其不得無上吉祥之道。如丈夫欲見女子色。是以好色之士。為染為醉為貪為污為惑為著為住為受。從婬女言故。長久趨走往來。為受懃苦耳。常欲聞婬女之聲。鼻欲聞其香。舌欲得其味。身欲更其細滑。是以長久趨走往來受苦。是故不當為女色聲香味細滑所染惑也。當覺知是。又復諸比丘。凡人為法。受塵自污。迷惑憂愁。沒而無際。吾見其不得無上吉祥之道。如婬女欲見男子色。是以好色之女。為染為醉為貪為污為惑為著為住為受。為士色故。長久趨走往來受苦耳。常欲聞男子之聲。鼻欲聞其香。舌欲得其味。身欲更其細滑。是以長久趨走往來受苦。是故不當為士色聲香味細滑所染惑也。當覺知是。佛說是已。皆歡喜受行佛說法受塵經<p class='juan'>
</p>
</body></html>
