<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n387"></A>No. 800</b><p class='juan'>
佛說無上處經</p>
<p><span class='byline'>　　　　失譯人今附東晉錄</span><br><p>如是我聞。一時佛在舍衛國祇樹給孤獨園。爾時世尊告諸比丘。有三無上處。汝等諦聽。當為汝說。諸比丘白佛。唯然受教。佛告比丘。三無上處者。一佛無上處。二法無上處。三僧無上處。若諸眾生。兩足四足無足多足。若色無色。想無想。非想非無想。如來於中說無上處。諸比丘。若有眾生能於佛無上處。起信向心者。於天人中。得無上果報。諸比丘。是名初無上處。復次諸比丘。於有為無為色無色法離欲法。為無上處。諸比丘。若有眾生。能於此法無上處。起信向心者。於天人中。得無上果報。諸比丘。是名第二無上處。復次諸比丘。僧無上處者。若僧若群若叢聚若徒眾中。如來弟子僧。為無上處。諸比丘。若有眾生。能於此僧無上處。起信向心者。於天人中。得無上果報。是名三無上處。時諸比丘。聞佛所說。歡喜奉行佛說無上處經<p class='juan'>
</p>
</body></html>
