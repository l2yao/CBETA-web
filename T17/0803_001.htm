<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><b>　　<A NAME="n393"></A>No. 803</b><p class='juan'>
佛說清淨心經</p>
<p><span class='byline'>　　　　西天譯經三藏朝奉大夫試光祿卿傳法大師賜紫沙門臣施護等奉　詔譯</span><br><p>佛世尊。一時在舍衛國祇樹給孤獨園。與苾芻眾俱<p>佛告諸苾芻言。汝等諦聽。若諸聲聞修習正行欲得清淨心者。當斷五法修習七法而令圓滿。何等五法。一貪欲。二瞋恚。三昏沈睡眠。四掉悔。五疑。此五蓋障應當除斷<p>何等七法。一擇法覺支。二念覺支。三精進覺支。四喜覺支。五輕安覺支。六定覺支。七捨覺支。如是七法應當修習<p>諸苾芻。所言清淨心者。當知即是心解脫增語。慧解脫增語。由貪染污心不清淨。由無明染污慧不清淨<p>若諸苾芻斷除貪染即得心解脫。斷除無明即得慧解脫<p>又諸苾芻。離貪染污得心解脫者。是名身作證。斷除無明得慧解脫者。是名無學。永離貪愛了知真實正智。現前取證自果盡苦邊際。諸苾芻。如是所說汝等應學佛說清淨心經<p class='juan'>
</p>
</body></html>
