<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n397"></A>No. 805</b><p class='juan'>
佛說栴檀樹經</p>
<p><span class='byline'>　　　　失譯人名今附漢錄</span><br><p>聞如是。一時佛從比丘。在維耶梨國。有迦羅越。奉佛明法。請佛供養佛咒願畢。迦羅越。於佛前肅然。願聞法義。佛便笑。五色光從口而出。繞身三匝。還從頂入。阿難整衣服。叉手白佛言。佛不妄笑。笑必說法。有所濟度。願為說之。天尊曰。善哉阿難。弘慈欲為一切開通法橋。沙門之儀。汝應其式。今者演之。諦聽執受。彼國有五百人。入海採寶。置船步還。經歷深山。日暮止宿。預嚴早發。四百九十九人。皆引行去。一人臥熟。失輩仍遇天雨雪。失去徑路。窮厄山中。啼哭呼天。有大栴檀香樹。樹神謂窮人言可止留此。自相給衣食。到春可去。窮人便留。至于三月。啟樹神言。受恩得全身命。未有微報。顧有二親。今在本土。實思得還。願乞發遣。樹神言善。便自從意。以金一餅賜之。去此不遠。當得國邑。可得還汝鄉里。窮人臨去。問神言。此樹香潔。世所希有。今當委還。願知其名神言。不須問也。窮人復言。依陰此樹積歷三月今當委還。情懷恨恨。若到本國。當宣揚樹恩神便言樹名栴檀。根莖枝葉。治人百病。其香遠聞。世之奇異。人所貪求不須道也。窮人還至故國。中外親親。歡喜相樂。後無幾間。國王病頭痛。禱祝天地山水諸神。病不消差。名醫省視。惟當得栴檀香以護病便得愈。王即募求民間。無有便宣。令國中得栴檀香者。拜為封侯。妻以小女。時窮人聞償祿重。便詣王所白言。我知栴檀香處。王便令近臣將窮人往伐取香樹。至到樹所。使者見樹洪直。枝條茂盛。華果煌煌。人所希見。心不忍伐。不伐者則違王命。病不消愈。伐之者中心隱隱。踟躕徘徊。不知云何。樹神便於空中言。便伐之但置其根耳。伐已以人血塗之。肝腸覆其上。樹自當生。還復如故。使者聞神言如此。便令人伐之。窮人住在樹邊。樹跢地。枝摽殺窮人。使者便與左右議言。向者樹神言。當得人血肝腸以祠樹。心為憮然。不知當以誰塞此。此人今死。便以當之。則屠割取其肝血。如神所敕。樹即更生。車載所伐樹。以還國中。醫即進藥。王病得愈。舉國歡喜。王命國中人民。其有病者。皆詣宮門。王出香藥給之。病皆得愈。王身康寧。黎民無病。舉國忻忻。遂致太平。阿難退坐。稽首質言。是窮人何無反復。違樹神重言誓。佛報曰。乃往昔惟衛佛時。有父子三人。其父奉五戒。行十善。持八關齋。未曾懈怠。大兒常於中庭。空中燒香。供養十方諸佛。小弟愚癡。不知三尊。輒以衣覆香上。兄謂言此大重何以犯之。弟起惡意。誓言斷兄兩足。兄復起念。當拍殺弟。父言。汝二子諍使我頭痛。大兒報言。願破我身為藥。令父疾損。口不可妄言。故世世受罪。弟興惡意。欲斷兄足。後果將人往斷樹。兄欲拍殺弟。今作樹神。果因樹為體拍殺弟。時國王頭痛者其父也。奉齋精進。故得尊貴。時言使我頭痛。後果頭痛。各受其殃。佛言。罪福報應如影隨形。佛廣為說身口意戒。迦羅越。則向須陀洹跡。率將妻子。以家資上佛。各發道願。佛說經竟。迦羅越。歡喜作禮佛說栴檀樹經<p class='juan'>
</p>
</body></html>
