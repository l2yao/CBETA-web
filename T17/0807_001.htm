<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n401"></A>No. 807</b><p class='juan'>
佛說內藏百寶經</p>
<p><span class='byline'>　　　　後漢月氏三藏支婁迦讖譯</span><br><p>佛在羅閱祇耆闍崛山中。時有萬二千比丘僧。菩薩七萬二千人共坐。文殊師利菩薩從坐起前白佛。今菩薩大會欲從佛聞漚和拘舍羅所入事。菩薩何因緣分別知內外事。佛語文殊師利菩薩。聽我所說。隨世間習俗而入教。佛智不可量經法不計。諸阿羅漢辟支佛所不能知。何況世間人當所聞知。世間人所行皆著。佛所行無所著。獨佛佛能相知。如佛經法所言。如佛身內外心智慧<p>佛何緣現世間。何因當別知。雖在世間皆不著。悉為世間作明<p>身所行口所言心所念。隨世間習俗而入。行內事行。諸佛法所行無能過者。佛所行無有能逮者。隨世間習俗而入。無有能知者<p>佛用哀十方人故悉現明。隨世間所喜為說經法<p>菩薩不從父母遘精而生。其身化作。譬如幻示現父母。隨世間習俗而入。示現如是<p>佛光焰不可計照明十方。隨世間習俗而入。示現七尺光明<p>佛未嘗持足蹈地。文相反現地。隨世間習俗而入。示現如是<p>佛從數千萬億阿僧祇劫以來。成就般若波羅蜜。隨世間習俗而入。示現小兒<p>佛照明十方人於婬瞑中。隨世間習俗而入。亦復現妻子<p>菩薩生墮地時自說言。天上天下無過我者。我當過度十方人。隨世間習俗而入。亦復問。太子閻浮提坐樹下時。從是起去勤苦六年。隨世間習俗而入。示現人勤苦如是<p>佛道欲成時於樹下獨坐。隨世間習俗而入。放光使魔知之<p>佛智慧以成悉等無有能過者。隨世間習俗而入。得佛坐安隱。示現世間如是<p>雖得佛用哀十方人故。當為說經度脫之。釋梵從佛求哀。為人故使佛說經。隨世間習俗而入。示現如是<p>佛智慧無有能增減者。隨世間習俗而入。示現智慧多少如是<p>佛亦無所從來。去亦無所至。住如本無。隨世間習俗而入。呼佛為出入。示現如是<p>佛無入所適住。譬如空亦無所適住。隨世間習俗而入。呼佛為住。示現如是。佛足譬如蓮花不受塵垢。佛洗足隨世間習俗而入。示現如是<p>佛身如金不受塵垢佛現入浴。隨世間習俗而入。示現如是<p>佛口中本淨潔譬如鬱金之香。佛反以楊枝漱口。隨世間習俗而入。示現如是<p>佛未嘗有飢時。用哀十方人故為現飢。隨世間習俗而入。示現如是<p>佛身如金剛淨潔無瑕穢無清便。現人大小清便。隨世間習俗而入。示現如是<p>佛身無有衰老時但有眾德。而現身衰老。隨世間習俗而入。示現如是<p>佛身未嘗有病。而現病呼醫服藥。與藥者得福無量。隨世間習俗而入。示現如是<p>佛力不可當持一指動十方佛剎。現人羸瘦疲極。隨世間習俗而入。示現如是<p>佛一念頃能飛至無央數佛剎而現疲極。隨世間習俗而入。示現如是<p>佛身如幻以經法名為身。現人惡露身。隨世間習俗而入。示現如是<p>佛本無所有。隨世間所喜樂現所有。隨世間習俗而入。示現如是<p>佛身力不可計。終無坐起行步臥出。現人坐起行步臥出。隨世間習俗而入。示現如是<p>佛身終不以寒溫動。隨得寒溫陰涼。隨世間習俗而入。示現如是<p>佛如空現人常著衣無有解時。譬如梵天人常著衣。隨世間習俗而入。示現如是<p>佛頭未嘗墮髮法但示人。亦無有見持剃刀去者。隨世間習俗而入。示現如是<p>佛無坐時。現人勤苦於石上坐。隨世間習俗而入。示現如是<p>佛咽喉有滋味之相。未嘗有飢時。用哀十方人故。有人施與麤惡悉為受。隨世間習俗而入。示現如是<p>佛功德之福不可盡。亦無有能過者。佛入城分衛得空缽出。隨世間習俗而入。示現如是<p>佛功德福不可盡。欲得天上天下名好衣悉可得。故著補納之衣。隨世間習俗而入。示現如是<p>佛欲得舍宅床臥具天上天下珍寶殿舍悉可得。現世間人暴露精思草蓐上坐。隨世間習俗而入。示現如是。佛持威神吹海水悉令枯竭。見天雨持傘蓋。隨世間習俗而入。示現如是<p>佛一念頃能使數千萬億魔不知佛處。現人為魔所嬈。隨世間習俗而入。示現如是<p>佛悉曉了十方不可計諸佛所有經法。示現人反覆問。隨世間習俗而入。示現如是<p>佛用哀十方故出現世間欲教度。復現人供養得福無量。隨世間習俗而入。示現如是<p>佛無本隨世間所喜色。現身如是本一。隨世間習俗而入。示現如是<p>合聚十方雷電之聲共作一聲。不能動佛一毛。現入禪三昧當於無聲處。隨世間習俗而入。示現如是<p>諸經法本無名。佛示人諸經法無央數。隨世間習俗而入。示現如是<p>佛想計本悉斷常不離三昧。現人為說若干種經法。隨世間習俗而入。示現如是<p>佛前身所作善惡。不可前身得會當後身。得佛示人自作自得。隨世間習俗而入。示現如是<p>佛知世間本無人。諸所有本無形。佛現度脫無央數人。隨世間習俗而入。示現如是<p>佛知諸經法本空本亦無所有。現人有更死生。隨世間習俗而入。示現如是。本無今世後世之事。佛現人有今世後世之事。隨世間習俗而入。示現如是。五陰六衰四大合為一本無有。佛示現人欲界色界無思想界。隨世間習俗而入。示現如是<p>本無過去當來今現在人。佛現死生五道中人。隨世間習俗而入。示現如是。佛為悉示愚癡皆盡。現人本布施。隨世間習俗而入。示現如是<p>過去當來今現在經法佛悉知其本。佛示人可說有不可說。隨世間習俗而入。示現如是<p>佛知諸經本末一切皆深。佛分別各自說其事。隨世間習俗而入。示現如是<p>佛所語無有異說。四諦法隨人所解而說。隨世間習俗而入。示現如是<p>諸比丘僧難可敗壞。正使數千億萬魔來。及諸惡不能破壞比丘僧。佛現人破壞比丘僧。隨世間習俗而入示現如是<p>經法本無從誰學亦莫不學者。佛現人經法是受戒。是不受戒。隨世間習俗而入。示現如是<p>空空亦無繫。亦無脫世間。佛示人度脫。隨世間習俗而入。示現如是<p>佛般泥洹無所向。阿羅漢般泥洹無所向。佛說法示人。隨世間習俗而入。示現如是<p>佛說無所生無所滅。是為要亦無所得。亦無所失。隨世間習俗而入。示現如是<p>佛說泥洹。譬如燈滅無形。但有字耳。經法無有能壞者。隨世間習俗而入。示現如是<p>佛悉知諸經法本無形。佛現人說經法甚眾多。隨世間習俗而入。示現如是<p>諸佛心皆無所罣礙。未嘗離三昧時。現人生念。隨世間習俗而入。示現如是<p>佛諸惡悉盡但有諸功德具足。佛現人諸惡未盡。隨世間習俗而入。示現如是<p>佛身行口言心念。當與智慧俱是為本。佛現人使比丘說經自復欲聞。隨世間習俗而入。示現如是<p>佛智慧所解無有竭底。過去當來今現在本空。佛現人說經法隨其所喜各各為說。隨世間習俗而入。示現如是<p>諸佛合一身以經法為身。佛現為人說經法。隨世間習俗而入。示現如是<p>佛辟支佛阿羅漢未得道人。現死生得泥洹。隨世間習俗而入。示現如是<p>佛現為羅漢說經法悉具足。雖知其具足不及薩云若。隨世間習俗而入。示現如是<p>佛智慧無有能過者。悉知無有過去當來今現在。佛現所因緣說經法。隨世間習俗而入。示現如是<p>中有欲知佛及了佛法者。經本端界悉入。是人為曉了佛。隨世間習俗而入。示現如是<p>菩薩亦不入母腹中。亦不從母腹中出。何以故。經法本界無所不入。菩薩現人入母腹中。隨世間習俗而入。示現如是<p>無所從生法樂諸經法。亦無所從生。菩薩現人初生時。隨世間習俗而入。示現如是<p>菩薩母腹空定。含受一佛境界。菩薩各各現人因緣生。隨世間習俗而入。示現如是<p>佛化分身在無央數。不可復計佛剎悉遍至。佛身亦不增亦不減。隨世間習俗而入。示現如是<p>菩薩常現生無有絕時。常本無而住不勤苦。隨世間習俗而入。示現如是<p>佛智慧功德威神不可復計。佛現人限長短使人知之。隨世間習俗而入。示現如是<p>經法本界無有能過者。過去當來今現在皆空故。佛現人尊經法。隨世間習俗而入。示現如是<p>本無所生無所滅經本界悉入。佛現人境界壞敗時。隨世間習俗而入。示現如是<p>經法本無所從生無形而住。佛現經法。隨世間習俗而入。示現如是<p>觀本無亦無所見亦無所視。佛視人悉見悉了悉知。隨世間習俗而入。示現如是<p>諸經法無有作者。亦無所出生。佛現人經法本無所出生。隨世間習俗而入。示現如是<p>泥洹及空無有形聲。亦無有名。佛現四大及形聲。隨世間習俗而入。示現如是<p>佛力無有雙比。不可復計。亦無減盡時。現人衰老求人給使。隨世間習俗而入。示現如是<p>佛慈哀悉遍等。終無有厄難窮極時。佛現癡人不當與從事。隨世間習俗而入。示現如是<p>佛諸功德成就悉具足。佛現功德少所。隨世間習俗而入。示現如是<p>無所從生本從中亦無所出生。佛現三門者。隨世間習俗而入。示現如是<p>佛現本末無所罣礙。功德福無有能過者。佛現人有施與者不斯受趣足而已。示不貪。隨世間習俗而入。示現如是<p>人有至誠善意念佛者。佛即為現佛亦無處所。佛現身行菩薩道者。隨世間習俗而入。示現如是<p>佛度脫不可復計阿僧祇人為不度一人。何以故。本無故。隨世間習俗而入。示現如是<p>佛珍寶內藏經。人有聞者無有不得安隱。度數千萬億劫無數如是。菩薩世世所行用十方人故。菩薩世世行經戒未曾有犯時。用是得佛智慧。有應是行得佛疾。菩薩行慈哀有益十方。無極有作是行者得佛疾。何人聞是不奉行者佛威神巍巍。其有聞經法莫不過度。佛說經已。文殊師利菩薩及諸菩薩等。皆歡喜前為佛作禮而去佛說內藏百寶經<p class='juan'>
</p>
</body></html>
