<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><b>　　<A NAME="n418"></A>No. 815 [No. 816]</b><p class='juan'>
佛昇忉利天為母說法經卷上</p>
<p><span class='byline'>　　　　西晉月氏三藏竺法護譯</span><br><p>聞如是。一時。佛遊於忉利天上晝度樹下無垢白石。愍哀其母度脫之故。正夏三月與大比丘眾俱。比丘八千皆阿羅漢。諸漏已盡得大神足。威曜無極生死悉斷。無復塵垢棄捐重擔。所作已辦。逮得己利。心即從計致平等忍。心已得解度於智慧。普則正士。於世福地多所祐安。唯除一人賢者阿難。菩薩七萬二千人一切大聖神通已達。逮得總持辯才無礙。各從他方異佛世界皆來集會。爾時世尊。與無央數百千之眾眷屬圍遶而為說經。時於眾會有二天子。名曰月氏月上。月氏天子即從坐起。更整衣服偏袒右肩。叉手長跪而白佛言。吾欲諮問如來至真等正覺。假使聽者乃敢自陳。佛告天子。欲問如來何所義乎。月氏天子以偈頌曰<p class='lg'>　其於眾生類　　興發愍哀心<br>　逮求于佛道　　志無垢甘露<br>　自傷己身行　　及慈哀群黎<br>　余以斯等故　　諮問釋師子<br>　於億劫積行　　悉能忍勤苦<br>　一切而布施　　志寂然無念<br>　等心於群生　　療化已平均<br>　我問此勝義　　導利黎庶者<br>　假使見正道　　妙相自莊嚴<br>　無垢三十二　　英特之福田<br>　逮斯功德者　　奉敬乎巨海<br>　今予問大聖　　欲了斯義歸<br>　假使無異心　　則無有別念<br>　常志求妙慧　　人中巍巍尊<br>　而無聲聞意　　不慕緣覺事<br>　今余問此義　　堅固無過者<br>　有利若無利　　等心於毀譽<br>　有名若無名　　苦樂不以移<br>　雖處於俗法　　則不以動轉<br>　今我問此義　　遠離恐懼者<br>　以愛己身事　　等念於黎庶<br>　未曾有若干　　咸化于三處<br>　而以修慈心　　有諂無厭穢<br>　今余問此義　　賢將持土地<br>　心琣皞賱唌@　布施戒離邪<br>　其身逮寂然　　戒品不永滅<br>　身口意常正　　將御順擁護<br>　今問最勝義　　處垢而無塵<br>　其忍辱調柔　　達已加遵修<br>　能修任苦患　　憒擾放逸眾<br>　遊救於一切　　而不生瞋恚<br>　因此故問義　　欲決諸狐疑<br>　各常力精進　　恭順不違義<br>　悉愍傷世間　　不為己身施<br>　行道無厭足　　如海受眾流<br>　是故問最勝　　其德如大海<br>　雖存於三處　　不退從諸想<br>　以賢聖之慧　　伏除諸垢塵<br>　承禪定妙通　　神足自娛樂<br>　今故問此義　　普往開化眾<br>　智慧度彼岸　　聖達無有際<br>　棄捐眾思想　　出家除根株<br>　憺怕得自在　　曉了斯法慧<br>　是故今啟問　　無極大聖人<br>　所分別神足　　解了隨順行<br>　遊億垓佛土　　無有國土想<br>　供養億垓佛　　無有諸佛想<br>　是故問此義　　睹者普受欣<br>　其離欲塵魔　　忽化陰身魔<br>　棄捨於死魔　　降伏諸天魔<br>　蠲除一切魔　　則逮成佛道<br>　是故問斯義　　永棄於眾冥<br>　乃震動天地　　樹木及山巖<br>　覺了成佛道　　無量最勝慧<br>　假使已一心　　習於寂定明<br>　是故問此義　　諮啟如斯像<br>　曉了一切慧　　威燿甚巍巍<br>　假住於佛教　　善建立法行<br>　導利于眾聖　　靡所不開化<br>　今故問斯義　　濟遊三處者　</p><p>月氏天子。又問世尊。唯然大聖。何謂菩薩得大聖通殊特之行度於彼岸。何謂菩薩至不可思議善權方便備勸助慧何謂菩薩一切諸法以為一議。入於一味所趣同均。入於一慧平等之說。何謂菩薩奉深禁戒行無放逸。逮成無上正真之道為最正覺<p>佛言。善哉善哉。月氏天子。多所哀念多所安隱。愍傷諸天及十方人。乃能發意啟問如來如此之義。諸菩薩行佛道正真慧。被大鎧者建立大乘。度大欲御大船轉大法輪。施無極法恢弘慧典。欲放大雨欲演普光。慕擊大鼓志大雷震。樂立巨幢願吹大珂。執大法英攬大法典。演無極明欲照世間。務令大乘永存不斷。願大祀祠究竟足滿。以此比類無極之德愍傷群庶。故問如來。諦聽諦聽。善思念之。吾當為汝分別說之。如諸菩薩大士之行。致大聖通具足深戒。至於無上正真之道為最正覺。唯然世尊。願樂欲聞。月氏天子與諸大眾受教而聽。佛告天子。菩薩有四法行。得大聖通殊特之行度於彼岸。何謂為四。菩薩大士曉了諸法而應真諦。於一切法無所倚著。等念諸法而無有盡。逮于聖慧而造明證。遊一切法親近眾典。雖在諸法無有脫者不見異法。何謂諸法而應真諦。如過去空。當來現在亦自然空。天子。欲以曉了是空平等三世空無所想。彼諸有慧分別處所。建立開化解暢道品。便通正業達其義理。是謂曉了而應真諦。何謂於一切法無所倚著。一切諸法住於我所。現有所住於我非我。則謂菩薩曉了諸法而無吾我不依倚身。是則名曰無所倚著。假使菩薩於斯諸法。身無所著無所著已。不住異法。其於諸法不生不住。爾能於彼無所倚著已無所倚。供養諸法則於諸法而無所倚。二何謂菩薩曉了一切猶如虛空。其三界者心之所為。不計斯心無有色像。亦不可睹無有處所。無有教令猶如幻化。因其心本而求諸法則不可得。若以於心不求于心則無所獲心不可逮。以不得心一切諸法亦不可得。諸法則無有法。無形類想。亦無有影而無所有。及與實諦亦無所睹。無所睹者於一切法心無所入。知一切法無所成就亦無所生。譬如虛空。猶如天子。欲察虛空永無有生無所成就。了一切法亦復如是。猶如虛空名曰虛無。彼則憺怕。一切諸法亦復如是。但假字耳彼則寂寞。三何謂菩薩於一切法而親近典也菩薩大士。觀察思惟一切諸法。於斯無知亦無所見。眼不知耳亦無所見。耳不知眼亦無所見。鼻不知舌亦無所見。舌不知鼻亦無所見。身不知意亦無所見。意不知身亦無所見。一切諸法雖有癡騃快眇凶暴。見於法界慧常平等所行具足。其六情界有所照來則有所在。計於本者無有內法。教於外者如無外法。教內法者所見如是。睹若斯者則無有法無有起者。亦無有法有所作為。若有住者睹無所見。佛語天子。是為法界法無所起亦無所滅。而亦不住則無所有。假使有念諸法。不住不生不起無有處所。如是觀者真諦慧備。無有諸法及與法界。不見解脫。斯一切法親近諸典。是為四法。菩薩大士。得大聖通殊特之行度於彼岸。四何謂聖通。所云通者於一切法不信他慧而有諮受。所以言慧於一切法不造二事。所謂無二彼則無名法不可知。設使天子。具足斯慧。其菩薩者速逮聖通。以成就願具足所曉。菩薩曉了如是慧者則淨道眼。超天世人。便睹十方無量無限億百千垓諸佛國土。佛天中天所有聖眾。悉聞諸佛所說經法。彼佛國土群萌之類。其心所念善惡好醜悉識知之。人民伴黨行來如是。逮及若斯。自知往古所周旋處。以慧明證解己本際。他人眾生始無所由。所居止處悉證明之從緣說是。佛告天子。菩薩大士。雖未得至一切通慧。聖明之智巍巍如是。為諸眾生興立佛事。速疾具足一切佛法。逮得無上正真之道為最正覺。於是世尊即說頌曰<p class='lg'>　以善權慧方便道明　　則具足成於大聖通<br>　而常遵修深妙禁戒　　尋用一義解一切法<br>　分別真諦一切經典　　其明目者無所倚著<br>　常觀諸法猶若虛無　　以有所察宣揚悉空<br>　習近諸法彼假號法　　不見諸法有解脫者<br>　其不見者靡所不觀　　已得聖通所見若斯<br>　假使過去法已空者　　當來諸法亦如是空<br>　分別現在則亦若茲　　是乃謂為真諦之見<br>　一切諸法三界常空　　斯明知者無念不念<br>　已無有應應不應者　　其無所畏為睹真諦<br>　若慧如是無著方便　　講說經法無有法想<br>　意無所念則無所著　　無所著者則不動搖<br>　一切諸法自然而興　　其自然者本淨無我<br>　曉了諸法而無吾我　　爾乃不起無他異法<br>　其不生者不有不來　　察計於彼則無所倚<br>　而反講說諸法處所　　雖演佛道不念有我<br>　一切三界心之所由　　彼心則亦不可常睹<br>　無色無人猶如幻化　　當以斯法務求於心<br>　彼以此法求於心已　　則知無心亦無心法<br>　假使已心求心處所　　則便不睹心之本淨<br>　已於諸法無所著者　　雖在黎庶不隨眾想<br>　一切諸法無意無成　　常分別知猶如虛空<br>　如觀虛空不生不有　　分別諸法亦復如是<br>　假號虛空諦無有實　　說有言辭彼法虛空<br>　其眼未曾觀見於耳　　其耳亦不觀見於眼<br>　舌不屬鼻鼻不屬舌　　斯等展轉而不相見<br>　其身未曾察見於意　　意亦不察身之形類<br>　各各如是不能相知　　以是之故斯常憺怕<br>　計著眾惡諛諂癡騃　　諸法之界常等均平<br>　其內事者不知於外　　若外事者亦不知內<br>　以是之故曉法所趣　　成就智慧常不可限<br>　觀見十方億垓諸佛　　及諸聲聞無有罪釁<br>　又彼諸佛所說經典　　無量聖達清淨之義<br>　悉得逮聞所演美辭　　則能受持普修平等<br>　便能了知眾生心念　　具足飛到億萬佛土<br>　識念往古無數世事　　億百千劫如琲e沙<br>　逮成於此妙五聖通　　則得親近安住之慧<br>　彼以佛故有所顯發　　無放逸道興造利義<br>　假使聞斯如是空法　　生欣踊心樂微妙樂<br>　魔不能得彼之瑕短　　則能疾成覺了上道　</p><p>佛告天子。菩薩大士有四事法。至不可議善權方便。何謂為四。菩薩曉了往返度流之法猶如己身。若干種痛苦毒之患睹所遊起。亦欲蠲除他人之苦修行精進。勸諸眾生趣於聖路。令一切法留存道心。為諸群黎積累德品三世亦然。而已勸助一切諸佛。集三世行勸助德品。所作善本加施眾生。放捨弘施有所開化亦不生心其不勸進一切智者心不離脫亦不見道。心不離道道不離心。如道之相身相若斯。以慧平等於心於道亦無所倚。順權方便長益德本。不見法界有所增益。彼於諸法無所思議積功累德未曾厭倦。不以心業求曉了心。彼若布施則無望想。奉修禁戒亦無所失。遵行忍辱亦無所住。所行精進亦無憺怕。一心禪定無所依倚。奉行智慧亦無所習。勸化眾生亦無所著。以愍哀故嚴淨佛土。求於聖達無所起慕。講說經法亦無所入。如是天子。菩薩所行所造德本雖為薄少。善權方便不可限量乃至大道。何謂菩薩所造德本雖為薄少。善權方便得至無量乃致大道。菩薩大士。於一切法念發無量。觀察諸法無有計限得邊際者。所以者何。天子。欲知一切諸法。則空無想亦無有願。其以空者則亦無量。假使暢達無量心者。講法雖少善權方便廣大無際。所以者何佛道無量勸心無限。至無際法則為諸佛世尊之道。復次天子。菩薩大士善權方便。勸勉眾生令入正行。憂群萌類所樂法者而勸立之。若施有所救濟為說經法。復次天子。菩薩大士。不以布施而為審諦言是我所。持戒忍辱精進一心智慧。亦復如是。不名我所又有所施。若持戒者亦無所念常順禁戒。具足忍辱見人所作。是非悉忍。奉行精進修清白行一心禪思。曉了方便觀察智慧。復次天子。菩薩大士分別曉了。善權方便與聲聞俱。而開化之不樂所行。所修堅固與緣覺俱。不樂所行堅固其志。是為四法。菩薩大士。致不可議善權方便。於是世尊即說頌曰<p class='lg'>　曉了於二事　　己身及他人<br>　當除吾苦患　　療盡眾惱熱<br>　愍念於眾生　　勸使在道心<br>　思惟一切法　　演令入一義<br>　一切群生慶　　合集於三世<br>　普於諸佛德　　悉當勸化之<br>　而悉曉了斯　　皆以施眾生<br>　真心而惠施　　猶以佛慧故<br>　一切所發心　　悉勸助佛道<br>　不失於道心　　見諸法悉脫<br>　察心及於道　　不見有二事<br>　其相有所存　　了心相同等<br>　法等故平等　　不二無所有<br>　明知權方便　　長益清白法<br>　其種無為益　　法界不可議<br>　志求於佛道　　常以不厭倦<br>　不以心念心　　吾長清白議<br>　不忘失道心　　所作而勸助<br>　布施不望報　　護戒無所念<br>　常修行忍辱　　不立計有人<br>　琠^行精進　　身口心寂然<br>　禪定無所倚　　智慧度無極<br>　開化解眾生　　不處於顛倒<br>　嚴淨諸佛土　　志性無剛強<br>　常志于佛道　　於法無所捨<br>　諮受一切典　　故慧不可議<br>　為眾生說法　　不著於文字<br>　造行如是者　　速成佛無難<br>　心不想於空　　不慢無所念<br>　無想無所願　　不可稱限量<br>　知群黎所行　　隨之因開化<br>　自在而布施　　說法給所乏<br>　有施眾生　　不言我獲　　不高於戒<br>　不忽忍辱　　不慢精進　　不著禪定<br>　而於智慧　　無所吝惜　　常喜布施<br>　講論眾戒　　遵修謙下　　琣瑹i猛<br>　雖奉禪思　　永無所著　　興發智慧<br>　而以布施　　在於緣覺　　聲聞之中<br>　菩薩大士　　遊於此黨　　假使處中<br>　有所造業　　明眼達士　　不樂彼行<br>　以能建立　　如斯法者　　是則名曰<br>　菩薩之行　　曉了善權　　不可思議<br>　所為惠施　　至無限量　</p><p>佛告天子。菩薩有四事法。一切諸法以為一議入於一味所趣同等。入於一慧平等之說。何謂為四。菩薩大士。曉了法界無所破壞。解諸法空而普遊至。於諸法議無所同像。平等吾我及於他人。曉了諸法悉為憺怕。是為四。曉了是慧所睹若此。於世俗法及度世法。靡不通達不造二觀。若罪若福有礙無礙。若聞不聞有為無為。於此諸法不造不觀。不見諸法有所受者。無凡夫法無羅漢法無若干觀。其凡夫法不為清淨也。不察羅漢法獨解明。不舉不下分別一議。趣憺怕門演暢講說。散一切法而於諸法不見散壞。修行一忍永無有二。以入一議普入諸法。所謂入者無所從生。是為天子菩薩大士。得近無上正真之道成最正覺。亦不念言我近若遠。所以者何。不處一議見異群黎。亦觀睹人與道別異。又思惟之人不可得爾乃是道。於是世尊即說頌曰<p class='lg'>　而於法界　　無所破壞　　又彼法界<br>　無能散者　　計如法界　　諸人若斯<br>　但假有字　　無有若干　　了諸法空<br>　則致響忍　　其內若外　　有為無為<br>　觀察斯法　　悉無所有　　分別一議<br>　皆知為空　　諸所現法　　無所同像<br>　不著己身　　及與他人　　若不計念<br>　有吾我人　　其行未曾　　有若干想<br>　修於寂然　　志在憺怕　　普觀一切<br>　諸法所存　　於一切法　　靖默無念<br>　遊于憺怕　　而無所著　　講說現在<br>　及度世事　　彼則不興　　造盡滅盡<br>　若福若罪　　若聞不聞　　不念於法<br>　不取音聲　　不在有為　　亦不無為<br>　常等一觀　　不喜二事　　不睹諸法<br>　有所受者　　不得凡夫　　及阿羅漢<br>　不說凡夫　　癡穢不淨　　此則名曰<br>　阿羅漢法　　亦無所舉　　不有所下<br>　分別一議　　而悉寂然　　曉了諸法<br>　皆無所壞　　亦不毀散　　一切法界<br>　不謂忍別　　與空異耶　　普知諸法<br>　一切悉空　　不著於空　　無倚了忍<br>　以入一議　　悉了一切　　此無所起<br>　其本清淨　　如是行者　　疾成佛道<br>　速得親近　　無量正覺　　不計有身<br>　不念道心　　一切諸法　　吾我及彼<br>　悉無所著　　得平等覺　</p><p>佛告天子。菩薩有四事法。奉深禁戒行無放逸。何謂為四。菩薩大士而自念言何謂禁戒。則順觀察思惟其議。若身行善。口言至誠。心念柔順。是為禁戒。又復念言。何謂身善。何謂言誠。何謂心柔不犯身事而不殺生盜竊婬劮。是身行善。口不說非妄語兩舌惡口讒言。是口言誠。心不念非念餘瞋恚邪見之事。是心念柔。彼諦觀察而自念言。假使不犯身口心者不可分別其處。所在青黃赤白紫紅之色。計於眼者不分別識。耳鼻口心亦復如是不分別識。所以者何。彼亦不生亦無生者。亦無起者亦無不起。設不有生無所生者。亦不有起。無所起者。則不堪任分別識法。又更念言。爾時察之則無所有。亦無有戒則無所行。已無所行則不可知。已不可知不當於彼有所倚著。造此行已則無所見。當爾之時不見有戒。已不見戒勸彼戒者亦無所見。是為天子菩薩大士奉深禁戒。復次天子。若有菩薩曉不貪身。不處見身亦不睹見。修於持戒亦不犯禁亦無所著。復次天子。菩薩大士入深法藏在所護禁。威儀禮節行步進止。安詳順教是曰為戒。不自見己之所興行。不見他人之過咎。是故名曰深妙之戒。復次天子。菩薩不犯於戒亦不毀戒又不弄戒。其反己者則以反戒。若不反己則不反戒。以不反戒則無所犯。已不犯戒則不弄戒便無所度。所以不弄不度戒者。了一切法悉度脫故。以度脫者則無有我亦不無我。既無有人何所度者。是為四。於是世尊即說頌曰<p class='lg'>　其身清淨　　言無誤失　　心念鮮明<br>　行無瑕穢　　而常自護　　謹慎於行<br>　彼菩薩者　　乃謂奉戒　　將順奉行<br>　於斯十善　　聰明菩薩　　若能護此<br>　則身口意　　無所犯負　　斯能名曰<br>　奉明達戒　　其無所造　　不起無生<br>　彼無形色　　無有處所　　已無像貌<br>　則無所住　　便不可得　　何所歸趣<br>　戒不有造　　常如無為　　則不可以<br>　眼觀察之　　耳無所聞　　無鼻無舌<br>　身不可別　　及心所念　　設不分別<br>　於六根者　　則達諸趣　　無所依倚<br>　設如是觀　　乃清淨戒　　未曾逮戒<br>　有所立處　　彼無有戒　　無意無正<br>　護於禁戒　　無吾我想　　將養於禁<br>　亦無戒想　　修深要戒　　志得自在<br>　以能分別　　所見身者　　即不墮落<br>　六十二疑　　其無所見　　不睹處所<br>　雖奉禁戒　　不自憍恣　　則能順入<br>　深妙法藏　　所行禮節　　為不妄想<br>　善修安詳　　將順謹慎　　其禁戒者<br>　無有異著　　不倚吾我　　亦不依戒<br>　已無吾我　　則無禁戒　　不念己身<br>　及與禁戒　　如是乃謂　　為法器耳<br>　無吾我者　　不依倚戒　　不計身者<br>　不想念法　　無身見者　　無有戒心<br>　不犯戒者　　無有脫禁　　亦不建立<br>　於禁戒中　　不計有身　　則無戒想<br>　深妙之戒　　謂無所犯　　假使勇猛<br>　奉戒如是　　彼則未曾　　有所毀犯<br>　如是戒者　　聖賢所歎　　於一切法<br>　而無所著　　愚騃之夫　　住吾我想<br>　將護禁戒　　言我畏慎　　則失戒寶<br>　永無有餘　　便不度脫　　三界之患<br>　假使有人　　除諸見網　　則不見彼<br>　違失禁戒　　其人心計　　無有吾我<br>　順奉禁戒　　不墮疑見　　便不恐懼<br>　墮於惡趣　　若使分別　　禁戒如是<br>　則不睹見　　犯禁戒者　　不察吾我<br>　不見三世　　況當觀察　　犯戒毀禁　</p><p>月氏天子白佛言。得未曾有。天中天。諸佛世尊道法微妙。無上正真甚深難及。菩薩所作第一巍巍。乃能奉修如此之法。而無所住亦無所修。除去一切諸所妄想離吾我念。行無數劫而不墮落聲聞緣覺。而不中道違失道意。具足佛法入不缺漏。云何菩薩奉行何法修微妙典。於真本際而不取證。世尊告曰。天子聽之。菩薩有四事行深妙法。於真本際而不取證。何謂為四。菩薩大士堅固志願。建立要行具一切智。奉修精進而不怯弱。不住立者不捨眾生。於大哀不斷教。善權方便勸眾德本。是為四行深妙法於真本際而不取證。於是世尊即說頌曰<p class='lg'>　其明智者　　志願堅強　　未曾違失<br>　往古所曉　　為一切智　　精進慇懃<br>　終不處於　　興廢異乘　　奉行精進<br>　常無放逸　　敢所遵修　　心不怯弱<br>　亦不捐捨　　一切眾生　　而普等心<br>　群萌之類　　常加愍哀　　普世群黎<br>　能忍勤苦　　意不轉移　　志不欲令<br>　道教斷絕　　猶如有人　　積無數寶<br>　而善覺了　　善權方便　　勸一切德<br>　行無厭足　　遊趣最要　　懷於愍哀<br>　不於中間　　滅盡諸漏　　其有稟授<br>　於此經典　　其菩薩者　　名曰勇猛<br>　而常奉修　　深妙之法　　彼則未曾<br>　倚著本際　</p><p>月氏天子復白佛言。何謂菩薩奉行深要。佛告天子。於是菩薩未曾破壞凡夫之法。而普成就於佛道議。亦不謗毀凡夫之法。亦不睹見佛法長益。亦不遠離於凡夫法。亦不求慕。欲得佛道不興斯行。凡夫法異佛道異乎。亦不念言。凡夫之法瑕穢卑賤。佛之道法為微妙乎。不作斯行凡夫之法則為斯漏。佛之道法無穿漏乎。又復念言。凡夫之法及與佛法。二者俱法虛無寂寞但假號耳。思想致穢。凡夫之法亦無成就。諸佛之法亦無具足。凡夫之法而無有實亦無自然。諸佛之法悉無有實亦無自然。若欲理者凡夫之法。而無所知亦不無知不生無生。若觀察者推其本末。若以空慧無相之慧無願之慧。智慧明省是為佛法。不可別知佛法所處。觀此本末彼悉則空。空不見空亦無所知亦無所觀。悉為本淨無明故起。是以天子。法者無法諸法自然住立諸法憺怕。其憺怕法則無有二。其無二者則無凡夫。亦無聲聞亦無緣覺平等佛道。亦無所教深妙之行為菩薩行。菩薩深修分別正教。無有一法非佛法也。所以者何。其言法者習俗為法。無習俗言有所言者則無所得。其無所得則無所興。以無所興則無形教。一切諸法悉無形像。假使諸法無有限數不離佛法。是故天子。當作斯觀。一切諸法悉為佛法無有想行。其念想行尋即興廢二事之識。是等之類以識為行佛法無漏。亦復於彼而不想求。於彼生起聲聞之行。其解了者法界無塵亦無寂然。假使於法而不受法則無有法。其塵勞法及寂然法。豈可獲到塵勞寂然乎。欲作斯求終不可得。如是天子。假使菩薩曉了如是則為名曰深妙之行。其於諸法及與佛法無所見者。以無所見則為離見。其所見者為無所見。假使菩薩如是觀者。魔及官屬不能得便。莫能勝也<p class='juan'>
佛昇忉利天為母說法經卷上</p>
</body></html>
