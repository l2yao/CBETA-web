<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p class='juan'>
佛說道神足無極變化經卷第三</p>
<p><span class='byline'>　　　　西晉安息三藏安法欽譯</span><br><p>於是月星天子語月天子言。如是菩薩學名為學菩薩。復問何所是菩薩學。報言天子。菩薩學於菩薩。於是無身無身行。無口無口行。無意無意行。是為菩薩學菩薩。於身無所學亦無所獲。亦無所失亦無所亡。如是天子。菩薩學。復言天子。如是學為如來所授決耶。月天子語月星天子言。不作是學者世尊不與決。何以故。不念於是學。不念有所說。亦不念我。亦不念有所求。亦不念我有所學。是名為學。語分部於世不合會其有言。我作是學。為不諦為非說。不念言有我。亦不言是諦。亦不言我是菩薩學。復問若有幾事。天子。得審諦報住。答言。於所願常高舉而不下亦不中間。於願常在心未曾休懈。雖有是而不作。是法為最是法不如。於是法審諦覺知是名為住為審諦住。復問言。天子。持何所法得如來授決。報言。不於凡人法有所捨。亦不於佛法有所得。用是故如來授決。天子。如是法無所捨。於是法無所得。我以是故為如來所授決。復問。如是凡人為皆授決。何以故。如者不捨凡人亦不捨凡人法。於佛法亦無所得。復言天子。何因緣為凡人法。復言法空法界亦空。復言天子。何因緣為佛法如者拘利佛亦如。報言天子。能於虛空界於法界能有所捨不。報言天子。不於如如者於拘利佛為可有所得。報言。不久天子。如是天子。次第說。於凡人法無所捨。於佛法無所得。用是為如來所授決。復言。云何於空界法界於如於拘利佛從是得決耶。報言。天子不爾。復問言。云何天子。於空界於法界於如於拘利佛。於是不得決。餘諸佛復從何所得決。報言。怛薩如受決如空界法界怛薩拘利佛。如是天子。法乎法如此。法乎法也如是授決是為受決為得決已不離阿耨多羅三耶三菩。不離阿惟三佛。於是月星天子前白佛言。世尊。是月天子逮得深慧所說乃爾。佛言。如是說法。天子。菩薩為逮得忍。若求索若發遣。若於一切諸法界。若說若有所說。不能於法界有所見。不能有所語。亦不能有所傳。何以故。於法界無所語亦無所說。如是法界如是人界。如是人界是為佛力處。如是佛力處一切諸法如是如是。天子。如是菩薩為如法住。如是住不復信餘事亦不隨餘事。如是者當復因何等令佛有所說。爾時賢者大目揵連於釋提桓因宮紫紺殿上。為諸天子眾說法。爾時大目揵連從座起便彷佯心念言。如來無所著等正覺。在此閻浮提為已空。閻浮提有無央數人。飢虛欲作功德。不見佛不聞法。於所作為轉減。於是大目揵連作是念已。持天眼遍視閻浮提。便見佛如來無所著等正覺在萍沙宮中食。與大比丘眾千二百五十人俱。是時大目揵連復自見在佛左而坐。自見身形被服坐在佛邊無有增減。復自思惟。得無世尊還閻浮提。復更視巴質樹下。見佛世尊與無央數諸天眾圍繞而為說法。見舍利弗坐佛之右。自見目連與諸比丘坐佛之左。復與大比丘俱。於是賢者大目揵連見甚大可怪。諸佛世尊所作為不可思議。諸佛世尊為威神為大。為能為大。分於閻浮提說法如故而不斷絕。於第二忉利天上為諸天說法。爾時大目揵連復大疑怪。復更諦視。見佛在舍衛祇洹給孤獨園與無央數眾圍繞而為說法。復自見在於會中如其像貌。舍利弗摩訶迦旃延分耨須菩提離越賢者子劫頻奴一切諸大弟子眾。皆悉見如在舍衛。如在羅閱祇。如在忉利天。於是大目揵連復重思惟。閻浮提復見迦維羅衛大國尼拘類。見佛從尼拘類園出入迦維羅衛大國而行分衛。復見比丘形像如目連。於是復見佛在維耶離大國與大比丘眾俱至離垢月童子家飲食。目連復自見色像貌與大比丘眾俱。於是大目揵連見佛在波羅柰大國從分衛還。自見色像貌亦在其中。復思惟遍視閻浮提。所在處皆見有佛。若樹下若巖石間。及閻浮提地上佛悉遍滿。皆見佛比丘僧俱圍繞。若干百千所在聚落皆悉遍見。於是目連重復甚大疑怪。更思惟已持天眼視鬱單曰。見佛與比丘僧俱受食。亦自見身在其中。亦見餘弟子。復視弗于逮。亦見佛在大身眾人中而為說法。於拘耶尼地亦復如是。見佛世尊坐禪無央數千眾皆見為佛作禮。諸弟子眾亦各各隨其色像貌而坐三昧三摩越。亦自見身在其中。於是目連倍復疑怪。復坐思惟。地上諸神。於是復見佛與諸弟子眾。亦復自見在其中及眾弟子。如是虛空中諸神亦見佛在其中。為虛空中諸無央數百千諸天而為說法。亦自見身與眾弟子在其中。如是第一四王天上炎天兜術天尼摩羅提天波羅尼蜜和耶拔致天乃至梵天遍視。復見佛在梵天與無央數百千梵天圍遶而為說法。亦自見身色像貌及一切眾會者。皆悉如大目揵連。神足變化在所作為皆悉爾。自見在中為一切而說法皆如目連。復變諸會者。皆如舍利弗比丘。智慧光明於大眾中為師子吼。如是比各各自以慧力。為說大弟子法。於是大目揵連驚怖衣毛為豎甚可怪。踊躍歡喜則生善心。三反自稱譽言。乃爾乃爾。諸佛世尊甚大可怪。無罣礙行所作亦甚可怪。大踊所成歡喜踊躍五體投地。讚歎言。南無佛。爾時聞大音聲響忉利天皆為震動。於是無央數百千天聚會俱到佛所白佛言唯。世尊。何因緣有是大音聲感動是地乃爾。所問如是如來。佛言。如是天子。大目揵連於佛大地踊躍自歸。五體投地感動使爾。佛言。如是天子。是比丘目連。當自來問。於是比丘目連起住疾疾往到佛所。前以頭面著佛足。遶佛三匝已住佛前。叉十指為佛作禮。是時目連於佛前。說偈言<p class='lg'>　持力不可稱　　佛為已逮得<br>　如佛之所行　　世雄難思議<br>　垢垢已離三　　心意皆已調<br>　天人之中尊　　一切所供養<br>　雖有百千日　　滿於虛空中<br>　盲者無所見　　盲者不蒙光<br>　十力放光明　　弟子因所見<br>　一切諸弟子　　不能及佛明<br>　從胎盲無見　　弟子行亦爾<br>　不能知佛慧　　亦復不能持<br>　雖有信受是　　如來之法教<br>　於是無能知　　不及尊所行<br>　譬若如大海　　欲比牛跡水<br>　其德如須彌　　喻之於芥子<br>　如日之光明　　寧與螢火等<br>　佛世尊之德　　弟子不能及<br>　不可以須彌　　方之譬芥子<br>　日月之光明　　比之於螢火<br>　比之牛跡水　　不可以大海<br>　比之於弟子　　不可以菩薩<br>　譬若如盲人　　以比有目者<br>　若復有乞人　　以比遮迦越<br>　譬如月光明　　比之以星宿<br>　如佛世尊德　　弟子不能當<br>　在於人間行　　復現須彌頂<br>　所現譬如幻　　一切蒙福祐<br>　不知佛在彼　　我憶天下空<br>　不復得見佛　　及與比丘僧<br>　我於此宮舍　　常止坐其中<br>　為諸天婇女　　教誡說法事<br>　便自以天眼　　觀視閻浮利<br>　即見諸百國　　謂之無福地<br>　思惟是天下　　便即見世尊<br>　在於羅閱祇　　與弟子共食<br>　在萍沙王家　　處於大宮中<br>　與諸眾會俱　　眷屬而圍遶<br>　在於是見佛　　譬視冰山雪<br>　自見目連身　　住止在佛左<br>　又見舍利弗　　侍在佛之右<br>　并復及於餘　　一切諸弟子<br>　我自憶呼佛　　下在閻浮利<br>　還在忉利天　　佛故在其處<br>　於是熟自視　　止在忉利天<br>　諦復自思惟　　處在閻浮利<br>　又復見世尊　　在於舍衛國<br>　坐於大眾中　　一切廣說法<br>　亦復自見身　　在於大會中<br>　亦見舍利弗　　及與諸弟子<br>　復現於釋種　　現行而分衛<br>　見在維耶離　　而行受人食<br>　現住波羅柰　　行步而出入<br>　諸有所在處　　皆自見其身<br>　現到鬱單曰　　與諸弟子眾<br>　共行而分衛　　見到阿耨達<br>　亦現在於彼　　與其弟子眾<br>　皆坐而共食　　又復見世尊<br>　現至拘耶尼　　復在弗于逮<br>　為無數拘利　　而為說其義<br>　皆自見目連　　在彼作變化<br>　自現神足力　　示人本所行<br>　於是諸地神　　見其所居處<br>　虛空諸神天　　為之理法事<br>　皆悉具示之　　今睹無上法<br>　在於四王天　　皆為說正法<br>　於炎天所見　　亦復悉如是<br>　見在兜術天　　亦復見魔天<br>　現於尼摩羅　　波耶尼蜜天<br>　悉見諸弟子　　并及與世尊<br>　在於梵天上　　所見亦如是<br>　為諸拘利梵　　皆為其說法<br>　於是自見身　　遍在諸梵中<br>　一切餘弟子　　其眾皆如是<br>　前諸過去佛　　所行皆如是<br>　經行及與樹　　若龕及臥處<br>　於是皆悉見　　無數諸法王<br>　其如是比類　　皆如釋師子<br>　我自在是間　　所見甚可怪<br>　其所見法事　　雄特無過是<br>　諸佛之世尊　　可怪放光明<br>　乃作是變化　　神足中最尊<br>　在於忉利天　　說法不往來<br>　悉遍閻浮提　　處處皆悉見<br>　國邑與郡縣　　聚落及餘處<br>　常等讚歎之　　為其而說法<br>　如我之所睹　　為皆見世尊<br>　并見諸弟子　　為皆得寂定<br>　大拘路拘路　　復及與離越<br>　迦旃延分耨　　及與大迦葉<br>　我皆為已見　　諸佛世尊跡<br>　無數所讚歎　　聞之若如海<br>　於是悉自見　　其身皆在中<br>　無央數之德　　其場聚如是<br>　如是大音聲　　為在須彌頂<br>　以是禮世尊　　其德難思議<br>　恐怖求自歸　　衣毛為之豎<br>　今願持五體　　頭面自歸禮<br>　如是大音聲　　普周無不聞<br>　諸是三千界　　皆為大震動<br>　在於須彌頂　　廣放大光明<br>　我亦於是住　　皆悉而遍見<br>　我於是驚怖　　疾疾到佛所<br>　時即便往詣　　前見人中尊<br>　而問於是法　　恐懼心所怪<br>　皆施行何等　　能作是變應<br>　何所是佛事　　惟願為說之<br>　如是閻浮利　　天上亦如此<br>　於東西南北　　四面俱皆是<br>　若在於梵天　　虛空亦復爾<br>　我自呼有德　　施祐謂為益<br>　自恃得道時　　神足為無比<br>　我求甚使疾　　焦燒道根本<br>　違失如來行　　遠離於佛慧<br>　於是自思念　　是心無解脫<br>　本造當如是　　發心求佛道<br>　今悔無所益　　於行為了盡<br>　諸情悉已斷　　於佛法無益<br>　譬如人入海　　行採求眾寶<br>　捨摩尼不取　　而更求污泥<br>　自察如我智　　并復及餘人<br>　棄於世尊行　　而反求弟子<br>　若疑有懈怠　　是行不得佛<br>　精進發道意　　合會諸善德<br>　如是勤苦行　　可得過三界<br>　其能作是行　　佛慧可疾得<br>　惟願稽首禮　　歸命諸世尊<br>　其有逮得是　　持最尊佛慧<br>　能現無極變　　獨有釋師子<br>　諸有見聞者　　疑惑為永除　</p><p>爾時佛讚賢者大目揵連如汝境界能視能見。復次目連。如諸佛世尊境界不可思惟。令一切人及蜎飛蠕動。皆得辟支佛都合會是智。共消息不能知不能見。何況汝一弟子而欲計量知。是一處之所作尚不能知。況佛境界而欲得知耶。如是目連。復次當來輩皆共聚會。是輩聚會已共坐一處視道變化。如是如來等正覺。變化現道神足。名為道變化神足變化無極變化法言所說。目連則言。如是世尊。賢者大目揵連。聞佛所說已。自見身在蓮華上。放身光明而在梵天。自於其處所語四天下皆聞。於是目連說偈言<p class='lg'>　佛出於世間　　甚為難得值<br>　無數億百千　　難計拘利劫<br>　譬如優曇缽　　其華甚難值<br>　如是佛難見　　世尊過於是<br>　譬之若尊王　　飛行遮迦越<br>　常而有神足　　福德力亦爾<br>　其子有千人　　七寶皆悉具<br>　往到於佛所　　聽受上法言<br>　梵天與帝釋　　所欲得自在<br>　若欲樂天上　　復樂於人間<br>　五樂以自娛　　恣心歡喜樂<br>　往到法王所　　一切可得願<br>　若能有棄離　　一切諸愛欲<br>　到於泥洹寂　　如服甘露味<br>　其欲逮無極　　得最神足力<br>　當詣世雄所　　聽受上法言<br>　若有辟支佛　　及與諸弟子<br>　於是兩足中　　佛為最尊上<br>　降伏於魔王　　并及諸官屬<br>　當往到如來　　見於法之主　</p><p>於是大目揵連。發起無央數那術億百千天子欲界色界。疾疾各以所有天華天香天傅飾華天澤香。皆持欲往到佛所。各持是華供養散於佛上。以頭面稽首禮佛足卻住一面。於是目揵連。以神足力聚會諸天眾共在一處已。便往到佛所前以頭面著佛足。皆卻住一面。佛爾時語目連言。目連。聽我所說道神足變化無極法言。於是目連受教而聽。復次目連。三千大千剎土。百億日月。百億大海。百億須彌山。百億四天下。是名三千大千世界為一佛剎。於目連意云何。呼一閻浮利謂我於是中得道。目連。莫作是視。何以故。目連。於一切四天下。隨其所願上中下而為說法。知誰當得阿惟三佛。誰在母腹中。誰在兜術天。誰復般泥洹皆悉知<p>復次目揵連。於是三千大千剎土東方。去是四天下萬二千四天下。其四天下世界名無塵。有佛號字比羅耶摩提(晉言如鏡明無垢)。今現在說法。復次目連。彼四天下世界人民無婬怒癡。常親近道法樂聽受奉行。彼有求菩薩道者。少求辟支佛道者。求弟子行者甚眾多。復次目連。彼佛如鏡明無垢一一所說法。九十九億人解弟子乘。於彼不說沙門之四德。不如是聞說沙門之四德。何等四德。須陀洹。斯陀含。阿那含。阿羅漢。復次目連。彼世界人在一坐。皆得六通之證。逮八惟務禪皆自念知。為脫於生死歡喜踊在虛空中。去地七仞坐於虛空便般泥洹。身中出火還自燒身。亦無有骨亦不見灰都無所有。如是目連。彼佛現在說法。寂然度人寂然般泥洹。彼世界無取無與。若飢渴所念。飲食皆自然在前。衣被服飾譬如忉利天上。若起若滅若生。不因母人胞胎生。無有女人因福自然而生。其地皆作黃金色。復次目連。彼佛如來國土人民壽五百歲有長有短。於目連意云何。能知彼佛如鏡明無垢如來不。目連則言不知。彼土如來則我身是。我於彼間以法而教導。如是目連。如是比名為道神足無極變化也。一切弟子辟支佛皆悉過其上<p>復次目連。於是三千大千剎土南方。去是萬八千四天下。世界名羅陀那三披(晉言寶等有世界)。其世界有三寶。黃金白銀水精。彼世界佛號羅陀那揵頭(晉言寶品)如來至真等正覺。今現在而說法。如是目連。復次彼佛如來。為辟支佛行者說法。彼佛世界少菩薩。弟子行者於彼剎沒生於空無佛處。於彼處皆當得辟支佛。於目連意云何。知彼佛寶品如來無所著等正覺不。目連言。不知。天中天。佛言。則我身是。我於彼間說法以教導人。如是名為道神足無極之變化也。一切弟子及辟支佛去佛甚遠<p>復次目連。於是三千大千剎土西方。去是四天下二萬二千四天下。其世界名羅陀那質多(晉言名寶意)。其世界有七寶。黃金白銀琉璃水精瑪瑙赤真珠車渠是為七寶。如是目連。彼世界以寶為樹。其經行處皆寶。以寶為交露帳以寶為欄楯。皆以雜寶而挍莊之。以寶為浴池中有八味之水。食飲皆自然念便自然至。譬如兜術天上諸天被服飲食。彼土人民亦如是。彼國土不聞母人亦不見母人。亦無有母苦生者。亦無男子母人合會者。亦無婬泆於欲。亦不婬泆於財。亦不婬泆於懈慢。亦不從胞胎生。彼世界一切人。生皆從蓮華藏化生於彼。目連。復次寶意世界。佛號寶等有如來無所著等正覺。於彼說法。彼佛如來不說餘事。純以菩薩篋藏。令一切發三菩心。令不可復計阿僧祇人。皆得無所從生法忍。復不可計阿僧祇人皆受決。當為阿耨多羅三耶三菩。彼佛世界無有弟子緣一覺行者。皆悉菩薩。亦無有恩愛。心亦不念。滿彼四天下。彼國如來。壽八萬四千歲。其土人民壽亦如是有長有短。彼國人壽盡不墮三惡道不生邊地。彼國菩薩若於是壽盡。倍復生清淨剎土。面見諸佛世尊。於彼天若天龍揵沓和。其心不念一等無異。皆有薩芸若意。諸天龍揵沓和。雖有是名悉願同一。雖若干智等以無上智。若諸天龍揵沓和若人常服於智。如是於目連意云何。彼寶等有如來現在說法。汝知不。目連言不及天中天。佛言。彼佛則我身是。我於彼間以法而教導。如是比名為道神足無極之變化也。非是羅漢辟支佛所能及知<p>復次目連。於是三千大千剎土北方。去是四天下世界。三萬六千四天下。名無恐懼世界。其世界有兩寶。黃金白銀。彼佛世界。無泥犁身。無畜生身。無餓鬼。不畏生邊地。於彼無有虧戒者。於所見亦不毀。亦不虧種姓。亦不於餘道及尼揵波和而有所信知。彼目連。無恐懼四天下世界。佛號無畏與如來無所著等正覺於彼說法。其佛如來便往到佛樹下。到佛樹下已。七十二億那術魔往到其所。是諸魔是時如來。現如菩薩求道未逮薩芸若。是時魔便化作七十二億那術樹。是時菩薩亦化作七十二億那術菩薩。各坐一一所作樹下。是時魔恐怖而大驚怪。自念言。何所為審是菩薩者。欲於是座牽出之。是時諸化菩薩語魔化幻。如汝諸魔眾。一切諸法皆亦如是。云何言何所審是菩薩者而欲牽出之。我於是間禪念思惟。如我前後所作福。常發阿耨多羅三耶三菩心。以勸人令發意求菩薩道。汝云何無勸助意。反欲牽出。菩薩禪定思惟。若我所作惡事不勸人。令求菩薩者自然滅去。何須乃欲相牽耶。以是故非汝所能牽。莫於是而作自侵。於是魔復問菩薩言。汝作幾所福而發阿耨多羅三耶三菩心。復能勸人令索菩薩道。報言眾魔。譬如矞鋮F。一沙為一佛剎。滿其中珍寶持是施與。持是發道意其所作功德復過於是如是。復次眾魔。如矞鋮F等世界一切人皆滿其中。施以所安恭敬承事至千劫中。如是功德福祐持用求道。魔復問言。卿所作功德乃爾。其有索菩薩奪處者。其罪云何。菩薩報言。如所說。爾所矞鋮F一切人。若有索鑿是人眼皆出之。則作罪如是為多不。魔報甚多。菩薩報魔言。若牽菩薩者其罪甚倍多於是。為牽阿耨多羅三耶三菩。爾時魔眾七十二億那術。以是方便見是變化。皆發阿耨多羅三耶三菩心。是時諸發意菩薩。天華天香天不飾華天澤香。皆舉持散菩薩上。天上千種諸伎樂持用供養娛樂菩薩。如是音樂聲皆說如是。疾疾令三界之導師疾成阿耨多羅三耶三菩阿惟三佛。作是讚歎已。便見菩薩坐於樹下已。得阿耨多羅三耶三菩阿惟三佛。於是更有異百千天子。心念如是諸魔眾今來到是。不復入三惡道亦當得脫。便當為阿耨多羅三耶三菩心。於是無恐懼施言。今得佛是故名無恐懼如來。何以故。名為無恐懼施。無恐懼與審如是說是名時。諸世界皆聞知佛為得道。佛言。如是目連。彼世無恐懼施如來則我身是。我於彼世界以法而教導。如是目連。如來名為道神足無極之變化也。一切弟子緣一覺所不能持<p class='juan'>
佛說道神足無極變化經卷第三</p>
</body></html>
