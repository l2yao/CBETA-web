<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n434"></A>No. 820</b><p class='juan'>
佛說演道俗業經</p>
<p><span class='byline'>　　　　乞伏秦沙門釋聖堅譯</span><br><p>聞如是。一時佛在舍衛國祇樹給孤獨園。與大比丘眾千二百五十。菩薩無數。四輩之眾。天龍鬼神阿須倫會。時給孤獨氏與五百居士。出舍衛城行詣佛所。稽首足下卻坐一面。叉手問佛。居處治家財有幾輩。出家修道行異同乎。當奉何法疾成無上正真之道。復以何宜化眾生耶。佛言。善哉問也。開發曈曚將來學施。佛言。財有三輩。一曰下財。二曰中財。三曰上財。何謂下財。有人治產積聚錢財。不敢衣食不修經戒。不能孝順供養二親。不樂隨時給足妻子。欲其消息充饒飽賜。奴客徒使衣裁蔽形食係口腹。抱愚守惜如蜂愛蜜。不信先聖不奉高士沙門道人。不好布施種福為德。心自計常不慮對至。合者必散禍福自追。貪慕身地不覺惱恨。咄嗟沒過入泥黎門。其身緣食四大虺盛。神寄其中假號為名。羸弱猶化危脆不固。不解非常倚世之榮。心懷萬憂謂亦長生。心存吾我不達悉空。三界尚虛況人物乎。汲汲迭惑貪婬嫉妒。如斯行者。奉養父母安和至心。出辭還返不失顏色晨定暮省小心翼翼。念二親恩而無窮極。給足妻子應時衣食。恩情歸流與共同歡。妻子如是也終無私行。瞻視奴客眷屬徒使不令飢乏。不信死後當復更生。謂死滅盡歸於無形。供孝所生念乳養恩。給足妻子戀恩愛情。瞻視僕使欲得其力。不能奉敬沙門道人。不肯行善布恩施德。後當得福與眾殊特。是謂中財。佛於是頌曰<p class='lg'>　常能念乳養　　孝順供二親<br>　給足其妻子　　隨時不失節<br>　奴客及徒使　　慰勞不加惡<br>　下侍皆順從　　遣行不違教<br>　不信後世生　　聞之驚不喜<br>　自計身有常　　長存不終亡<br>　三界如幻化　　當識此辭章<br>　己所為罪福　　從本而受之　</p><p>佛復告長者。上財業者。謂其人若有財寶能自衣食。孝順父母不失時節。睌勻C色不令懷慼。出不犯禁入不違禮。造行清白不使污染。恭敬尊長謙遜智者。啟受博聞等心不邪。下劣貧厄咸蒙仗荷。給贍妻子常令備豐。除諸邪念修以正治。消息奴使不令窮匱。不妄撾罵加之慈愍。奉敬先聖至學正士出家順法沙門賢明。夙夜行禮不失其意。布施所乏使成道德。恣講經典并化癡冥。以善方便不失其時。自安護彼一切眾生。猶如牸牛食芻出乳。乳出酪酪出酥酥出醍醐。醍醐最柔特妙。其自安身愍哀十方。多所慈念多所安隱。諸天人民皆得蒙度。是人最尊無上無比為無儔匹為世大雄獨步無侶。佛於是頌曰<p class='lg'>　若有眾財業　　以自好衣食<br>　供養孝父母　　不失其顏色<br>　出遊不犯禁　　還返不違禮<br>　造行常清白　　順法不荒迷<br>　供敬奉尊長　　謙遜明智者<br>　啟受博聞士　　等心不慕邪<br>　隨時給妻子　　各令得其所<br>　慈賜奴僕使　　衣食常豐足<br>　奉沙門學士　　布施授供養<br>　從受深妙法　　棄捐癡聾盲<br>　愍傷十方人　　不獨為身行<br>　常自安其已　　亦解一切厄<br>　譬如酥醍醐　　本從芻草出<br>　既可用安身　　身和無疾疹<br>　普哀眾生類　　其心常平一<br>　以是四等行　　速逮成至佛　</p><p>佛告長者。出家修道學有三品。一曰聲聞。二曰緣覺。三曰大乘。何謂聲聞。畏苦厭身。思無央數生死之難周旋之患視身如怨。四大猶虺五陰處賊。坐禪數息安般守意。觀身惡露不淨之形。畏色欲本痛想行識。怖地獄苦。餓鬼之厄。畜生惱結。人中之難。天上別離。不可稱計。輪轉無休如獄中囚。欲斷生死勤勞之罪。求無為樂泥洹之安。但自為己不念眾生。常執小慈不興大哀。倚于音聲不解空慧。三界猶幻。趣自濟己不顧恩慈。是為聲聞學。佛於是頌曰<p class='lg'>　畏無量生死　　周旋之艱難<br>　心已懷恐懼　　唯欲求自安<br>　坐禪而數息　　專精志安般<br>　觀身中惡露　　不淨有若干<br>　棄捐三界色　　斷欲得自安<br>　不能修大慈　　唯志樂泥洹　</p><p>佛告長者。緣覺者。本發大意。為菩薩業。布施持戒忍辱精進一心智慧。以用望想求為尊豪天上天下咸令自歸。三十二相八十種好。威神德重巍巍堂堂無能及者。不解如來色身所現。因世愚人不識大道。斷生死流不能反原。盡生死本故為現身。相好嚴容。文辭言教以化愚冥。顯示大明及著相好。謂審有色像。雖行四等四恩六度無極三十七品。觀十二緣欲拔其原。不解本無悕望大道。正使積德如虛空界不得至佛。所以者何。用不達故。何謂不達。布施持戒忍辱精進一心智慧。四等四恩有所悕望。念救一切五趣生死。解空無想不願諸法。曉一切法如幻化夢野馬影響芭蕉泡沫皆無所有。道慧無形等如虛空。無所增壞普度眾生。佛於是頌曰<p class='lg'>　本發菩薩意　　志慕大乘業<br>　但欲著佛身　　不了無適莫<br>　布施戒忍辱　　精進禪息智<br>　四等恩六度　　惟己樂無為<br>　慕三十二相　　八十好巍巍<br>　天上天下尊　　脫五陰六衰<br>　但察其麤事　　不能觀深微<br>　雖欲度十方　　心口自相違<br>　不了如幻化　　水沫泡野馬<br>　芭蕉如夢影　　妄想甚眾多<br>　正使作功德　　猶如江河沙<br>　心懷無上真　　不解除眾魔　</p><p>佛告長者。其大乘學。發無上正真道意。行于大慈等如虛空。而修大悲無所適莫。不自憂身但念五趣。一切眾生普欲使安。奉四等心慈悲喜護。惠施仁愛益義等利救濟十方。布施持戒忍辱精進一心智慧。六度無極無所悕望。以施一切眾生之類。觀于三界往返周旋。勤苦艱難不可稱計。念之如父如母如子如身。等而無異。為之雨淚。欲令度厄至于大道。佛於是頌曰<p class='lg'>　發無上大意　　行慈悲喜護<br>　大哀如虛空　　行等無適莫<br>　立德不為己　　唯為十方施<br>　度脫諸群生　　使至大道智　</p><p>又有四事得至大乘。一曰布施給諸窮乏。二曰不擇豪劣行輕重心。三曰所可施與無所悕望不求還報。四曰以此功德施於眾生。佛於是頌曰<p class='lg'>　布施攝貧窮　　不行輕重心<br>　志慧無悕望　　不求還得報<br>　愍念於群黎　　往來周旋者<br>　以此功德施　　悉令至大道　</p><p>佛告長者。奉戒有四事疾成大乘。一曰守口護身心不念非。二曰出入行步不失禮節。三曰不願生天轉輪聖王釋梵之位。四曰以是禁戒惠施眾生。佛於是頌曰<p class='lg'>　常護身口意　　心堅如太山<br>　若出入行步　　未曾失禮節<br>　不願生天上　　釋梵轉輪王<br>　則以此正行　　用惠一切人　</p><p>佛告長者。忍辱有四事疾成大乘。一曰若罵詈者不計音聲。二曰若撾捶者計如無形。三曰若毀辱者謂如風吹。四曰有加害者常懷大哀。佛於是頌曰<p class='lg'>　撾罵令默然　　自計本無形<br>　設有恨意起　　心輒還自止<br>　和心顏色悅　　眾人咸恭敬<br>　用是得成佛　　三十二相明　</p><p>佛告長者。精進有四事。一曰夙夜奉法未曾懈廢。二曰寧失身命不違道教。三曰勤諷深典不以懈惓。四曰廣欲救濟諸危厄者。是為四。佛於是頌曰<p class='lg'>　夙夜奉大法　　未曾有忽忘<br>　寧自失身命　　不敢違道教<br>　誦習深經典　　不以為懈惓<br>　救濟眾危厄　　不使心懷怨　</p><p>佛告長者。禪思有四事。一曰樂習精修閑居獨處。二曰靜身口心令不憒亂。三曰雖在眾鬧常能定己。四曰其心曠然而無所著。佛於是頌曰<p class='lg'>　琣n於精修　　志閑居獨處<br>　靜其身口意　　未曾念憒鬧<br>　數處眾亂中　　心定無忽變<br>　一心見十方　　道慧起神足　</p><p>佛告長者。智慧有四事。一曰解於身空。四大合成散壞本無主名。二曰其生三界皆心所為。心如幻化倚立眾形。三曰了知五陰本無處所。隨其所著因有斯情。四曰曉十二緣本無根原因對而對現。是為四。佛於是頌曰<p class='lg'>　悉解其身空　　四大而合成<br>　散滅無處所　　從心而得生<br>　五陰本無根　　所著以為名<br>　十二緣無端　　了此至大安　</p><p>佛告長者。智慧復有六事。一曰解色如聚沫。二曰了痛痒如水泡。三曰思想如野馬。四曰曉生死如芭蕉。五曰察識如幻。六曰心神如影響計本悉空皆無處所。佛於是頌曰<p class='lg'>　解色如聚沫　　痛痒如水泡<br>　思想猶野馬　　生死若芭蕉<br>　了識假譬幻　　三界無一好<br>　分別悉空無　　爾乃至大道　</p><p>佛告長者。慈有四事。一曰慈念十方。二曰如母育子。三曰極愍念之。四曰如身無異。是為四。佛於是頌曰<p class='lg'>　慈念於十方　　如母育赤子<br>　常懷極愍念　　如身等無異　</p><p>佛告長者。哀有四事。一曰愍之。二曰為之雨淚。三曰身欲代罪。四曰以命濟之。喜有四事。一曰和顏。二曰善言。三曰說經。四曰解義。護有四事。一曰教去惡就善。二曰常訓誨歸命三寶。三曰使發道意。四曰開化眾生。是為四。佛於是頌曰<p class='lg'>　愍念為雨淚　　身欲代其罪<br>　捨命而濟之　　不以為懷恨<br>　和顏演善言　　講法分別義<br>　教去惡就善　　誨歸命三寶　</p><p>佛告長者。有四法疾。成無上正真之道。一曰解空學無所求。二曰無想無所悕望。三曰無願不慕所生。四曰常等三乘之業無去來今。是為四。佛於是頌曰<p class='lg'>　解空無所求　　無想悕望報<br>　不慕願所生　　常等三世行　</p><p>佛告長者。有四事法疾成佛道。一曰一切皆悉本淨。二曰而解萬物普如幻化。三曰生死斷滅皆從緣對。四曰計其緣對本亦無形。佛於是頌曰<p class='lg'>　一切悉本淨　　解物如幻化<br>　生死從緣對　　計本亦無形　</p><p>佛告長者。有六法疾成正覺。一曰身常行慈無怨無結。二曰口常行慈演深慧義。三者心慈仁和調隱哀念十方。四曰護戒不造想求大乘之業。五曰正觀見十方空道俗不二。六曰供足乏食救身之業以濟危厄。是為六。佛於是頌曰<p class='lg'>　身常行慈心　　未曾捶怨結<br>　口畯蚳扑]　　演深慧之誼<br>　心和仁調隱　　哀念諸十方<br>　護戒不起想　　正觀十方空　</p><p>佛告長者。有四事疾成佛道。一曰奉精進業悉無所著。二曰教化眾生道心不斷。三曰遊于生死不以患厭。四曰大慈大哀不捨權慧。是為四。佛於是頌曰<p class='lg'>　精進無所著　　教化未曾斷<br>　不患厭生死　　不廢捨權慧　</p><p>佛告長者。開化眾生有四事。一曰不信生死者則以現事禍福喻之。二曰不信三寶顯示大道。三曰迷惑邪徑指語三乘。佛道獨尊而無有侶。四曰三界所有悉如幻化無一真諦。是為四。佛於是頌曰<p class='lg'>　不信生死禍福示　　墮邪見者顯大道<br>　佛道獨尊而無侶　　三界悉空如幻化　</p><p>佛告長者。開化復有七事。一曰慳貪者教令布施。二曰犯惡者誨令奉戒。三曰瞋恚者勸令忍辱。四曰懈怠者化令精進。五曰心亂者誨令定意。六曰愚冥者教令至學智度無極。七曰不知隨時顯權方便。是為七。佛於是頌曰<p class='lg'>　慳者教布施　　犯惡令奉戒<br>　瞋恚勸忍辱　　懈怠勸精進<br>　亂者使定意　　愚冥教令學<br>　智慧度無極　　隨時發善權　</p><p>隨時菩薩問佛。何故學者有上中下。不悉普等至大乘乎。佛言。學者其心見有遠近解有深淺志有優劣故示三乘。計本無三假引為喻。譬如有人為國大臣聰明智慧。王之所重參誼國事。一以委託不懷疑慮。又斯大臣有三親友。一曰太子。二曰尊者。三曰凡人。大臣舉治國之政頗有漏失。眾人潛入白之於王。謂圖逆辟王聞懷疑問諸臣曰。當何罪之諸臣得便各重罪之。或言斫頭。或言截手斷足或言割耳及鼻。挑眼去舌。王察眾臣所議甚重。告曰不然。此人明達偶有小失。不宜乃爾當捉閉著獄。諸臣唯從不敢復言。告邊臣曰。速下文書令收敕臣閉在刑獄。時凡親友聞之悲念。欲使出獄力劣不任。唯以衣被飲食所乏日日供之。亦不能令不見考治。尊者又聞心用辛酸。往至其所解喻獄吏。不令搒笞痛苦休息不堪出獄。至太子聞以為罔然。是吾親親無有重罪。眾臣憎之讒之於王。不宜取爾。往詣王所具陳本末謂無逆肆。當用我故願赦其殃。王用愛子即赦使出獄。與王相見令業如故。其國王者謂如來。其太子者智慧度無極善權方便菩薩逮得無所從生法忍權慧之宜。乃能得出於三界獄。得成為佛廣濟眾生。尊者親友謂行淨戒。免三惡趣不助三界。可受天上人間福不得至道。凡知友者。謂布施業。此適能脫餓鬼之界。不免地獄畜生之厄。所以者何。如其所種各得其類。發無上正真道意。奉於大慈無極大哀。開化一切故得至佛道。本典大道不達深法。不解進退中止自廢。故為緣覺畏生死難往返周旋。但欲自濟不念苦人故墮聲聞。各隨本行而獲致之。說是經時。給孤獨氏居士五百長者。皆發無上正真道意。有數千人遠塵離垢諸法眼生。箜篌樂器不鼓自鳴。飛鳥走獸相和悲聲。當是之時。莫不歡喜自歸佛者<p>居士復問。初學道者始以何志。佛言。先習五戒自歸於三。何謂五戒。一曰慈心恩仁不殺。二曰清廉節用不盜。三者貞良鮮潔不染。四曰篤信性和不欺。五曰要達志明不亂。何謂三自歸。一曰歸佛無上正真。二曰歸法以自御心。三曰歸眾聖眾之中所受廣大。猶如大海靡所不包。復有四法。一曰道跡。二曰往還。三曰不還。四曰無著。緣覺至佛無上大道。得天人身皆由之生。次行四等四恩四辯六度無極大慈大哀得成大道。前知無窮卻睹無極。教訓十方何智不逮。阿難問曰。此經何名。云何奉行。佛言名曰解俗家。業三品之財出家修道無上正真。其要號曰演道俗業。佛說如是。賢者阿難。給孤獨居士。五百清信士。莫不歡喜佛說演道俗業經<p class='juan'>
</p>
</body></html>
