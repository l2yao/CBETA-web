<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n436"></A>No. 821</b><p class='juan'>
大方廣如來祕密藏經卷上</p>
<p><span class='byline'>　　　　失譯人名附三秦錄</span><br><p>如是我聞。一時佛住王舍城祇闍崛山。與大比丘僧八千人俱。菩薩摩訶薩三萬二千。眾所知識。得陀羅尼無礙辯才。得無生法忍。降伏魔怨。一切法中快得自在。善能種種神通變化。善知一切禪定三昧入出自在。為諸眾生作不請友。永離蓋纏。善能了知諸眾生根。善知依止於了義法。淨修六度到於彼岸。遊戲五通教化眾生心無厭倦。無量無邊百千萬億那由他劫久修諸行。已曾供養無量諸佛。善為諸佛之所護持。護正法城不斷佛種。常以聖德悅樂一切。轉妙法輪。善能往來無邊佛土。奉覲諸佛。大師子吼。治大法船。擊大法鼓。吹大法蠡。善集一切福德莊嚴。相好嚴身。念慧堅進。善知慚愧。法喜自娛。具足成就大慈大悲。隱蔽日月所有光明。利衰毀譽稱譏苦樂。是世八法所不能污。不高不下。善斷愛恚。常與方便智慧相應。隨眾生根善開化之。救無救者。有所為作善觀察之。身口意業無諸過患。善能集於定慧莊嚴。其心調柔猶如大龍。如大師子降伏外道。善能進趣大丈夫行離諸怖畏。善能決斷諸眾生疑。善能勸請無量諸佛轉於法輪。善住大願永離二見。常勤度脫一切眾生。善知垢淨所起因緣。善修正念。不起聲聞緣覺之念。不捨一切智寶之心。其心清淨猶如虛空。其身柔軟。心無染污志意無壞。隨所至處心無染著。妙音和軟。有所言說顯露易解。其言清白說無染法句。常觀他德。勇猛無侶。志欲道場。其名曰山剛菩薩。大山菩薩。持山巖菩薩。山積王菩薩。石山王菩薩。大進菩薩。信進菩薩。極進菩薩。喜手菩薩。寶印手菩薩。寶手菩薩。德手菩薩。燈手菩薩。常舉手菩薩。常下手菩薩。常喜根菩薩。常思念菩薩。常勤菩薩。常觀菩薩。法勇王菩薩。淨寶光明威德王菩薩。摩尼光王菩薩。過諸蓋菩薩。總持自在王菩薩。發心轉法輪菩薩。法勇菩薩。淨眾生寶勇菩薩。道分味菩薩。捷辯菩薩。無礙辯菩薩。不動足進菩薩。金剛足進菩薩。金剛志菩薩。虛空藏菩薩。相好積嚴菩薩。壞魔網菩薩。勝志菩薩。導師菩薩。喜見菩薩。賢護等十六大士。彌勒等賢劫菩薩。兜率陀天曼陀羅華香等而為上首。他化自在天王等三萬二千。如是天子。及餘趣向於大乘者。三千大千世界之中。釋梵護世。欲界色界淨居諸天。一切來集。恭敬供養禮拜如來。爾時世尊為於無量百千大眾恭敬圍繞而演說法。是時東方去此佛土七十二億剎。彼有佛土。名曰常出大法之音。其國有佛。號曰寶杖如來應供正遍知覺。今者現在。如是常出大法音國。一切江河池泉諸水。一切樹林一切眾華。一切諸葉一切華果。一切臺觀。常出法寶無上法音。彼土眾生。常聞如是勝妙法音。是寶杖佛常出大法音國。有菩薩名無量志莊嚴王。是菩薩觀寶杖佛已。猶如壯士屈伸臂頃。沒是常出大法音國。一念之頃。而來至此娑婆世界。時無量志莊嚴王菩薩。化作八萬四千寶臺。妙寶所成。四方四柱縱廣正等莊嚴極妙。一一寶臺化作八萬四千寶樹。華果茂盛。一一樹下皆悉化作寶師子座。眾寶廁填。皆悉敷置百千妙衣。是諸座上皆見佛坐。形色相貌如釋迦牟尼。是無量志莊嚴王菩薩。現是化已。化虛空中化作寶蓋。縱廣正等百千由旬。垂懸繒綵鈴網莊飾。風吹鈴網。出柔和微妙可愛軟音。其音遍告三千大千佛之世界。時此三千大千世界。平坦如掌。生寶蓮華供養如來。時無量志莊嚴王菩薩。以八萬四千寶臺。而自圍繞來詣佛所。是時大眾。見是化已得未曾有。而作是言。如今所見。此大士來莊嚴事相。必說大法。及此三千大千世界諸莊嚴事。又上空中垂懸寶蓋於如來上。一切天宮悉皆隱蔽。是時大德摩訶迦葉。承佛神力。從座而起整衣服。偏袒右肩右膝著地。向佛合掌而說偈言<p class='lg'>　無垢淨光從空出　　隱蔽釋梵諸光明<br>　及蔽日月珠火光　　唯願人尊說此相<br>　此空中現妙寶蓋　　遍覆百千由旬地<br>　幢幡鈴網以莊嚴　　世尊今將雨法雨<br>　鈴網所出妙聲音　　其音遍告此佛界<br>　有聞音者煩惱息　　為何利益說此事<br>　三千世界平等掌　　百千蓮華從地出<br>　華香適意悅身心　　是何威德之所為<br>　東方遍放金色光　　八萬四千妙寶臺<br>　臺內寶樹師子座　　見如導師釋師子<br>　導師此是何利事　　見此事者何增益<br>　此是何種欲佛知　　現此無量諸神變　</p><p>爾時佛告摩訶迦葉。東方去此七十二億佛土。有國名常出大法音。彼中有佛號曰寶杖。今者現在。彼有菩薩。名無量志莊嚴王。來至此土。見我禮拜諮受聽法。為諸菩薩。生大法欲。生大法力。集大法智。欲顯常出大法音國所有功德及寶杖佛所有功德。以此緣故。是無量志莊嚴王菩薩。而來至此娑婆世界。一日一夜所利眾生。多於汝等滿此三千大千世界諸大聲聞法利眾生。假令汝等數如稻麻竹葦甘蔗叢林。壽命一劫所利眾生。猶尚不等。大德迦葉白言。世尊。閻浮提人。若得聞是善丈夫名。尚得大利。況有信心復聞說法。時無量志莊嚴王菩薩及諸寶臺。住如來前頂禮佛足。當禮佛時。令是三千大千世界六種震動。百千伎樂不鼓自鳴。一切大眾禮如來足。爾時無量志莊嚴王菩薩。繞佛三匝。及與八萬四千寶臺亦繞三匝。繞三匝已。向佛合掌。以偈讚佛<p class='lg'>　善能柔軟微妙語　　無錯無雜淨無垢<br>　善名威德慧中勝　　我今稽首最勝仙<br>　多百千億功德滿　　施安隱樂滅百苦<br>　仁大悲喜等三界　　而演說法除塵垢<br>　十方諸佛歎仁德　　善逝惡時得菩提<br>　度惡眾生無疲倦　　度一眾生尚為難<br>　一切諸佛悉平等　　智慧通等號人尊<br>　成佛無等白淨法　　示現卑劣調眾生<br>　尊若悉示佛境界　　一切眾生心迷亂<br>　大悲為利是等故　　修彼所行演說法<br>　人尊智勝眾所樂　　常先和顏柔軟語<br>　算數人天德無等　　是故歡喜頂禮尊<br>　一切智等諸眾生　　盡諸法降降外道<br>　一切智見伏魔怨　　稽首百力降諸力<br>　常樂真實誠諦語　　善知如說如所行<br>　苦樂不動如山王　　我今稽首施世樂　</p><p>爾時無量志莊嚴王菩薩。偈讚佛已。而白佛言。世尊。寶杖如來問訊世尊。少病少惱起居輕利安樂行不。世尊。我今欲少請問如來應供正遍覺。若佛聽者。乃敢諮啟。佛告無量志莊嚴王菩薩。善男子。如來常聽。隨所有疑。恣汝所問。吾當隨汝所問演說悅可汝心。如是世尊願樂欲聞。時無量志莊嚴王菩薩白言。世尊。我從先佛如來應供正遍覺聞。有法名如來祕密藏。若有菩薩住是祕藏。得無盡法。得無盡辯。見佛無盡。善能獲得無盡神通。為諸眾生作實依止。善哉世尊。願為演說如來祕密藏法。爾時佛告無量志莊嚴王菩薩。善哉善哉。善男子。乃能問佛如是之法。善男子。汝已曾於琲e沙佛所。殖諸善根諮受請問。善男子。汝今諦聽善思念之。吾當少說如來密藏法。無量志莊嚴王菩薩。即白佛言。如是世尊受教而聽。佛言。善男子。如來密藏法。謂一切智心。發是心已堅固守護。不退不捨無有嬈亂。善好憶念。熾然勸導。顯示教誨。善根先首。喜樂守護。常痚穖y應作之業。為是布施。為是持戒。為是忍辱。為是精進。為是禪定。為是方便。是心為柱。不怯不弱。不羸不壞。無有懶惰。不背不捨。順向是心而覺了之。善業為首。質直無曲。正住端直。無幻無偽。作已無疑。未作者作。如所應作勤修行之。捨不正行勤修正行。善男子。是名如來祕密藏法所入法門。所謂堅固一切智心。好堅守護不棄捨之。善男子。何等一切智心堅固。善男子。一切智心堅固有四。何等四。不念餘乘。不禮餘天。不發餘心。志意無轉。是為四。而說頌曰<p class='lg'>　不生念餘乘　　禮佛不禮天<br>　不生餘欲心　　不禮外凡夫<br>　修行是法時　　一切智心堅<br>　非魔及外道　　得便如毛髮　</p><p>善男子。復有四法。護一切智心。何等四。不為色醉。及財封醉。非眷屬醉。及自在醉。是為四。而說頌曰<p class='lg'>　非色財封醉　　眷屬及自在<br>　色財封自在　　眷屬不放逸<br>　觀諸有為法　　皆悉是無常<br>　不放逸離慢　　守護菩提心<br>　斯行法功德　　趣菩提不退　</p><p>(初偈是行半)<p>善男子。復有四法。不退菩提心。何等四。集諸波羅蜜。親近實菩薩。修集大悲心。以四攝法攝諸眾生。是為四。而說頌曰<p class='lg'>　常修六度無滿足　　生聞聞已心柔軟<br>　生於大欲離惡友　　親近善友隨所欲<br>　常修勝道近向者　　常修悲心住四攝<br>　常好堅住菩提心　　佛功德聚不難得　</p><p>善男子。菩薩具足四法。不捨一切智心。何等四。信佛功德。修集佛智。見佛神通。不斷佛種。是名為四。而說頌曰<p class='lg'>　信解佛德已　　勤修集佛智<br>　見佛神通已　　勤守護佛種<br>　修行如是法　　不捨菩提心<br>　隨所見諸佛　　倍生精進力　</p><p>善男子。菩薩具足四法。終不嬈亂菩提之心。何等四。給侍諸佛面前。從於如來聞法。常歎佛德。依止寂靜緣念於佛。是為四。而說頌曰<p class='lg'>　給侍於如來　　好尊重恭敬<br>　若有所聞法　　聞已如說行<br>　常讚歎如來　　信敬愛樂之<br>　面聞勝法已　　智者依於義<br>　常讚歎功德　　調御世所有<br>　彼常勤依止　　正念於諸佛<br>　數數讚佛德　　常勤觀己行<br>　常樂獨靜處　　思念於如來<br>　善攝如是法　　修行心不亂<br>　斯人有三昧　　不忘菩提心　</p><p>善男子。菩薩具足四法。憶菩提心。何等四。我要當為一切眾生良福田。我當說道。我當隨趣如來所趣。我當實知諸眾生行。是為四。而說偈曰<p class='lg'>　我當為世勝福田　　趣邪道者示正路<br>　善逝所趣我當趣　　我當常知眾生行<br>　菩薩大士念此德　　常念菩提勝道心<br>　彼當速疾成法王　　得神通智世無等　</p><p>善男子。菩薩具足四法。念一切智心。何等四。專志念意是諸法本。當念法本。發一切智心是世寶塔。當念寶塔。是為四。而說頌曰<p class='lg'>　當專志念意　　極好專念意<br>　此是諸法本　　一切世間塔<br>　常念菩提心　　住意好善住<br>　此是十力本　　當為天世塔　</p><p>善男子。菩薩具足四法。然一切智心。何等四。勢力通集不失本行。滿五根力。身心精進而無有我。勤行精進為利益他。是為四。而說頌曰<p class='lg'>　所演說四法　　熾然菩提心<br>　若熾然智慧　　得止息煩惱<br>　勢力及通達　　如是勤精進<br>　安住服是已　　莊嚴無懈怠<br>　斯不失本誓　　善安住根力<br>　身心無疲倦　　勤進求實身<br>　住如是熾然　　增長菩提心<br>　彼智慧如是　　猶日月增長　</p><p>善男子。菩薩有四法。勸菩提心。何等四。在大眾中稱揚讚歎菩提之心。令其開解菩提之心。善受教誨隨順師長發清淨心。一切煩惱不得自在。是為四。而說頌曰<p class='lg'>　勸導唱道心　　先住此為本<br>　當有一切智　　是名知因者<br>　是一切智心　　清淨常照明<br>　常住於是中　　世間所頂禮<br>　常出柔軟語　　速疾受教誨<br>　諮問諸師長　　一切智勝心<br>　本性常清淨　　守護菩提心<br>　白淨離煩惱　　最勝不相違　</p><p>善男子。菩薩有四法。顯示菩提心。何等四。此是我住處。住是處已開示顯說。知於是心有無量德。亦為他說如是之事。是為四。而說頌曰<p class='lg'>　善住於所住　　菩薩住是已<br>　稱揚如是法　　菩提之妙心<br>　道心德無量　　發及稱揚等<br>　稱揚已便行　　稱揚者所得　</p><p>善男子。菩薩有四法。教修菩提心。何等四。謂不麤穬。言說柔軟。無有麤澀。顏色和悅。是為四。而說偈言<p class='lg'>　柔軟解說義　　常無有麤穬<br>　和顏住是法　　彼教菩提心　</p><p>善男子。菩薩有四法。菩提之心善根為首。何等四。成滿相好開門大施。修淨佛土行種種施。淨於智慧常伏憍慢。滿足智慧修集多聞。是名為四。而說頌曰<p class='lg'>　常開門大施　　彼到相好岸<br>　善好種種施　　斯當有淨土<br>　常無有憍慢　　琩D集佛智<br>　集聞無滿足　　斯有利智慧<br>　如是勝妙相　　方便起道根<br>　是巧心所轉　　集先諸功德　</p><p>善男子。菩薩有四法常喜樂。何等四。喜樂見佛。見餘菩薩勝精進者生於喜樂。作如是言。我當何時滿足受記。受於無上菩提道記。我當何時諸眾生前作諸佛事。於佛智慧生喜樂心。是為四。而說頌曰<p class='lg'>　我當何時現見佛　　彼生喜樂欲見佛<br>　見餘菩薩勝進者　　生喜欲修是精進<br>　我當何時滿德聚　　得授勝記證菩提<br>　勝智某方作法王　　菩薩常生是喜欲<br>　我何時世作佛事　　得神通智到彼岸<br>　名聞普遍十方供　　菩薩常生此喜欲　</p><p>善男子。菩薩有四法不喜。何等四。不喜稱譽不實功德得諸利養。不喜得諸釋梵護世人天富樂。不喜一切聲聞緣覺。不喜一切外道所得勝供養事。是為四法不喜。而說頌曰<p class='lg'>　不喜名稱大利養　　於身命財亦如是<br>　不喜釋梵及護世　　是諸邪有悉無常<br>　不喜聲聞及緣覺　　唯除起何勝乘心<br>　不喜世禪及外道　　不喜身見及邊見　</p><p>善男子。菩薩有四法。護一切智心。何等四。如說如住如作而說。於諸眾生其心平等。生極欲心。謂於善法。是為四。而說頌曰<p class='lg'>　如說如住如作說　　等心眾生極欲道<br>　善住於是四勝法　　常護道心不<span class='corr'>忘</span>失　</p><p>善男子。菩薩有四法。是所應作。何等四。修集多聞。思念多聞。說於所聞。不退寂靜。是為四。而說頌曰<p class='lg'>　斯常勤集於未聞　　是常修念思多聞<br>　是常勤說於多聞　　是常勤修為得禪　</p><p>善男子。菩薩有二法。定一切智心而行布施。何等二。專意念定。捨不望果報。是為二。而說頌曰<p class='lg'>　以歡喜心而施與　　施已生喜不望報<br>　一切悉捨向菩提　　定心施已證菩提　</p><p>善男子。菩薩有二法。一切智為首修持淨戒。何等二。於諸眾生無侵害心。毀戒者所生大悲心。是為二。而說頌曰<p class='lg'>　不生毀害心　　等施上中下<br>　倍增生悲心　　於惡逆眾生　</p><p>善男子。菩薩有二法。一切智為首修行忍辱。何等二。自捨己樂。施與他樂。是為二。而說頌曰<p class='lg'>　不求於自樂　　常為利樂他<br>　斯有如是忍　　佛菩提為道　</p><p>善男子。菩薩有二法。一切智為首修行精進。何等二。菩提心為首。不捨諸眾生。是為二。而說頌曰<p class='lg'>　行一切白淨　　上道心為首<br>　不見我眾生　　精進無毀減　</p><p>善男子。菩薩成就二法。一切智為首修行禪定。何等二。方便入禪。本願力出。是為二。而說頌曰<p class='lg'>　勇健者常起　　智者行禪定<br>　降伏諸結使　　痡`欲得禪<br>　本願力持出　　當為世導師<br>　斯有如是德　　獲得於禪定　</p><p>善男子。菩薩成就二法。一切智為首有於智慧。何等二。自離諸見。為斷一切眾生見故修行智慧。是為二。而說頌曰<p class='lg'>　彼離於諸見　　修利為眾生<br>　有勝智現前　　智安隱行道　</p><p>善男子。菩薩成就四法。有於方便。何等四。慈愍眾生而為作救。大悲真實無有疲倦。喜樂於法生歡喜故。捨離煩惱無有怯弱。是為四。而說頌曰<p class='lg'>　修慈無瞋恚　　起悲無疲倦<br>　以法生歡喜　　捨煩惱無難　</p><p>善男子。菩薩有四法無厭。何等四。多聞無厭。集德無滿。阿練兒處無滿。迴向無滿足。是為四。而說頌曰<p class='lg'>　求聞無滿集福爾　　阿練兒處無滿足<br>　福德迴向無滿足　　菩薩如是四無厭　</p><p>善男子。菩薩有四法無足。何等四。是菩薩念過去佛作如是念。是諸佛等皆悉修集最勝菩提。我今云何而不修集。念未來佛我亦入在是等數中。念現在佛。念是佛時而作是念。此諸佛等現悉了知一切諸法。是諸念中無有怯弱。是為四。而說頌曰<p class='lg'>　憶念過去佛　　無怯心增長<br>　彼佛得勝道　　我云何不得<br>　念未來善逝　　我在是數中<br>　無怯倍精進　　我定在是數<br>　念現在導師　　本行菩薩時<br>　我當除諸結　　證寂滅菩提<br>　解了一切法　　所住如所欲<br>　終不生怯心　　倍生好勝進　</p><p>善男子。菩薩有四法。不退大乘。何等四。其心如地。其心如水。其心如火。其心如風。是為四。而說頌曰<p class='lg'>　其心如地水　　心亦如風火<br>　作不作同等　　不得道不退　</p><p>善男子。菩薩有四法。解知無我。何等四。而是菩薩作如是念。諸眾生界我當悉知是等心行。諸眾生界我當悉知是等諸根而為說法。諸眾生界我當除斷一切煩惱而為說法。無量佛智我等覺了。實非我身能覺此法。亦非我心。我諸善根能覺此法。無有我者名為菩薩。是為四。而說頌曰<p class='lg'>　眾生界諸心　　所行叵思議<br>　煩惱妄分別　　妄想生是非<br>　佛智亦如是　　無量叵思議<br>　非我之所能　　解了於佛智<br>　諸結使相違　　無色不可見<br>　我應悉除斷　　顯示解脫道　</p><p>善男子。菩薩有四法。無有怯弱。何等四。願諸善根。修方便慧。修信進念力。信無上道。是為四。而說頌曰<p class='lg'>　善喜悅充潤　　慧方便眾香<br>　信精進念力　　斯有解脫道<br>　如是四慧法　　持法無有厭<br>　為厭倦者依　　亦為世作救　</p><p class='juan'>
大方廣如來祕密藏經卷上</p>
</body></html>
