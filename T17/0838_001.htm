<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><b>　　<A NAME="n473"></A>No. 838 [No. 837]</b><p class='juan'>
佛說發菩提心破諸魔經卷上</p>
<p><span class='byline'>　　　　西天譯經三藏朝奉大夫試光祿卿傳法大師賜紫臣施護奉　詔譯</span><br><p>如是我聞。一時佛在王舍城迦蘭陀竹林精舍。與大苾芻眾千二百五十人俱。并諸菩薩摩訶薩眾而共集會。是時王舍大城有迦葉氏大婆羅門住在彼城。而忽一時於夜夢中見此閻浮提世界。有其千葉廣大蓮華。七寶莊嚴清淨可愛。而彼華中有大月輪。潔白圓滿周匝光明熾盛照耀。彼婆羅門。於其夢中得見是相。心大歡喜適悅慶快。從夢覺已作是思惟。我聞沙門瞿曇是大智者。諸有智人無能過上。善巧方便大慧具足。我宜往彼請問其相。時婆羅門作是念已。過於夜分至明旦時。詣迦蘭陀竹林精舍佛世尊所。到已頭面禮世尊足合掌恭敬。如夢所見具以白佛<p>爾時世尊告婆羅門言。如汝所夢是吉祥相。婆羅門。汝今當知。若人夢中見四種相者。皆是最上吉祥勝相。何等為四。一者白蓮華。二者白傘蓋。三者月輪。四者佛像。若見如是四種相者。當知必得最上大利。爾時世尊欲重宣此義。而說偈曰<p class='lg'>　夢中若見蓮華相　　及白傘蓋皆吉祥<br>　或見清淨大月輪　　夢者當獲最上利<br>　又復若見佛形像　　是相最上中最勝<br>　斯人一切所愛敬　　當能成就諸功德　</p><p>爾時婆羅門復白佛言。世尊。何等名為最上大利。佛以何緣作如是說<p>爾時世尊。即以伽陀答婆羅門曰<p class='lg'>　我今為說彼大利　　汝婆羅門當諦聽<br>　若人能發菩提心　　成二足尊名大利<br>　轉輪聖王位尊勝　　統四大洲而自在<br>　若有眾生樂成就　　應當發起菩提心<br>　帝釋天主勝福報　　三十三天中自在<br>　若有眾生樂成就　　應當發起菩提心<br>　欲色無色三界中　　彼彼福報皆增勝<br>　若有眾生樂成就　　應當發起菩提心<br>　所有眾生界無邊　　如其所應善化度<br>　若有廣為利樂者　　應當發起菩提心<br>　世間所有大醫王　　普能療治一切病<br>　若有眾生樂成就　　應當發起菩提心<br>　作大光明現世間　　一切暗冥皆照耀<br>　若有眾生樂成就　　應當發起菩提心<br>　雖復生於三界中　　斷除一切顛倒行<br>　若有眾生樂出離　　應當發起菩提心<br>　所有煩惱等諸障　　及餘一切不善法<br>　若有眾生樂除斷　　應當發起菩提心<br>　所有三界諸結使　　隨所造作為魔攝<br>　若有眾生樂除斷　　應當發起菩提心<br>　若能調伏於無明　　一切愛網悉能斷<br>　若有眾生樂出離　　應當發起菩提心<br>　彼貪愛法若斷除　　一切垢染皆清淨<br>　若有眾生樂出離　　應當發起菩提心<br>　所生族氏及色力　　愚人持彼生憍倨<br>　若有眾生樂除斷　　應當發起菩提心<br>　愚執我見壽者見　　於自善利生憍倨<br>　若有眾生樂除斷　　應當發起菩提心<br>　於諸色法生憍倨　　從染愛生過失大<br>　若有眾生樂除斷　　應當發起菩提心<br>　多聞持戒及修行　　愚人恃以生憍倨<br>　若有眾生樂除斷　　應當發起菩提心<br>　住阿蘭若行乞食　　於如是事生憍倨<br>　若有眾生樂除斷　　應當發起菩提心<br>　應供自在具神通　　恃己尊勝生憍倨<br>　若有眾生樂除斷　　應當發起菩提心<br>　愚癡執著我人相　　恃彼我相生憍倨<br>　若有眾生樂除斷　　應當發起菩提心<br>　現在未來佛世尊　　尊重恭敬而獲福<br>　若有眾生樂斯利　　應當發起菩提心<br>　諸佛出興於世間　　轉大法輪普化度<br>　若有眾生樂聽受　　應當發起菩提心<br>　一切惡法斷所斷　　一切善法修所修<br>　若有眾生樂成就　　應當發起菩提心<br>　諸修道者修梵行　　由是得證無漏道<br>　若有眾生樂成就　　應當發起菩提心<br>　我所宣說無常法　　各各於身自觀察<br>　若有眾生樂了知　　應當發起菩提心<br>　我說有漏行皆苦　　智者見苦而生厭<br>　若有眾生樂出離　　應當發起菩提心<br>　我為有情廣宣說　　當知一切法無我<br>　若有眾生樂通達　　應當發起菩提心<br>　宣說涅盤寂滅法　　證悟無上大菩提<br>　若有眾生樂成就　　應當發起菩提心<br>　我所稱讚菩提心　　汝婆羅門恭敬聞<br>　如聞深信能發心　　乃名修行菩提者　</p><p>爾時婆羅門聞佛宣說是伽陀已。即白佛言世尊。若有人發菩提心者是人當得幾數福蘊。爾時世尊復以伽陀答婆羅門曰<p class='lg'>　正使一切眾生類　　普集此佛世界中<br>　一一修持淨戒行　　悉能安住戒學地<br>　而彼福蘊量無邊　　於諸福中為最上<br>　若人能發菩提心　　十六分中不及一<br>　正使一切眾生類　　普集此佛世界中<br>　一一發生淨信心　　悉能安住信行地<br>　而彼福蘊量無邊　　於諸福中為最上<br>　若人能發菩提心　　十六分中不及一<br>　正使一切眾生類　　普集此佛世界中<br>　一一修習妙法門　　悉能安住法行地<br>　而彼福蘊量無邊　　於諸福中為最上<br>　若人能發菩提心　　十六分中不及一<br>　正使一切眾生類　　普集此佛世界中<br>　廣修須陀洹行法　　悉住須陀洹果位<br>　而彼福蘊量無邊　　於諸福中為最上<br>　若人能發菩提心　　十六分中不及一<br>　正使一切眾生類　　普集此佛世界中<br>　廣修斯陀含行法　　悉住斯陀含果位<br>　而彼福蘊量無邊　　於諸福中為最上<br>　若人能發菩提心　　十六分中不及一<br>　正使一切眾生類　　普集此佛世界中<br>　廣修阿那含行法　　悉住阿那含果位<br>　而彼福蘊量無邊　　於諸福中為最上<br>　若人能發菩提心　　十六分中不及一<br>　正使一切眾生類　　普集此佛世界中<br>　廣修阿羅漢行法　　悉住阿羅漢果位<br>　而彼福蘊量無邊　　於諸福中為最上<br>　若人能發菩提心　　十六分中不及一<br>　若人於此佛世界　　廣集上妙旃檀香<br>　造佛塔寺勝莊嚴　　高廣等彼須彌量<br>　如是福蘊亦無邊　　於諸福中為最上<br>　若人能發菩提心　　十六分中不及一<br>　又若造立諸佛塔　　如是分量所應作<br>　隨所作已廣莊嚴　　是諸眾生勝果報<br>　而彼福利廣無邊　　於諸福中為最上<br>　若人能發菩提心　　十六分中不及一<br>　又若一切眾生類　　假使住壽滿一劫<br>　以諸樂具施眾生　　隨眾生意使圓滿<br>　如是福蘊量無邊　　於諸福中為最上<br>　若人能發菩提心　　十六分中不及一<br>　我所宣說如是等　　一一皆為最上法<br>　若有眾生忻樂者　　當求菩提寂靜果<br>　住是果者得大利　　無比無等最尊勝<br>　是故若人聞此法　　應當尊重正慧行<br>　廣修如是福蘊者　　速證無上大菩提　</p><p>爾時婆羅門聞佛世尊如是稱讚菩提心已。即白佛言。世尊。我於菩提心中無少法可轉。佛告婆羅門言。如是如是。婆羅門。若人發菩提心者。實無法可轉。何以故。婆羅門。當知菩提有其三種。何等為三。所謂聲聞菩提。緣覺菩提。無上菩提。此中何名聲聞菩提。婆羅門。謂若有人雖發菩提心。但樂自利不樂利他。於利他心不能發起不能修持。不能趣入不能安住。於此經法不樂聽受。亦復不能為他宣說。於後生中而不受身斷去來想。亦不能得平等正智。於現生中樂求解脫。婆羅門。以是義故名為聲聞菩提。又復何名緣覺菩提。謂若有人雖發菩提心。於大乘法不樂修習而不記念。亦復自利趣求果證不樂利他。於利他心不能修持。不能趣入不能安住。於此經法不樂聽受。亦不為他宣說教示。不能安住平等正智。但起心念觀諸緣法。隨所觀察而得解脫。婆羅門。以是義故名為緣覺菩提。又復何名無上菩提。謂若有人。自能發生阿耨多羅三藐三菩提心已。復勸他人發如是心。於此經法自所聽受修習記念。復為他人廣說其義。於輪迴身不生厭倦。樂欲利樂一切眾生。住平等智自解脫已。欲令一切眾生皆得解脫。自利利他得安隱樂。以己善利普施一切天人大眾。婆羅門。以是義故。名為無上菩提。修是行者名為菩薩乘人。婆羅門。汝今當知。佛語。諦誠無有虛妄。如我所說阿耨多羅三藐三菩提心是最上義。若離此大菩提心。而發聲聞緣覺心者。不能利他終不得至大涅盤界。何以故。而彼聲聞緣覺。自所利己不復生起利他勝行。以是緣故。不能具足諸佛法分。雖發菩提心而自謂解脫。彼菩提心亦不能得利他果報。婆羅門。若人能發阿耨多羅三藐三菩提心者。於自於他皆悉平等。以自所利歡喜布施。即以此心普攝世間一切眾生。乃為世間最上大利。亦名世間善調御者。如是即能住平等智。最上最勝不可思議。婆羅門。此即名為大菩提心。汝當如是如實了知<p>爾時婆羅門白佛言。世尊。佛說解脫云何有其種種相耶。佛言。婆羅門。聲聞緣覺如來解脫無種種相。婆羅門。譬如有人乘三種獸欲詣寶所。雖所履道隨有差別。彼所向處而無有異。其三獸者謂驢馬象。彼驢乘者力勢羸劣。由此因緣。是人雖至寶所。不能以其珍寶廣施眾生。但樂自利取證涅盤。彼馬乘者輕利快捷。由彼力故。是人雖至寶所。亦復不能以其珍寶廣施眾生。但與眾生作淨福田。彼象乘者行步平正勇健多力。由彼力故。是人得至一切寶聚廣大城中。至彼城已即作是念。三乘珍寶皆於此出。我當以此無量珍寶。普施無邊一切眾生。廣為眾生作大利樂。婆羅門。三乘行人修三乘法。亦復如是。彼驢乘者即聲聞乘。彼馬乘者即緣覺乘。彼象乘者即是大乘。汝今當知。彼三乘道雖種種相。所證涅盤所得解脫。無種種相亦無差別。婆羅門。又如世間有三士夫。俱欲過渡一深大河。彼第一人依一小葉浮水而渡。彼第二人而勝於前。依其板木浮水而渡。彼第三人又復勝前。乘以大船與多人眾。安隱而渡得至彼岸。此復猶如世間長子。使其父母無所防護。於一切處離諸憂惱。婆羅門。彼第一人依葉而渡者。當知即是聲聞乘人。彼第二人依其板木而得渡者。當知即是緣覺乘人。彼第三人乘船得渡者。當知即是菩薩乘人。自所得度復度他人。婆羅門。是故當知。彼三乘人所修行法雖種種相。而聲聞緣覺及彼如來所證涅盤無種種相<p>爾時世尊欲重宣此義。而說偈曰<p class='lg'>　三乘證涅盤　　同一涅盤法<br>　證道雖差別　　涅盤無二相<br>　三世一切佛　　得最上解脫<br>　如是等法眼　　正覺尊所說<br>　是最上法智　　出生諸方便<br>　諸有修行者　　應當如是學　</p><p class='juan'>
佛說發菩提心破諸魔經卷上</p>
</body></html>
