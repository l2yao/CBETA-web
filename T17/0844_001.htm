<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T17 </TITLE>
</head>
<BODY>

<p><p></li><p><b>　　<A NAME="n489"></A>No. 844</b><p class='juan'>
佛說大方廣未曾有經善巧方便品</p>
<p><span class='byline'>　　　　西天譯經三藏朝奉大夫試鴻臚卿傳法大師臣施護奉　詔譯</span><br><p>爾時有菩薩摩訶薩。其名大意。於眾會中即從座起。嚴整衣服合掌恭敬。頂禮佛足前白佛言。世尊。諸修菩薩行者。於五欲境作何方便取而不著。雖復常行無所障礙<p>爾時佛告大意菩薩言。善哉善哉。大意。汝名最上。見最上義。能於眾中問如是事。諸修菩薩行者。未來世中於諸佛所。深種善根。如是名為善巧方便。即得諸佛共所建立<p>是時大意菩薩復白佛言。世尊。諸修菩薩行者。未來世中云何於諸佛所。深種善根。唯願世尊。利樂一切眾生廣為宣說<p>佛言。善男子。汝今諦聽。當為汝說。若有人行少分施能起增上。廣為一切眾生最勝善心。所獲功德迴向一切眾生。如是善利無有窮盡。譬如天雨降[<a href='javascript:showpic("../fontimg/042333.gif")'>雨/注</a>]大海。一一水滴數不可知。相續流注無有窮盡。行布施者。善巧迴向一切眾生所有功德。亦復如是。資諸善法展轉增勝。亦復無盡。乃至成佛眾善圓滿<p>復次大意。若復有人見有曼拏羅處。施以一香。作是施時當起是意。普願一切眾生得最上戒香。具足一切樂具皆得如意。若施一華。普願一切眾生當於天上人間。平等受大供養。若施一燈。普願一切眾生開諸盲目消除瞑暗。得大明照如日月光。若施塗香而用塗飾。普願一切眾生。當得真金色相天香塗飾。若施衣服。普願一切眾生慚愧具足離諸過失。若施摶食。普願一切眾生得天甘露定復得最上法甘露味快樂具足。若施鈴鐸。普願一切眾生。皆得最上清妙梵音聞者適悅。若施傘蓋。普願一切眾生離風雨難。得大清涼普覆一切。若施幢幡。普願一切眾生身如朗月。清淨潔白光明普照。盡諸世間人所愛樂。若施寶拂。普願一切眾生離諸塵垢身得清淨。有大名稱最上吉祥所應具足。若施諸莊嚴具。普願一切眾生當得一切佛功德寶聖莊嚴具。若施歌樂。普願一切眾生得勝耳根。常聞諸佛妙好音聲。若施船舫騎乘。普願一切眾生得最上乘。又復隨諸眾生有所愛樂而悉施與。得童子相柔軟妙好受天快樂。諸所施作適悅自在。若施旃檀香。普願一切眾生。得三十二大丈夫相具足莊嚴。乃至無見頂相常出妙香。若施座具。普願一切眾生受天富樂。一一當處最上最勝大金剛座。若施臥具。普願一切眾生當得最上歡喜適悅。若施僧坊舍宇。普願一切眾生住天悅意妙寶樓閣。四種神足悉得圓具。若施空地。普願一切眾生。當得安住勝妙十地。速至最上圓滿佛地。若施眷屬。普願一切眾生。當得世間天人阿修羅等。常所侍衛堅固不壞。最上最勝諸所施作而無等比。若施醫藥。普願一切眾生。離諸病苦如大藥樹。當得金剛不破壞身。一切莊嚴常得最上適悅快樂。若施明鏡。普願一切眾生。如月光明普照一切。若施瓶器。普願一切眾生得大賢瓶。灌注法水普潤一切。若施園林樹木。普願一切眾生身如劫樹。若施酥酪。普願一切眾生得最上樂味。若施甘美等物。普願一切眾生。得最上可愛輕安樂味<p>又復諸修菩薩行者。若見一切男女奴婢當起是意。普願一切眾生。悉當遠離恩愛纏縛憂惱等苦。一一皆獲自在快樂。若見苦境當起是意。普願一切眾生。得離諸苦解脫自在與諸佛等。若於一切眾生。作父母師長阿闍梨想。恭敬尊重。於當生中天上人間若沙門婆羅門等。諸所生處諸根調伏離一切苦。若處五欲樂時當起是意。普願一切眾生。如所樂欲悉得如意。一切皆具菩薩勝行。若澡沐時當起是意。普願一切眾生。離諸塵垢清淨無染與諸佛等。若入園林寺舍及諸方處當起是意。普願一切眾生。得入最上解脫法門。若出一切方處當起是意。普願一切眾生。出輪迴際住安樂法。若飲食時當起是意。普願一切眾生。離諸惡趣斷飲食想。若處眷屬中當起是意。普願一切眾生。遠離鬥諍互相愛敬。為善知識慈和平等。若開戶時當起是意。普願一切眾生。開解脫門咸得趣入。若閉戶時。普願一切眾生。閉惡趣門不復趣進。若履道路時當起是意。普願一切眾生。如理修行順趣正道。若乘船舫騎乘。當起是意。普願一切眾生。乘最上乘登正覺道。若有所過度時當起是意。普願一切眾生。出過地獄等苦不復趣入。若有一切。常語論時當起是意。普願一切眾生正念現前諸法圓滿。若見有人。起忿怒時即生歡喜。作如是意。普願一切眾生。當息一切毒害忿怒遠離魔嬈。若有宣說善法語言。當起是意。普願一切眾生。得諸佛智辯才無礙。若處戲笑歌樂讚詠。當起是意。普願一切眾生。常大歡喜受諸富樂自在適悅。若睡眠時當起是意。普願一切眾生。起最上心。出離無智塵暗淤泥。諸有所作得佛建立住圓滿智。若經行時當起是意。普願一切眾生。常得履諸聖道<p>爾時大意菩薩聞說是法生大歡喜。復白佛言。善哉世尊。善說此法。能令一切修菩薩行者。所有身語意業如善所作。常得諸佛共所攝受。所有惡趣一切眾生得佛救度。世尊。於後末世修菩薩行者。如佛所說善巧方便。應如是行。是即名為修菩薩行<p>佛言大意。如是如是。諸修菩薩行者。若如是學即得信心堅固不復退轉。種子具足出生現行。大意當知。此即名為菩薩勝相。復為最上善巧方便。汝等於此正法。當勤修習為人演說。爾時大意菩薩摩訶薩。聞佛說是法已。歡喜稱讚。禮世尊足。退住一面佛說大方廣未曾有經善巧方便品<p class='juan'>
</p>
</body></html>
