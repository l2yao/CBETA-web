<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T18 </TITLE>
</head>
<BODY>

<p class='juan'>
佛說一切如來真實攝大乘現證三昧大教王經卷第三十<p><span class='byline'>　　　　西天譯經三藏朝奉大夫試光祿卿傳法大師賜紫沙門臣施護等奉　詔譯</span><br><p><b>　　<A NAME="n259"></A>一切如來真實攝一切儀軌勝上教理分第二十六之三</b></p>
<p>復次宣說諸部通用祕密身語心金剛印成就教理<p>此中先說如來部祕密身印成就教理。頌曰<p class='lg'>　隨處依法而安坐　　作加趺相求成就<br>　如其所畫順修習　　即得大士法成就　</p><p>此佛所說金剛薩埵法門<p>金剛部祕密身印成就教理<p class='lg'>　金剛步相依法作　　如其所畫順修習<br>　求成就起忿怒時　　此中成就無疑惑　</p><p>此佛所說金剛降三世法門<p>蓮華部祕密身印成就教理<p class='lg'>　當作金剛加趺相　　二手結彼金剛縛<br>　三摩地身依法成　　當作蓮華出生法　</p><p>此佛所說蓮華薩埵法門<p>寶部祕密身印成就教理<p class='lg'>　行人或住或安坐　　或復隨處而經行<br>　以金剛寶灌頂門　　作成就事無疑惑　</p><p>此佛所說金剛藏法門<p>如來部祕密語印成就教理<p class='lg'>　依法不動於舌端　　復以唇齒二相合<br>　以金剛語微出聲　　持誦能作諸成就　</p><p>此佛所說金剛語法門<p>金剛部祕密語印成就教理<p class='lg'>　作雲雷吼稱吽字　　震發威怒甚深語<br>　忿怒破壞大金剛　　此即忿怒語成就　</p><p>此佛所說金剛降三世法門<p>蓮華部祕密語印成就教理<p class='lg'>　當止微細出入息　　發微妙語極煥明<br>　一切依此持誦時　　成就三摩地智藏　</p><p>此佛所說一切如來三摩地智藏法門<p>寶部祕密語印成就教理<p class='lg'>　發彼極妙煥明語　　復常敬禮最上尊<br>　如應持誦依法儀　　一切所作速成就　</p><p>此佛所說一切如來供養廣大羯磨法門<p>如來部祕密心印成就教理<p class='lg'>　世尊常以妙欲法　　普施一切有情樂<br>　金剛薩埵廣大身　　此中觀想速成就　</p><p>此佛所說妙欲法門<p>金剛部祕密心印成就教理<p class='lg'>　為利一切有情故　　設彼調伏諸惡法<br>　令於佛教作護持　　乃說忿怒成就事　</p><p>此佛所說一切如來金剛降三世法門<p>蓮華部祕密心印成就教理<p class='lg'>　如其蓮華本無染　　彼依止處即妙愛<br>　我此妙愛淨亦然　　即得妙愛法成就　</p><p>此佛所說蓮華妙愛法門<p>寶部祕密心印成就教理<p class='lg'>　何等隨順諸有情　　謂令成就一切事<br>　雨眾寶雨悉周圓　　如應一切速成就　</p><p>此佛所說虛空藏法門<p>如來部祕密金剛印成就教理<p class='lg'>　行人或住或安坐　　或復隨處而經行<br>　左手結印依法儀　　一切所作皆成就　</p><p>此佛所說一切如來祕密金剛手法門<p>金剛部祕密金剛印成就教理<p class='lg'>　行人隨處依法住　　隨處如應諸所作<br>　金剛忿怒指印成　　以衣蓋覆作成就　</p><p>此佛所說一切如來金剛忿怒王法門<p>蓮華部祕密金剛印成就教理<p class='lg'>　蓮華拳印左手結　　復當蓋覆其手印<br>　隨處成結法相應　　速得蓮華法成就　</p><p>此佛所說觀自在法門<p>寶部祕密金剛印成就教理<p class='lg'>　左手當結寶雨印　　是印復當以蓋覆<br>　隨處所作依本儀　　如應即得寶成就　</p><p>此佛所說虛空藏法門<p>如上是為諸部通用祕密身語心金剛印成就教理<p>復次宣說諸部通用祕密金剛薩埵印<p class='lg'>　依彼大印勝法用　　本尊薩埵三摩地<br>　作金剛視金剛語　　速得最上成就法　</p><p>此佛所說一切如來金剛薩埵法門<p>爾時具德金剛手菩薩摩訶薩。白一切如來言。世尊如來我此法儀。唯願如來加持所行。時一切如來即復雲集。咸共稱讚金剛手菩薩摩訶薩。頌曰<p class='lg'>　金剛薩埵善哉者　　金剛大寶復善哉<br>　善哉金剛妙法門　　善哉金剛勝羯磨<br>　能善宣說此正法　　無上金剛祕密乘<br>　一切如來祕密門　　大乘現證法中攝　</p><p>爾時金剛手菩薩摩訶薩。即從座起。以一百八名稱讚。勸請一切如來。頌曰<p class='lg'>　大金剛界大薩埵　　利益有情最上主<br>　具大智慧釋迦王　　稽首歸命金剛身<br>　勇猛出生真實利　　作有情因大理趣<br>　大士勝利勝業成　　歸命薩埵中薩埵<br>　具諸佛法廣大法　　善轉一切法輪者<br>　大語最上極妙明　　稽首歸命大真實<br>　作大羯磨大加護　　一切羯磨成就者<br>　大勇最上大行尊　　歸命薩埵正因主<br>　已得一切波羅蜜　　智一切智知覺者<br>　一切有情大方便　　稽首歸命大勝慧<br>　具大悲心勝最上　　已運悲心悲主宰<br>　廣施一切大慈心　　稽首歸命諸善作<br>　釋迦師子大能仁　　能中能者寂默尊<br>　通達世俗大調伏　　稽首歸命勝軌法<br>　平等已達大法界　　清淨法界大如來<br>　金剛尊復廣大尊　　稽首歸命勇猛聚<br>　為大光明大照曜　　廣大精進大勝力<br>　大勇最極勝勇猛　　歸命威勇寂靜生<br>　大梵世尊自然生　　釋迦無畏大寂默<br>　具一切身淨牟尼　　稽首歸命法中王<br>　無身現身最上身　　圓滿三身修身者<br>　具一切身廣大身　　稽首歸命金剛身<br>　無語現語最上語　　圓滿三語宣語者<br>　具一切語妙大語　　稽首歸命金剛語<br>　無心現心最上心　　圓滿三心心現者<br>　具一切心大金剛　　稽首歸命金剛心<br>　無金剛現彼金剛　　最上金剛三金剛<br>　清淨廣大眾金剛　　歸命金剛中金剛<br>　勝出三有遍觀察　　善逝主宰最勝者<br>　為三界中大法王　　稽首歸命大遍照<br>　如來一百八名號　　若有聞者一稱揚<br>　或讀或誦發志誠　　彼人當得成佛果<br>　我今勸請佛聖尊　　為諸有情作利益<br>　從大悲心所出生　　廣大法輪此應轉　</p><p>爾時世尊大毘盧遮那如來。聞彼一切如來增上主宰金剛手菩薩摩訶薩勸請語已。即白一切如來言。唯願如來攝受所行。時一切如來即復雲集。說此頌曰<p class='lg'>　為利一切有情故　　一切世界一切處<br>　所應調伏眾相門　　此大法輪隨宜轉　</p><p>說是頌時。所有一切佛剎一切世界。普遍一切方處一切有情。悉見一切如微塵量曼拏羅中。世尊釋迦牟尼如來。各住其前轉妙法輪<p>爾時金剛手菩薩摩訶薩。即說頌曰<p class='lg'>　為利一切有情故　　一切世界一切處<br>　所應調伏眾相門　　大金剛輪隨宜轉　</p><p>說是頌時。所有一切佛剎一切世界。普遍一切方處一切有情。悉見一切如微塵量曼拏羅中。世尊金剛界如來。各住其前轉金剛界等一切金剛輪<p>爾時降三世菩薩摩訶薩。說此頌曰<p class='lg'>　為利一切有情故　　一切世界一切處<br>　所應調伏眾相門　　大忿怒輪隨宜轉　</p><p>說是頌時。所有一切佛剎一切世界。普遍一切方處一切有情。悉見一切如微塵量曼拏羅中。世尊降三世如來。各住其前轉一切如來大忿怒輪<p>爾時聖觀自在菩薩摩訶薩。說此頌曰<p class='lg'>　為利一切有情故　　一切世界一切處<br>　所應調伏眾相門　　淨蓮華輪隨宜轉　</p><p>說是頌時。所有一切佛剎一切世界。普遍一切方處一切有情。悉見一切如微塵量曼拏羅中。世尊法王如來。各住其前轉蓮華輪<p>爾時聖虛空藏菩薩摩訶薩說。此頌曰<p class='lg'>　為利一切有情故　　一切世界一切處<br>　所應調伏眾相門　　大妙寶輪隨宜轉　</p><p>說是頌時。一切佛剎中所住一切有情。若細若大一切方面。皆悉見彼一切如來。在須彌山頂金剛摩尼寶峰大樓閣中。處于一切如來師子座上。轉金剛界等一切法輪<p>爾時金剛手菩薩摩訶薩。說此頌曰<p class='lg'>　聖尊為利有情故　　自身所行大方便<br>　最勝現降於人間　　大金剛輪隨宜轉　</p><p>爾時世尊大毘盧遮那如來。復白一切如來言。世尊如來願復雲集攝受所行。是時一切如來等即復雲集。從世尊大毘盧遮那如來心入。時世尊大毘盧遮那如來。以一切如來身語心金剛身。悉開覺已。告金剛手菩薩摩訶薩言。善男子我此心中一切如來。及彼一切金剛部曼拏羅。皆悉從我心中而入。汝今亦然從我心入<p>爾時金剛手菩薩摩訶薩。如佛言教隨了知已。說此頌曰<p class='lg'>　為利一切有情故　　遍一切處我所行<br>　一切諸佛入心中　　於身語心金剛住　</p><p>說是頌時。普遍一切世界極微塵量等一切佛剎。彼彼現住一切如來。一一如來悉現充滿一切世界極微塵量廣大身相。皆從世尊大毘盧遮那如來心入<p>時金剛手菩薩摩訶薩。同彼一切如來及世尊大毘盧遮那如來。混一切身轉一切語攝一切心。種子相續。一切身分一切分位一切相好一切毛孔。出生極微塵量一切曼拏羅。乃至一切金剛教等。從心入已如理而住<p>爾時世尊現成正覺。其未久間。以一切如來身語心金剛。於一切如來身自開覺已。從須彌山頂詣菩提場。到已。即於菩提樹下隨順世間轉其化事。執吉祥草說此頌曰<p class='lg'>　大哉最上自利已　　廣利有情一切教<br>　所應調伏勤勇因　　破彼邪外非見者<br>　世間所有不調伏　　一切暗冥諸惡見<br>　智光清淨大利圓　　此中如應得成佛　</p><p>說是頌時。欲界諸天。不了世尊此真實語。即作是言。今此沙門何故乃能為求菩提作是難事。悍伏疲勞忍受諸苦<p>爾時世尊即於是處敷草坐已。告彼天言。汝天聖者。依我所行宜應施我大菩提果。時欲界諸天亦復不能解佛所說。即時俱詣帝釋天主所。到已於天主前具陳上事。是時帝釋天主。即與欲界諸天主眾。共詣色界天主大梵天王所。復陳上事相與言議。時大梵天王。與欲界色界諸天主眾。并一切三界增上主宰大自在天共議斯事。是時大自在天即告普盡三界增上主宰那羅延天等一切天主言。汝天聖者。當知如來應供正等正覺。隨順世間轉其化事。現成阿耨多羅三藐三菩提果。勿謂人趣及天趣攝。是故當知雖復生天天中所成畢竟不能證成佛果。彼善所行。我等宜應同往供養。時大自在天等諸天主眾。尋即共詣大菩提場世尊如來所坐之處到已頭面禮世尊足。前白佛言。世尊如佛教敕我等依行。唯願世尊悲愍攝受。復請世尊起於草座。受我所獻微妙勝座。於其座上證成阿耨多羅三藐三菩提果<p>爾時世尊告諸天主言。汝天聖者。依我所行即當施我阿耨多羅三藐三菩提果。諸天主白佛言。世尊非我所能施佛菩提。若我有其力。能我等豈不自證佛菩提果<p>爾時世尊為令了知如是義故。即說頌曰<p class='lg'>　當知非色非無色　　非實非虛亦非淨<br>　此佛菩提大智門　　實開覺已得成佛　</p><p>彼諸天主等。於須臾間默然而住<p>是時世尊從草座起。復告諸天主言。諸天聖者汝能開曉此佛智不。諸天主等白佛言。世尊我等不能開曉佛智<p>爾時世尊處于勝座復說頌曰<p class='lg'>　淨意如應所開覺　　大菩提心堅固生<br>　如理觀想於佛身　　金剛薩埵堅固作　</p><p>時諸天主等。俱白佛言。如佛教敕我如是行。言已即時悉離佛會<p>爾時世尊。於其晝夜隨順世間。轉諸化事降伏魔軍。成阿耨多羅三藐三菩提果已。於普盡無餘諸有情界。廣為利樂一切有情。諸所作成普攝皆於自心而住。即以一百八名讚歎金剛手菩薩摩訶薩。頌曰<p class='lg'>　金剛薩埵大薩埵　　無上大乘大主宰<br>　廣大清淨大光明　　稽首歸命大尊勝<br>　聖金剛王大金剛　　金剛一切諸如來<br>　廣大精進大勇尊　　稽首歸命大方便<br>　金剛妙愛大清淨　　一切悅樂大妙樂<br>　無始無終勝樂門　　稽首歸命廣大欲<br>　金剛善哉大歡喜　　如理作善勝喜悅<br>　廣大歡喜大喜王　　稽首歸命極勝喜<br>　金剛妙寶大自在　　自部灌頂大主宰<br>　具一切寶大善明　　稽首歸命勝莊嚴<br>　金剛威光大光曜　　廣大光明大明照<br>　具大熾盛勝光明　　稽首歸命佛光相<br>　金剛寶幢大高顯　　為大勝幢施財者<br>　具大寶杖虛空幢　　稽首歸命施幢相<br>　作金剛笑大笑相　　具大慶悅大喜者<br>　最勝喜樂喜迅行　　稽首歸命大法喜<br>　金剛勝法大妙法　　具一切法善淨者<br>　為諸佛法勝法門　　稽首歸命妙愛法<br>　即大智劍金剛利　　大慧復為智慧者<br>　為大利器斷罪門　　稽首歸命佛利劍<br>　金剛表剎廣大輪　　為諸佛輪大伏藏<br>　一切吉祥勝法門　　稽首歸命法輪因<br>　金剛妙語大語聚　　離戲論語大文字<br>　無文字中大誦持　　稽首歸命佛真語<br>　金剛羯磨妙勝業　　善作事業大羯磨<br>　祕密供養大供養　　稽首歸命佛供養<br>　金剛加護大勝鎧　　最上甲冑大堅固<br>　廣大真實大護門　　稽首歸命覺精進<br>　金剛吞伏大忿怒　　警怖一切邪惡者<br>　一切佛大方便門　　稽首歸命勝牙相<br>　大金剛拳大印契　　大三昧縛勝縛者<br>　勝妙印契大智拳　　歸命金剛勝拳相<br>　瞻禮恭敬及供養　　彼諸如來常所作<br>　無始無終法門中　　大菩提心汝所說<br>　汝為諸佛勝依止　　即諸菩薩大勇猛<br>　於彼過去未來生　　為佛菩提最勝因<br>　歸命金剛大薩埵　　歸命金剛大妙寶<br>　歸命金剛正法門　　歸命金剛勝羯磨<br>　我所稱讚汝勝名　　金剛自性故頂禮<br>　所生福聚施有情　　願當得佛菩提果<br>　若人正心而稱念　　最上一百八名號<br>　或但一稱發志誠　　是人當得諸佛果<br>　此佛所說覺智法門　</p><p>爾時一切如來異口同音。讚歎金剛手菩薩摩訶薩。頌曰<p class='lg'>　金剛薩埵善哉者　　金剛大寶復善哉<br>　善哉金剛妙法門　　善哉金剛勝羯磨<br>　能善宣說此正法　　無上金剛祕密乘<br>　一切如來祕密門　　大乘現證法中攝　</p><p>佛說此經已。一切如來并諸菩薩摩訶薩眾。聞佛世尊及金剛手菩薩摩訶薩所說。皆大歡喜信受奉行<p class='juan'>
佛說一切如來真實攝大乘現證三昧大教王經卷第三十</p>
<p>此經一部。梵本四千頌。譯成三十卷。總二十六分。自第一分至第五分。終並大乘現證三昧。攝第六分至第十四分終。並金剛三昧攝。第十五分至第十八分終。並法三昧攝。第十九分至第二十二分終。並羯磨三昧攝。自下四分。並諸部祕密教理所攝起<p>皇朝大中祥符五年八月十五日終八年四月十六日</body></html>
