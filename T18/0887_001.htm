<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T18 </TITLE>
</head>
<BODY>

<p><p></li><p><b>　　<A NAME="n301"></A>No. 887</b><p class='juan'>
佛說無二平等最上瑜伽大教王經卷第一</p>
<p><span class='byline'>　　　　西天譯經三藏朝奉大夫試光祿卿傳法大師賜紫臣施護奉　詔譯</span><br><p><b>　　<A NAME="n303"></A>無二平等最勝大儀軌王影像分第一</b><p>如是我聞。一時世尊。在他化自在天宮。與九十九須彌山量微塵數菩薩摩訶薩眾俱。此諸菩薩一一皆是金剛薩埵金剛眷屬。其名曰金剛手菩薩摩訶薩。普賢菩薩摩訶薩。觀自在菩薩摩訶薩。虛空藏菩薩摩訶薩。金剛拳菩薩摩訶薩。起平等心轉法輪菩薩摩訶薩。虛空出生菩薩摩訶薩。破諸魔菩薩摩訶薩。如是等大菩薩摩訶薩而為上首。時彼天宮由諸如來威神加持。具足種種最勝嚴飾。幢幡傘蓋殊妙珍寶。懸鈴珠瓔交絡垂布。大摩尼寶出現光明。有種種色廣大照耀。猶如月輪清淨圓滿。而佛世尊常所安住。一切如來金剛加持三昧正智。受一切如來金剛灌頂。頂戴寶冠處三界法王位。證一切如來一切智智相應自在。圓滿一切如來平等印契。成就一切如來最勝事業。安住大悲大毘盧遮那如來。常住三世平等金剛身語心業。盡諸有情界。能滿一切願。為一切如來共所稱讚。受一切如來勸請說法<p>復有殑伽沙數等諸佛如來。從十方界來集此會。猶如胡麻滿閻浮提。是諸如來各於彼彼佛剎。亦常說此無二平等祕密法門<p>爾時金剛手大執金剛者。安住一切如來心。修習一切如來行。隨一切如來身所行。順一切如來心所作。如是總攝本部相應依本法住。於此會中隱身不現。是時十方所集一切如來。既於會中不見金剛手菩薩。即時異口同音說伽陀曰<p class='lg'>　大哉金剛手　　如我等父母<br>　不現此會中　　大士今何往　</p><p>彼諸如來作是說已。各各於其大金剛寶加持法中。默然而住<p>爾時金剛手大執金剛者。即從一切如來五處而出。以自身相現大毘盧遮那佛相。復從一切如來心。現大月曼拏羅。有百千種圓光照耀。如是現已。復從一切如來心。現大日曼拏羅。量廣無數百千世界。還復本身。於其中間安詳而坐<p>爾時所集一切如來。即時各各向金剛手菩薩。合掌頂禮勸請說法。說伽陀曰<p class='lg'>　善哉金剛最上法　　善哉金剛清淨眼<br>　善哉金剛最勝智　　普攝諸佛一切智<br>　我等勸請金剛手　　普為諸佛作利樂<br>　宣說自他智所生　　最上大乘祕密法　</p><p>爾時金剛手大執金剛者。白諸如來言。諸佛如來不應勸請。令我宣說祕密法門。諸如來言何因緣故而汝不說。金剛手言諸佛當知。今此大會諸菩薩摩訶薩眾中。或有聞說如是大乘第一義諦祕密法已。乃有多種破壞等相。諸如來言。我等各以神力加持會眾。復令悉成大金剛眾。汝今但當施作佛事<p>爾時金剛手大執金剛者。熙怡微笑瞻仰諸佛。讚諸佛言善哉善哉。即入一切如來大輪光明普照一切如來心三摩地。從是三摩地出已。於其四方現四大日曼拏羅。東方名持無盡色大日曼拏羅。南方名如意寶金剛大日曼拏羅。西方名無量金剛大日曼拏羅。北方名不空三昧金剛大日曼拏羅。如是現已。乃為一切如來一切菩薩眾會。宣說無二平等最勝大儀軌王祕密法門。其所宣說與一切菩薩如理相應。令一切菩薩成就一切如來最勝功德神通事業。普遍眾會。乃至盡十方界一切佛菩薩如理而住。譬如虛空光明遍照三千大千世界。所有一切日輪光明。隨量而照亦悉周遍。所有一切如來光明金剛手菩薩光明亦復如是。光光混融平等照耀。如實觀者如理而住<p>爾時一切如來。即以一切如來普賢出生供養雲海。供養金剛手菩薩。作供養已。彼諸如來默然而住<p>爾時金剛手大執金剛者。即入觀照一切菩薩心智部出生一切如來最上祕密破諸暗因自三摩地。從是三摩地出己。宣說智部三摩地法門<p class='lg'>　當住禪定心　　觀清淨乳海<br>　中有大蓮華　　如水精月光<br>　觀自心種子　　與自法相應<br>　由是觀想成　　自心曼拏羅<br>　而此曼拏羅　　縱廣一肘量<br>　四方及四隅　　四寶勝莊嚴<br>　依法而想成　　住心不散亂<br>　周匝有光明　　熾盛普照耀<br>　彼中依法儀　　觀自身清淨<br>　離我等分別　　即想成佛身<br>　如是觀想已　　成就曼拏羅<br>　次依智部儀　　大明如是稱　</p><p>唵(引一句)薩哩[<a href='javascript:showpic("../fontimg/004555.gif")'>口*縛</a>](二合)怛他(引)[<a href='javascript:showpic("../fontimg/035509.gif")'>言*我</a>]多(二)倪也(二合引)那莎婆(引)[<a href='javascript:showpic("../fontimg/004555.gif")'>口*縛</a>](引)怛摩(二合)酤(引)[<a href='javascript:showpic("../fontimg/016014.gif")'>亢*欠</a>](呼郎切三)<p class='lg'>　大明所用印　　並依智部儀<br>　而此大明力　　能滅一切罪<br>　觀想有百千　　無垢最上光<br>　復依智部儀　　觀想明王等<br>　微妙白淨光　　依法想安布<br>　所作依此說　　異此非觀想　</p><p>此名一切如來金剛灌頂法門<p class='lg'>　住自心堅固　　出相應光明<br>　觀想佛影像　　及金剛手相<br>　諸求悉地者　　依金剛手法<br>　彼依法相應　　悉地不難得<br>　若依此法者　　如理而觀想<br>　自影像不動　　即成金剛手<br>　諸有知法者　　依法而觀想<br>　乃至彼虛空　　亦無過越罪<br>　佛相與自相　　同一相應相<br>　彼定心相應　　諸所作成就<br>　自影像佛相　　智者五處觀<br>　依相應法門　　想金剛薩埵　</p><p>此名一切如來主法門<p class='lg'>　想自心大明　　出焰鬘部光<br>　中現金剛杵　　摧破一切惡<br>　自心心所作　　想成菩提心<br>　出現五光明　　供養一切佛　</p><p>此復名一切如來主法門<p class='lg'>　觀五曼拏羅　　周匝焰光明<br>　普遍佛影像　　想大明成就<br>　定心觀自身　　離取相分別<br>　諦想自影像　　等諸佛無異<br>　自心菩提心　　想相應出生<br>　金剛手莊嚴　　出生諸儀法<br>　若住相應觀　　觀金剛手者<br>　但當依法儀　　想諸佛影像<br>　欲觀佛影像　　當諦觀文字<br>　觀文字真實　　即見佛影像<br>　然於文字中　　觀影像離相<br>　若如是觀時　　成相應觀想<br>　先住心一處　　想日曼拏羅<br>　觀自身清淨　　在曼拏羅中<br>　次想遍虛空　　普現曼拏羅<br>　依法如是觀　　即觀想成就<br>　彼日曼拏羅　　若觀想相應<br>　即彼金剛手　　觀想而成就<br>　若彼金剛手　　依法相應者<br>　即諸佛影像　　觀想得相應<br>　又日曼拏羅　　若觀想相應<br>　四印曼拏羅　　亦觀想成就<br>　若住心一處　　或復遍世界<br>　乃至盡虛空　　依法無過越<br>　四印曼拏羅　　即觀想相應<br>　彼日曼拏羅　　觀想亦成就<br>　若日曼拏羅　　觀想相應者<br>　即諸佛影像　　觀想亦相應<br>　由如是依法　　觀諸佛影像<br>　亦如是觀想　　四印曼拏羅<br>　若如是相應　　四印曼拏羅<br>　即如是觀想　　彼諸佛影像　</p><p>此名金剛手菩薩法王法門<p class='lg'>　觀一切儀軌　　想蓮華相應<br>　攝觀想等法　　異此非相應<br>　當觀想自身　　善住堅固心<br>　從菩提心生　　想現佛影像<br>　此最上祕密　　金剛寂靜教<br>　大利智慧光　　平等而照耀<br>　若依法觀想　　能滿一切願<br>　想金剛薩埵　　是名金剛法　</p><p>此名普賢持金剛法門<p>爾時普賢菩薩摩訶薩。觀察眾會。即雨一切菩薩供養雲海。滿虛空界。供養金剛手大執金剛者。作供養已。又復至誠頂禮歸命依法而住<p>爾時所集一切如來。復於會中雨一切如來供養雲海。供養普賢菩薩摩訶薩。作供養已。從金剛菩提心。出現照一切如來相圓滿光明。普遍照耀。是時普賢菩薩摩訶薩即現自影像光明。其光名為一切如來堅固用智部破暗因。於是光中隱自身相。現毘盧遮那佛相。即說一切如來三昧真實智部三摩地法門<p class='lg'>　知法者了知　　彼一切所作<br>　禪定相應相　　真實清淨法<br>　想日曼拏羅　　最上千肘量<br>　內有月輪壇　　中觀想[<a href='javascript:showpic("../fontimg/004555.gif")'>口*縛</a>]字<br>　字周匝復觀　　四方曼拏羅<br>　縱廣一尺量　　有種種色光<br>　彼焰光普遍　　想諸佛影像<br>　四方及四隅　　各觀想唵字<br>　彼字一一現　　種種微妙色<br>　次當依法儀　　於曼拏羅中<br>　如理而諦想　　毘盧遮那佛<br>　及曼拏羅中　　所有諸賢聖<br>　日曼拏羅中　　想月曼拏羅<br>　中復想自身　　大喜樂法生<br>　從微妙心現　　淨月曼拏羅<br>　大明文字相　　復想於心現<br>　次當想唵字　　普遍焰光明<br>　從是光明中　　出生諸儀軌<br>　然想佛影像　　及諸賢聖相<br>　彼即成觀想　　四印曼拏羅<br>　自身諸所作　　皆諸佛法生<br>　五鈷金剛杵　　依法想於心<br>　四印曼拏羅　　大明想於額<br>　即想成佛相　　周匝焰光明<br>　想過此世界　　復入別剎中<br>　觀想一肘量　　妙月曼拏羅<br>　中觀想自身　　金剛薩埵生　</p><p>此名普賢智部最勝三摩地法門<p class='lg'>　當依法觀想　　日輪曼拏羅<br>　想自身清淨　　現曼拏羅中<br>　次於其四隅　　想毘盧遮那<br>　後復想自身　　成金剛薩埵　</p><p>此名金剛薩埵法門<p class='lg'>　復次當依法　　分別十六尊<br>　作四分觀想　　各依位而住<br>　自餘諸賢聖　　各想心大明　</p><p>此名持金剛法門<p class='lg'>　復次當依法　　觀想於自身<br>　有微妙吽字　　左旋而住心<br>　出現光明相　　能破諸魔惡　</p><p>此復名一切如來主法門<p class='lg'>　復想剎那中　　出生諸賢聖<br>　現影像光明　　普遍而照耀<br>　諸有文字相　　其量廣無邊<br>　想依法相應　　成金剛影像<br>　是中諸文字　　出生大明句<br>　此無數大明　　成就一切法<br>　從額至臍輪　　觀想大明字<br>　此觀想相應　　一切觀無異　</p><p><b>　　<A NAME="n304"></A>無二平等最勝大<span class='corr'>儀</span>軌王智部三摩地分第二</b><p>復次伽陀曰<p class='lg'>　次想白色大蓮華　　量如車輪妙清淨<br>　中有日輪曼拏羅　　依法相應而觀想<br>　復想自身於中現　　羯磨金剛所出生<br>　即成羯磨金剛身　　金剛薩埵等無異　</p><p>此名金剛薩埵法門<p class='lg'>　當觀清淨大乳海　　自身想現乳海中<br>　智觀自身即佛身　　故現佛身滿空界<br>　又觀清淨大乳海　　有種種色妙光明<br>　月曼拏羅現其中　　於中復想日輪相<br>　次觀自身即佛身　　相應出生諸儀法<br>　由想自身遍一切　　周廣一切世界量<br>　又想大海於心現　　日曼拏羅在海中<br>　依法觀想諸佛相　　周匝光明輪圍繞<br>　彼光明中現文字　　周廣一切世界量<br>　吠泥邪等所作用　　依法相應而觀想<br>　復次依法而觀想　　月曼拏羅一肘量<br>　於中出現金剛劍　　能作世間成就法<br>　次想焰光白蓮華　　表示菩提心莊嚴<br>　中想本部賢聖相　　左右安布踰始多<br>　如是依法而攝受　　自金剛法皆成就<br>　普遍一切世界中　　如是供養一切佛　</p><p>此名普賢祕密法門<p class='lg'>　又想日輪曼拏羅　　其量等一多羅樹<br>　中想漸略大明字　　乃至一切相應生<br>　堅固安住自影像　　然當觀想賢聖等<br>　心大明字各安已　　普用供養一切佛<br>　次想四印曼拏羅　　量各等七多羅樹<br>　曼拏羅中諸賢聖　　各想心明字安布　</p><p>此名金剛三昧法門<p class='lg'>　次當觀想曼拏羅　　其量等一俱盧舍<br>　中想自身成佛身　　及彼佛眼菩薩等<br>　一切皆從自心想　　大智所觀而成就<br>　彼心如是得相應　　即成大士相應觀<br>　又想自心曼拏羅　　量復等一俱盧舍<br>　觀自影像無所生　　乃至虛空無過越<br>　自相應門堅固住　　觀想於佛即相應<br>　佛相應門堅固住　　佛佛觀想即相應<br>　觀想相應菩提心　　其量廣大遍一切<br>　一切賢聖從是生　　依法觀想大明字<br>　觀想相應妙蓮華　　其量廣一多羅樹<br>　自心安住而不動　　想成自心曼拏羅<br>　又想自心曼拏羅　　其量廣一多羅樹<br>　想自影像現其中　　一切所作善堅固<br>　又想焰鬘白淨光　　五六依次而觀想<br>　想自影像處其中　　左右踰始多安布<br>　廣大光明依法現　　自心白等餘七色<br>　如是光明遍虛空　　於中想現諸佛相<br>　想自影像遍虛空　　一切皆從自心現<br>　自身佛身本相應　　一切相等依法用<br>　次當觀想諸菩薩　　周匝遍滿虛空界<br>　自相如理而相應　　諸佛菩薩同觀想<br>　依法想召諸賢聖　　安住虛空曼拏羅<br>　自相真實理相應　　即成菩提心觀想<br>　大明文字等相應　　如實觀彼文字相<br>　從菩提心所出生　　熾盛光明而嚴飾<br>　從光出現諸儀法　　自影像與諸佛等<br>　自他影像悉相應　　焰鬘光明等照耀<br>　次想依法而出現　　佛眼菩薩等賢聖<br>　以彼彼心大明字　　月曼拏羅中安布<br>　金剛薩埵真實相　　遍入微妙光明中　</p><p>此名持金剛法門<p class='lg'>　又想金剛薩埵生　　自心影像曼拏羅<br>　是相如理觀相應　　異此而觀非成就<br>　又想金剛薩埵生　　日輪曼拏羅中現<br>　金剛鉤索等諸相　　攝受弟子入壇場<br>　又想金剛薩埵生　　一切法從自心現<br>　以文字等假施設　　是故墮於文字數<br>　持誦乃至所作事　　一一住於禪定心<br>　若如是修即成就　　彼持明者名最勝　</p><p>此名一切如來三昧法門<p class='lg'>　從自影像而出生　　本部法中諦觀想<br>　由想自心依法住　　一切魔怨皆破散<br>　此中如是求悉地　　諸觀想等依儀軌<br>　日輪曼拏羅相應　　觀想現諸明王相<br>　焰鬘部中所現光　　皆當觀想忿怒相<br>　彼所說相依法儀　　是名決定真實語<br>　應當如是如理觀　　異此而觀非成就　</p><p>此名一切如來普賢法門<p class='lg'>　想自影像曼拏羅　　中有熾盛大光明<br>　其光廣照諸世界　　皆從真實智心現<br>　自身復現蓮華中　　清淨光明所照耀<br>　是身雖現有相身　　自性平等而無著<br>　依法觀想心文字　　是即金剛薩埵相<br>　金剛薩埵相平等　　是即觀想諸佛相<br>　了知大明教出生　　當獲一切悉地法<br>　是故大明最尊勝　　離大明教無有上　</p><p>此名一切如來堅固勇猛法門<p class='lg'>　當想日輪曼拏羅　　中現毘盧遮那佛<br>　思念彼佛心大明　　彼明成就一切法<br>　從此大明復出生　　希有最上祕密儀<br>　一切從心如理現　　猶月清淨而照耀<br>　復想從自影像生　　金剛劍等成就相<br>　而彼出生依法儀　　想現廣大光明聚<br>　具種種色甚微妙　　普照世界無邊量　</p><p>此名一切如來三昧眼法門<p class='juan'>
佛說無二平等最上瑜伽大教王經卷第一</p>
</body></html>
