<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T18 </TITLE>
</head>
<BODY>

<p><p></li><p><b>　　<A NAME="n330"></A>No. 888</b><p class='juan'>
一切祕密最上名義大教王儀軌卷上</p>
<p>此於瑜伽大部中略出<p><span class='byline'>　　　　西天譯經三藏傳法大師賜紫沙門臣施護奉　詔譯</span><br><p>歸命一切佛<p class='lg'>　五身作者如是生　　不見眾生決定身<br>　亦復不見決定心　　觀想諸佛亦如是<br>　若欲頂禮佛大士　　應當頂禮自實智<br>　佛智自智本同源　　祕密性中無二相<br>　若了一切無我生　　所生即是無二智<br>　愛非愛中得解脫　　彼頂禮相無所有<br>　法非已生非現生　　已生已謝現無住<br>　觀想諸佛相亦然　　應當頂禮自實智<br>　愛非愛本無分位　　隨眾生心而動亂<br>　染種煩惱過失中　　悉成一切相應事<br>　眾生有身故有苦　　此苦所因心所生<br>　若有於心善覺了　　即能出離一切苦<br>　十方三世一切佛　　毘盧遮那一佛攝<br>　彼一切佛證覺圓　　故現佛身救生死<br>　為利一切眾生故　　悲心起作方便事<br>　因性平等既相應　　果性由斯而出現<br>　果真實故平等住　　彼因真實示求相<br>　於中若有實求心　　即長輪迴諸種子<br>　相應法從相應生　　隨所愛法不可得<br>　有得乃是一法存　　彼即不離分別相<br>　正念觀佛無所緣　　正念觀法法相應<br>　自他二行亦復然　　佛二足尊常所說<br>　自相如實安住已　　想入諸佛影像中<br>　正念觀佛得相應　　故諸佛雲從此現<br>　自相如實安住已　　想入金剛法性中<br>　正念觀法得相應　　起大法雲而普遍<br>　相者所謂[<a href='javascript:showpic("../fontimg/009053.gif")'>巾*票</a>]幟義　　破者即是破相心<br>　四種即相[<a href='javascript:showpic("../fontimg/009053.gif")'>巾*票</a>]幟門　　能破煩惱為最上<br>　自身即是諸眾生　　自心即攝一切法<br>　法無我中得相應　　諸魔由斯而自滅<br>　自心如實證覺已　　彼所覺心不可得<br>　自心如實正了知　　而諸魔心亦如是<br>　相應相應性和合　　是性求生不可得<br>　觀想諸佛若相應　　是故我即同諸佛<br>　三摩地智所出生　　平等一切佛自性<br>　佛相應行既非無　　從相應心得佛性<br>　若於妙性有所見　　彼麤染性不能除<br>　於性無性若差殊　　而觀想心即分別<br>　不可以性觀於性　　是中觀亦無所觀<br>　觀想及性二俱無　　由心動轉故差別<br>　非眾生境非佛境　　是中非佛非眾生<br>　眾生自心即佛心　　覺了無佛無佛智<br>　若於因性如實見　　果性如實亦復然<br>　此即三摩地智門　　無二相應平等行<br>　諸法因性不可得　　諸法果性亦復然<br>　實智觀故性本真　　此即相應平等行<br>　法本無因而觀因　　法本無果而觀果<br>　若於因果有所觀　　是即自心而起著<br>　觀因當觀實智因　　觀果當觀祕密果<br>　祕密無二相應中　　應當如是自觀察<br>　若能了知真實性　　即知祕密中祕密<br>　甚深祕密既了知　　乃成最上相應行<br>　若於愛境中平等　　即是非愛境自性<br>　愛非愛境諸相中　　如來雖觀而無見<br>　相應行者相應生　　非無表了無分量<br>　自智若入清淨門　　諸佛如來即清淨<br>　由是身語心出生　　祕密無二相應行<br>　量初四種表了門　　謂即相應四印法<br>　羯摩印為身密印　　法印名為語密印<br>　大印即是心印門　　三昧耶印印一切<br>　觀想諸印印諸法　　即祕密主三相應<br>　自性如實得正知　　三摩地智善施作<br>　由身語心善表了　　起諸教相種種事<br>　然其不離三密門　　巧業金剛故安立<br>　五部如來真實智　　即是祕密無上智<br>　祕密四印若相應　　能作相應語悉地<br>　地水火風四大種　　即是所說四密印<br>　四印平等若相應　　四種明妃皆合集<br>　佛眼菩薩為地大　　摩摩枳尊為水大<br>　白衣菩薩為火大　　多羅菩薩為風大<br>　東方帝釋天地大　　西方水天為水大<br>　南方火天為火大　　北方風天為風大<br>　當知帝釋天黃色　　壇相四方作增益<br>　水天白色壇相圓　　作息災法應如教<br>　火天赤色壇三角　　作敬愛事如本儀<br>　風天黑色壇弓形　　忿怒心作降伏事<br>　從四大種所出生　　四種事業如其次<br>　轉此四種事業輪　　最上悉地皆圓滿<br>　息災當依佛眼法　　增益蓮華金剛法<br>　敬愛毘盧遮那法　　降伏金剛忿怒法<br>　初夜當作息災法　　平旦作彼增益法<br>　日中應作降伏法　　中夜作於敬愛法<br>　息災賢聖像白色　　增益賢聖像黃色<br>　敬愛賢聖像赤色　　降伏賢聖像黑色<br>　當知三摩地智生　　最上悉地諸事業<br>　觀想諸佛本清淨　　一切佛事皆成就<br>　中方毘盧遮那佛　　四方金剛界如來<br>　想五部主真實身　　一切所作皆成就<br>　於心復想大明妃　　相應者持相應法<br>　能生一切諸佛身　　此是金剛界佛母<br>　世間貪瞋癡三毒　　即是金剛界如來<br>　由佛祕密清淨門　　了彼三毒成無毒<br>　即於貪瞋癡三毒　　獲得三界中自在<br>　諸佛大士破毒心　　觀想即是諸佛智<br>　若了諸佛離貪心　　菩提心從貪性出<br>　復能出生普賢行　　貪心即是佛如來<br>　若了諸佛調伏心　　微妙智從瞋性出<br>　復能出生一切智　　瞋心即是佛如來<br>　若於自心能覺了　　光明從彼癡性出<br>　復能出生一切佛　　癡心即是佛如來<br>　若了諸佛無我心　　諸親友從我見出<br>　復能出生一切佛　　慈心即是佛如來<br>　諸佛愛為普觀照　　諸佛慈悲為法語<br>　一切無畏即大施　　此名諸佛敬愛法<br>　布施相應歡喜地　　持戒具足離垢地<br>　忍辱堅固發光地　　精進勤策焰慧地<br>　禪定無見現前地　　妙慧了知難勝地<br>　具大方便遠行地　　勝力圓成不動地<br>　誓願增廣善慧地　　智修成就法雲地<br>　唯佛如來妙智身　　是名十一地圓滿<br>　十聖修十波羅密　　十力自在諸行圓<br>　如是超過十地已　　佛相應法然後得<br>　飲金剛水成正覺　　法甘露味即相應<br>　等同無邊一切佛　　一切取捨皆遠離<br>　本來清淨相應法　　飲金剛水淨亦然<br>　法甘露味適其心　　金剛弟子亦如是<br>　本來清淨即菩提　　而菩提心然後得<br>　菩提心主若安住　　應知菩薩即如來<br>　如理獲得解脫句　　而菩提心無有上<br>　若住金剛薩埵心　　現生成就相應法<br>　羯摩三密三昧門　　得三昧眼常觀照<br>　眾生界趣廣無邊　　彼三昧母持無盡<br>　三金剛體善安住　　三昧耶印印一切<br>　三密三昧法印門　　而語金剛不厭離<br>　於彼一切世界中　　廣說乃至踰始多<br>　大印心密若相應　　而心金剛不厭離<br>　三界一切所愛道　　廣說乃至踰始多<br>　遍知一切所愛門　　一切隨應受無著<br>　金剛薩埵所出生　　妙踰始多一切印<br>　於彼所行若相應　　一切印中自在用<br>　最上祕密相應行　　出生三摩地智門<br>　是中我見若不生　　不稱吽字為警覺<br>　不假身業有所作　　布壇結印造塔像<br>　不假語業持咒明　　及讀誦法亦應捨<br>　不於心業有動想　　輕易尊重等無差<br>　如是三業得相應　　求佛菩提此為要<br>　殺盜染妄四種法　　於中勿起防護心<br>　若起遮防分別生　　應知即染常清淨<br>　禪定中作護摩事　　及諸所作無異想<br>　身語心密本相應　　此即最上廣大行<br>　若欲成就諸明句　　及一切處欲相應<br>　應當專注起一心　　觀想一切佛法性<br>　所有十八不共法　　此即名為諸佛法<br>　於中常起觀想心　　諸佛菩提得成就<br>　四禪四定滅盡定　　如是諸定皆獲得<br>　是中常離有得心　　而佛菩提方成就<br>　所有菩薩法門中　　彼三十七菩提分<br>　是中觀想若清淨　　能為世間作利益<br>　世間所有變化心　　觀想真實而不動<br>　彼從空性所出生　　此即名為金剛智<br>　復從法無我出生　　無二真實最上智<br>　而最上智即法性　　此即名為大法界<br>　當知法界自性者　　即金剛智所成心<br>　金剛喻定所出生　　此即名為金剛界<br>　最初微妙智相應　　此相應心極廣大<br>　一切如來種智生　　此即毘盧遮那佛<br>　修行行者最上門　　慈相應行極廣大<br>　無漏真實不動心　　此即名為阿[<a href='javascript:showpic("../fontimg/041309.gif")'>門@(人/(人*人))</a>]佛<br>　隨攝眾生善施作　　悲相應行極廣大<br>　利益眾生和合心　　此即名為寶生佛<br>　最上大乘離垢染　　喜相應行極廣大<br>　清淨光明瑩徹心　　此即名為無量壽<br>　覺了一切眾生類　　善捨心中極廣大<br>　不空無上妙用心　　此即不空成就佛<br>　無上菩提三昧法　　是法名為金剛智<br>　從金剛智所出生　　此即金剛勇菩薩<br>　善以最上金剛鉤　　普能鉤召一切佛<br>　一切金剛部中王　　此即金剛王菩薩<br>　善以最上敬愛法　　普能敬愛一切佛<br>　大愛心亦不捨魔　　此即金剛愛菩薩<br>　一切諸佛悉歡喜　　稱讚善哉善所作<br>　得彼諸佛歡喜已　　此即金剛善菩薩<br>　不空無礙大珍寶　　出生是寶等虛空<br>　普施諸佛及眾聖　　此即金剛寶菩薩<br>　智離無明故清淨　　諸行無著亦復然<br>　解脫光明大光照　　此即金剛光菩薩<br>　於解脫道如實證　　得一切相所成智<br>　以正法幢為大幢　　此即金剛幢菩薩<br>　菩薩心悅出大息　　即大相應金剛笑<br>　普令一切佛歡喜　　此即金剛笑菩薩<br>　諸法清淨如來性　　悉能證悟諸佛法<br>　能與諸佛大相應　　此即金剛法菩薩<br>　大乘妙慧極鋒利　　能斷一切煩惱種<br>　能破智障亦復然　　此即金剛利菩薩<br>　大士大乘微妙因　　隨順如來語輪轉<br>　由佛語故轉法輪　　此即金剛因菩薩<br>　智慧莊嚴清淨語　　遠離一切分別聲<br>　妙音振響法相應　　此即金剛語菩薩<br>　智慧莊嚴清淨業　　隨起一切化相門<br>　諸勝事業悉能成　　此即金剛業菩薩<br>　正念觀佛相應法　　隨順菩提心所行<br>　正心遠離於餘乘　　此即金剛護菩薩<br>　利牙食噉罪業者　　滅諸煩惱義亦然<br>　煩惱盡故妙用成　　此即金剛牙菩薩<br>　金剛身語心三密　　能盡纏縛諸邊際<br>　智住真如實性中　　此即金剛拳菩薩　</p><p class='juan'>
一切祕密最上名義大教王儀軌卷上</p>
</body></html>
