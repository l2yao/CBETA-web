<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T18 </TITLE>
</head>
<BODY>

<p><p></li><p><b>　　<A NAME="n1126"></A>No. 911</b><p class='juan'>
建立曼荼羅及揀擇地法</p>
<p><span class='byline'>　　　　上都大興善寺沙門</span><br><p><span class='byline'>　　　　慧琳依諸大乘經集</span><br><p>謹案。蘇悉地。蘇婆呼。玉呬耶。大毘盧遮那成佛等經。略集揀擇地建立曼荼羅法。修真言者依祕密教。持誦諸尊真言。求世間出世間二種成就者。先發不退大菩提心。求入諸佛海會大曼荼羅。從阿闍梨受菩提心戒。得灌頂已。稟學三密相應修行儀軌。晝夜依時如法念誦。身語意業常與法俱。遠離攀緣妄情散亂。常觀諸法實相清淨圓明。深入瑜伽妙三摩地。善通理事離相修行。從灌頂阿闍梨親受法要。明閑教中開遮方便。如是之人。方可建立諸曼荼羅利益自他。求一切悉地決定成就。若不具如上諸緣。不從明師親受其法。不閑教意不可造次趣然建立非但觕動靈祇不安。抑亦自招其咎。此教乃是一切如來瑜伽祕要。三摩地門密供養儀。內心自修甚深方便普賢願行。意趣簡妙近而難知。雖約事相而明運以瑜伽妙觀。凡所施為無非佛事。明智君子善擇所師。勿教我慢之流。不從師學尋文臆斷。取相滯名殊不知瑜伽深旨。迷惑之甚也。此法大教雖即具明。修行者卒難尋檢。又不明先後次第。今故纂集以傳諸未悟。惟博學通人更為詳定<p>蘇婆呼經云。行者。若欲持誦真言速成就者。應於諸佛曾所住處。或於菩薩緣覺聲聞所住之處。作曼荼羅。速得成就<p>蘇悉地經云。若求上品悉地。應於如來八大塔處。菩薩生處。修苦行處。高山頂上海島名山。大海岸上深山谷中。舍利塔前有形勢處。自愛樂處。多花果處。大林藪中大龍池邊。大河潭上清淨泉池。無憒鬧處大湫岸邊。深山蘭若多香木處。迥獨大樹影不移處。多聖跡處。如是等處名為最勝。力能成就上等悉地。若於大蓮華池大河洲渚深巖窟中花園林中。足乳木處。往昔菩薩所遊履處。清淨蘭若多泉池處。無苦寒處。無苦熱處迥獨高臺無諸猛獸多麋鹿處。山腹有水無人到處。吉祥軟草遍布地處。大河岸上清淨伽藍大佛殿中或林木茂盛多花果處。周匝有水土餘賸處。國土人盛多慈悲處。城邑聚落多人信敬奉佛教處。往昔曾經轉法輪處。或自所居宅舍清淨之處。如是等處。名為殊勝。力能成就吉祥增福息災敬愛等中品悉地若於曠野。神靈所居大塚墓間。尸陀林中最高山頂。諸大靈山執金剛前。大龍池邊諸天祠中。大神廟中祠大祓處。阿修羅窟諸仙洞中。大陂大澤十字大路。大衢道邊山巖龍窟。大盤石上佛塔處。土地有靈多聖跡處。如是等處。力能成就金剛部法辟除鬼魅。損壞怨敵摧伏天龍。諸曼荼羅等速得成就<p>玉呬耶經云。於巖崛中及山頂上先所淨地。及於窟上或於楹上并與石上。或制底邊佛塔中。及於河潭上近河洲渚如是之處作曼荼羅者。不須掘地及以治打。勿疑高下不平等過。隨其地勢拂治。灑水手按其地。及誦真言即成清淨。或於作曼荼羅處。有其地過不得除者。但以真言加持而作清淨亦通持誦。若為急速之事作曼荼羅。及作辟除鬼魅。所著并與自身灌頂作曼荼羅者。勿須細揀其地。隨宜而作。都以枳里枳羅忿怒無對真言持誦香水。先灑其地及灑牛五淨以為淨地。又云其地處所下濕有水。即於其上密布淨板。如法加持塗拭。清淨作曼荼羅。亦得成就。又云淨地之法。七日已前往於其處。如法護身及護弟子。供養地神及護其地。方起穿掘除去地過。若不去其地過而作法者。必難成就。是故當須除其地中骨石灰炭樹根蟲窠髑髏毛髮及瓦礫等。盡去令淨。應當細擣所掘之土還填其處打令堅實。復以牛液及諸香水散灑。令潤澤已。還打極令平正。猶如手掌。即以香水調瞿摩夷。從東北角右旋而塗。復於曼荼羅中心。穿一小坑持誦五種穀及五種寶五種香五種藥。安於坑中築令平正。如是置寶及淨治已。次應當作受持地法。三日已前。各用本部辨事真言。持誦香水。於日沒時用灑其地。以右手按地。持誦曼荼羅主真言。以受持此名受持地法也<p>　已上蘇悉地中說<p>又毘盧遮那經中云。祕密主。彼揀擇地。除去礫石碎瓦破器髑髏毛髮糠糟灰炭刺骨朽木等。及蟲蟻蜣蜋毒螫之類。離如是諸過。遇良日晨定日時分。宿直諸執皆悉相應。於食前時值吉祥相。先為一切如來作禮。以如是偈驚發地神偈曰<p class='lg'>　汝天親護者　　於諸佛導師<br>　修行殊勝行　　淨地波羅蜜<br>　如破魔軍眾　　釋師子救世<br>　我亦降伏魔　　我畫曼荼羅　</p><p>阿闍梨應誦梵本。彼應長跪舒右手按地頻誦此偈。以塗香花等。供養諸佛菩薩及以地神。如是供養已。修行者須應歸命一切如來然後治地。如其次第當具眾德<p>又云祕密主。如是所說處所中。隨在一地治令堅固。取未至地瞿摩夷及瞿模怛羅(二合)和合塗之。次以香水真言灑淨。即說真言曰<p>【◇】【◇】【◇】<p>此真言加持香水。始終用。按諸經說。次第如上。今修行者師受相傳不無委細。凡欲建立曼荼羅。先擇其地。自量本所求願。擇取相應之處。先須從師稟受加持之法心無疑滯。然後善擇其時。取良日吉辰。方可建立七日已前掃灑塗拭。用前真言加持香水遍灑令淨。至日暮時燒香散花敷新淨物。或布荷葉隨其力分。所有香花飲食燈明閼伽等。供賢聖及以地神作請地法。修行者著新淨衣。屏去餘人獨入置曼荼羅處。若是露地。應以縵幕圍繞。或隨時遮閉。各依本部修行真言次第。密加持自身。面向東方。手執香爐誦啟請偈曰<p class='lg'>　出毘盧舍那經文<br>　諸佛慈悲者　　存念我等故<br>　明日受持地　　并佛子當降　</p><p>經文雖爾。言約義隱。闕請地神句。今以後偈相傳與前意不異。文備義顯。二偈總通。取捨隨意。偈曰<p class='lg'>　諸佛慈悲有情者　　唯願存念於我等<br>　我今請白諸賢聖　　堅牢地天并眷屬<br>　一切如來及佛子　　不捨悲願悉降臨<br>　我受此地求成就　　為作證明加護我　</p><p>誦三遍或七遍。若能誦得梵本最善。梵云云如是慇懃奉請已。心想聖眾悉皆雲集。即觀大日如來自性清淨身。周遍法界。十方三世一切如來亦復如是。想自身如金剛薩埵菩薩。於一切如來前。以清淨三業至誠禮敬。作此禮已。便即雙膝長跪。以定手執金剛杵當心直豎。以慧手舒五輪。平掌按地誦前經中驚發地神偈七遍。每誦一遍一按於地。又誦地天真言百八遍。真言曰<p>【◇】<p>心想地神猶如天女。眾寶莊嚴。與無量眷屬各捧寶瓶。及持香花從地涌出憶本誓願。不敢違佛教命來此證明。又誦如來慈護真言一百八遍。饒益地神。慈護真言曰<br><p>　【◇】<br>唵　沒　馱　每(引)　怛哩(二合)　縛　日羅(二合)　羅<br>【◇】<br>乞灑(二合)　憾　娑婆　訶<p>修行者至誠焚香。啟告賢聖及以地神言。仰啟一切如來諸大菩薩緣覺聲聞五類諸天堅牢地神及此處靈祇等。我某甲依持明藏教受持某尊真言。為求無上菩提(若求別事一一具陳)欲於此地建立曼荼羅精修念誦。我所求事願速成就。唯願地神憶本所願。許我建立曼荼羅護助於我。勿令天魔及惡鬼神作諸障難。如本師釋迦如來坐菩提樹。降伏眾魔。我今亦爾。若有障難。願諸佛菩薩示其先相。令我自辨善惡之肇。唯願本尊及諸明王護念於我。勿使鬼神乍現其相誑惑於我。若無障難願見吉祥殊勝境界。如是啟告已。便於置壇處西邊。如法護身靜然安坐。誦本所持真言一千八遍。若真言文。廣者應隨自力或誦一百八遍下至誦三七五七遍。離諸思想一心正念。即於其處右脅面東南首舉身如師子王。寂靜安眠取其境界。若先來寢息處清淨者。隨自意樂亦通。不必要須此處。但一心專注觀菩提心月輪了了分明。又於菩提心中觀一如意寶珠。內外分明徹心無異想。便即睡眠。若先學禪寂之人。必須但臆但寂其心如前入觀觀如意寶。所有成不成相。悉於心鏡中現。若先相不善不應建立。若強作者恐招自損。若先相善者方可建立<p>明日。即於所置壇處。當中掘之。須方一肘深亦一肘。簡去瓦石。卻填土築。令平正驗其虛實。若卻填纔滿。土無餘賸其地為中。求事小成無廣大力。若卻填不滿。土少不足其地為下。虛怯不堪求事難成。若填滿土賸其地吉祥。求事速成。有大力用。又須嘗其土味辨其善惡。土味苦澀及以臭穢其地不堪。其味酸鹹或有辛辣。當知其地。只堪建立金剛部中推壞曼荼羅。不堪成就吉祥等法其味淡薄。無諸惡味此處和善性兼緩慢。久乃成就。若土味甘美及香氣最為殊勝。能成一切最上悉地大曼荼羅。又須觀其土色與所求事。相應方可建立其土白色。與息災成就相應。土若黃色堪為增益。土若青黑唯堪降伏。土若赤色即與鉤召敬愛相應。餘如蘇悉地中廣說。修行者如前觀其境界及土虛實色味善惡已。若如前說。皆悉相應堪建立者。即以不動尊母捺羅(二合)真言一百八遍加護其地。然後總掘。不動尊真言曰<p>【◇】【◇】<p>掘地意者。恐地中有穢物。如前所說灰炭髑髏蟲窠樹根毒螫之類。或有古墓伏屍。若惡物苦多不堪建立。應當捨棄更求勝處。若無此過但掘深一肘二肘或深三肘。其土運出細打揀擇。若穿至地床。未曾掘處知地必淨。心復不疑不論深淺。即不須掘。若土色有雜不相似者。亦須除去別取河岸淨土替之。如法填治。每填土一重。即以加持香水一灑乃至填滿。皆如是作。填土滿已築令堅實。平如鏡面其屋舍或經多年。曾被煙熏不清淨者。應當泥拭極令清淨。或以香水淨土。遍塗屋舍及以牆壁。極令清淨屋若新淨。但以香水真言加持遍灑。即成清淨。若欲起壇不用築土為之。乾已。必當破裂即不吉祥。應先一月兩月已前。於清淨處取好淨土。以加持香水和泥作墼。一如塼不曬曝。令乾勿使雞犬人畜。履踐污穢曝極乾已。即用此墼平布作壇。取求事人肘指之量。制作方壇大小準教。六肘已下壇高四指十二肘。已下量高八指十二肘。已上準此增加。但一重平正更無層級。皆於東北隅稍令墊下。如法平塗及四邊地乾已。即五寶五藥等安置壇中。五寶者所謂金銀真珠瑟瑟頗梨。是為五種寶也。又取五種藥。所謂娑賀揖囉娑賀禰縛建吒迦哩儗(霓以反)哩羯囉拏(二合)勿哩(二合)賀底當於外國估客處求覓。若無此藥即以唐國所出靈藥替之。所謂赤箭人參伏苓石昌蒲天門冬。又取五種穀子。所謂稻穀大麥小麥菉豆胡麻。又取五種香。所謂檀香沈香丁香鬱金香龍腦香。已上寶穀香藥等。各取小許共置一瓷合中。或於瓷瓶中。或金銀器中盛之。以地天真言加持一百八遍埋於壇中心。勿令人知。當曼荼羅主位下[<a href='javascript:showpic("../fontimg/005204.gif")'>泥/土</a>]平乾已。又土砂塗如前。遍塗極令細滑。待乾即以香水調瞿摩夷。瀘灑令淨。加持諸香末。以無能勝明王真言。或以大輪金剛真言加持一百八遍。無能勝真言曰<p>那莫三(去)滿多母馱(引)南唵戶嚕戶嚕戰拏哩麼(鼻音引)蹬儗(霓以反)娑[<a href='javascript:showpic("../fontimg/004555.gif")'>口*縛</a>](二合)賀<p>先塗壇上。次塗四邊。皆從東北角右旋塗拭。又即以塗地真言加持隨塗。誦塗地真言曰<p>唵迦囉(引)黎(一)摩賀(引)迦羅(引)黎娑[<a href='javascript:showpic("../fontimg/004555.gif")'>口*縛</a>](二合)賀(二)<p>如是數數頻塗三五遍。即用蓮子草揩摩。或取蜀葵葉和小許墨汁。并擣香茅草相和。如法揩摩一兩遍已。承濕掃令光淨。如法正掃之時。誦掃地真言曰<p>唵賀羅賀羅羅祖(鏃固反)仡羅(二合)賀羅拏(鼻音引)野娑[<a href='javascript:showpic("../fontimg/004555.gif")'>口*縛</a>](二合引)賀(引)<p>既塗拭已燒香散花。誦無動明王真言千遍。辟除障者加護其處。手捧香爐至誠啟告。即住大日如來觀。觀菩提心分明顯現。於心月輪中觀阿字。白色放大光明照無邊界。便連誦阿字真言。一氣盡力如是連誦。或一息三息乃至心得相應離一切分別入於清淨法界。然後可止。即結金剛輪印。及誦真言加持自身及以壇上。此印從淨法界體建立如是大曼荼羅。然後依教分布聖位。廣略隨意。或置一位或安五位或安九位或十七位。乃至二十九三十七等。無量無邊種種差別。一一皆依本教建立。凡分布聖位。皆從心向外展轉相從。三分減一。此即都說建立曼荼羅法。大綱如此願例可知也。或有密從阿闍梨傳受祕法。從心建立以智火燒除一切妄分別成淨法界。於法界中。次第如法一一安布。乃至無量種種殊勝廣大佛事。此乃心契祕傳。苟非其人道不虛授。豈可形於翰墨悉者也。琳雖不才略陳小分大意。萬不書一。惟達學通人照見其事也<p class='juan'>
建立壇法</p>
<p>靈雲校本云　貞享四年中春廿夕一校了<p>　　　　　　　　　　　淨嚴(四十九載)</body></html>
