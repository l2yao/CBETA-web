<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T19 </TITLE>
</head>
<BODY>

<p><p></li><p><b>　　<A NAME="n382"></A>No. 971</b><p class='juan'>
佛說佛頂尊勝陀羅尼經</p>
<p><span class='byline'>　　　　大唐三藏沙門義淨奉　制譯</span><br><p>如是我聞。一時薄伽梵。在室羅筏城逝多林給孤獨園。與大苾芻眾千二百五十人俱。菩薩摩訶薩萬二千人俱。爾時三十三天善法堂會。有一天子名曰善住。與諸大天并諸天女。前後圍遶受勝尊貴。歡娛遊戲種種天樂。共相娛樂受諸快樂。爾時善住天子。於其夜分聞有聲言。善住天子卻後七日決欲命終。於此沒後生贍部洲。便受七返傍生之身。次受地獄苦從地獄出。希得人身生貧賤家。處於母胎即無兩目。善住天子聞此聲已。身毛皆豎生大怖懼。愁憂不樂惶怖無計。即便速疾往詣天帝釋所。悲號啼哭。頂禮天帝二足尊已白帝釋曰。惟願天尊聽我所說。我與天女共相圍遶。受快樂時聞有聲言。善住天子卻後七日命將欲終。命終之後生贍部洲。便受七返傍生之身。次受地獄苦從地獄出。希得人身生貧賤家。在母胎中即無兩目。我聞斯語惶怖無計。云何令我得免斯苦<p>爾時天帝釋聞善住天子語已。甚大驚愕諦想思惟。此之善住受何七返惡趣之身。須臾靜住注想諦觀。便見善住當受七返惡趣之身。所謂豬狗野干。獼猴蟒蛇烏鷲等身。食諸穢惡不淨之物。爾時帝釋觀見善住天子。當墮七返惡趣身已。極軫慈念愁憂苦惱痛貫身心。諦思何計何所歸依。誰能覆護得免斯苦。復作是念唯有如來應正等覺大慈悲父。令其善住免斯苦耶爾時帝釋作是念已。於初夜分以種種華天妙衣服以自莊嚴。執持花香往逝多林。詣世尊所恭敬供養。頂禮雙足遶七匝<span class='corr'>已</span>。長跪合掌而白佛言。善住天子聞有聲言。卻後七日命終而受七返傍生惡趣之身。聞此語已極懷憂苦痛貫於心。世尊大慈哀愍利益。云何令得免斯苦耶<p>爾時世尊聞此語已。即便微笑於其頂上。放種種光遍照三千大千世界還至佛所。若佛世尊說過去事光從背入。若說未來事光從胸入。若說地獄事光從足下入。若說傍生事光從足跟入。若說餓鬼事光從足指入。若說人事光從膝入。若說力輪王事光從左手掌入。若說轉輪王事光從右手掌入。若說天事光從臍入。若說聲聞事光從口入。若說獨覺事光從眉間入。若說阿耨多羅三藐三菩提事光從頂入。是時光明還至佛所。遶佛三匝從佛口入。爾時世尊告帝釋曰。天帝有陀羅尼。名為如來佛頂尊勝。能淨一切惡趣生死苦惱。又能淨除一切地獄琰摩王界傍生之苦。又破一切地獄之業迴趣善道。天帝此佛頂尊勝陀羅尼。不可思議有大神力。若復有人一經於耳。先世所造一切惡業悉皆消滅。當得清淨勝妙之身。隨所生處憶持不忘。從一佛土至一佛土。從一天界至一天界。乃至遍歷三十三天。所生之處憶持不忘。復次天帝若人欲終。須臾憶念此陀羅尼還得增壽。身口意淨亦無苦痛。隨其福利悉蒙安隱。亦令一切如來之所瞻視。一切天神常為侍衛。人所敬重惡障消除。一切菩薩同為覆護。若有男子女人。須臾讀誦持此陀羅尼者。當知此人所有三惡道苦。破壞消滅無有遺餘。諸佛淨土及諸天宮。一切菩薩甚深行願。隨意遊入悉無障礙。是時帝釋一心樂聞<p>爾時薄伽梵觀察帝釋心之所念。以大慈悲心說是陀羅尼法。即說咒曰<p>南謨薄伽伐帝　咥哩盧枳也　缽喇底毘失瑟吒(引)也　勃陀(引)也薄伽伐帝　怛咥他唵毘輸馱(唐左)也　颯麼三曼多　阿婆婆(引)娑颯撥囉　拏揭底[<a href='javascript:showpic("../fontimg/003895.gif")'>口*虐</a>]喝娜　瑣婆(引)婆毘戍(商聿下同)睇阿毘詵者睹漫(引)　蘇揭多跋囉跋者那　阿蜜栗多鞞師計　痾(引下同)喝囉痾喝囉　痾愈珊陀(引)喇[<a href='javascript:showpic("../fontimg/001244.gif")'>仁-二+爾</a>]　輸馱也輸馱也　伽伽那毘戍睇　烏瑟膩沙　毘逝也戍睇　索訶薩囉曷喇濕弭　珊珠地帝　薩婆(上)怛他揭多　阿地瑟侘(引)娜　阿地瑟恥[<a href='javascript:showpic("../fontimg/043446.gif")'>多*頁</a>](丁可反下同)沒姪[<a href='javascript:showpic("../fontimg/004628.gif")'>口*麗</a>]　跋折囉(引)迦也　僧喝旦那戍睇　薩婆痾伐刺拏毘戍睇　缽喇底[<a href='javascript:showpic("../fontimg/001244.gif")'>仁-二+爾</a>]跋戴也　阿愈戍睇　三麼耶阿地瑟恥帝　末[<a href='javascript:showpic("../fontimg/001244.gif")'>仁-二+爾</a>]末[<a href='javascript:showpic("../fontimg/001244.gif")'>仁-二+爾</a>]麼末[<a href='javascript:showpic("../fontimg/001244.gif")'>仁-二+爾</a>]　呾闥多步多孤[<a href='javascript:showpic("../fontimg/012411.gif")'>打-丁+致</a>]　缽唎戍睇　鼻窣怖吒勃地戍睇　逝也逝也　鼻逝也鼻逝也　三末囉三末囉　薩婆勃陀　阿地瑟恥多戍睇　跋折[<a href='javascript:showpic("../fontimg/004628.gif")'>口*麗</a>]跋折囉(引)揭鞞(引)　跋折藍婆跋睹　麼麼阿目羯寫(自稱名我某甲)薩婆薩埵難(引)者迦也毘戍睇　薩婆揭底缽唎戍睇　薩婆怛他揭哆　三摩戍和娑阿地瑟恥帝　勃陀勃陀(停也反)　菩馱也菩馱也　三曼[<a href='javascript:showpic("../fontimg/043446.gif")'>多*頁</a>]缽唎戍睇　薩婆怛他揭[<a href='javascript:showpic("../fontimg/043446.gif")'>多*頁</a>]　阿地瑟侘(引)娜阿地瑟恥帝莎訶(此咒比多翻譯傳誦者眾然於聲韻字體未能盡善故更重勘梵本一一詳定)<p>爾時世尊說此陀羅尼已。告帝釋曰此陀羅尼印名淨除一切惡趣佛頂尊勝陀羅尼法。亦能除滅一切罪業等障。能淨一切穢惡道苦。天帝此陀羅尼。八十八弶伽沙俱胝百千諸佛。同共宣說隨喜受持。以大日如來智印印之。為破一切有情三惡趣網。為令一切地獄傍生琰摩王界之所有情而得解脫。眾苦逼迫墮生死海有情得解脫故。亦令短命薄福現無救護眾生。樂造雜染惡業有情得饒益故。此陀羅尼於贍部洲住持力故。又令邪見不信善惡三惡趣中。種種流轉生死苦惱。薄福有情迷失正路。如是等類無不蒙益。擔悉令解脫眾苦重<p>佛告天帝我今宣說此陀羅尼付囑於汝。汝當授與善住天子。令其受持讀誦思惟。愛敬供養憶持莫忘。亦令贍部洲中一切有情。廣宣流布此陀羅尼利益無量。亦為一切諸天子等。說此大陀羅尼印付囑於汝。天帝汝當正意憶持。勤加守護勿令忘失<p>復次天帝。若復有人須臾得聞此陀羅尼。千劫已來積集重障惡業之罪。應受種種生死流轉。地獄餓鬼傍生琰摩王界。阿蘇羅身藥叉鬼神。布單那羯吒布單那阿波娑摩囉。蚊虻龜狗蟒蛇等身。一切諸鳥及諸猛獸。一切有情乃至蟻子之身。更不重受便得轉生。諸佛世尊一生補處菩薩同會一處。或得大姓婆羅門家生。或生剎帝利種及以豪貴最勝家生。天帝此人身等。如上勝處生者。皆由聞此陀羅尼故。隨所生處皆得清淨勝妙之身。天帝如是果報乃至菩提最勝之處。皆由讚歎此陀羅尼殊勝功德<p>天帝此陀羅尼名為吉祥。何以故能除一切三惡道故。此佛頂尊勝陀羅尼。猶如日藏摩尼之寶。淨無瑕翳猶若虛空。光焰照徹無不周遍。若諸有情淨心持此陀羅尼者亦復如是。如善好金明淨柔軟令人喜見。不為穢惡之所染著。亦如蓮華飛塵不染。天帝持此陀羅尼者亦復如是。乘此淨業必生善趣。天帝此陀羅尼隨所方處。若能如是書寫受持。聽聞讚誦恭敬供養者。一切惡道皆得清淨。諸地獄苦速能消滅<p>天帝若有男子女人。書寫此陀羅尼安高幢上。或安高山或置樓臺。乃至安置窣堵波中。天帝若有苾芻苾芻尼鄔波索迦鄔波斯迦族姓男女。於前幢等或時遙見。或與相近其影映身。或復風吹陀羅尼等。幢上輕塵落在身者。天帝彼諸眾生所有罪業。應墮惡趣地獄餓鬼傍生。琰摩王界阿蘇羅身。眾惡之苦皆悉不受。亦復不為罪垢染污。天帝此等有情一切諸佛之所授記。皆得不退轉於阿耨多羅三藐三菩提。天帝何況更以種種華鬘塗香末香。幢幡花蓋衣服瓔珞。作諸妓樂種種莊嚴。於四衢道造窣堵波。安置陀羅尼合掌恭敬。旋遶周行歸命禮拜。天帝彼人能如是供養者。名曰摩訶薩埵。真是佛子持法棟梁。又是如來全身舍利窣堵波塔。爾時琰摩法王於夜初分來詣佛所。以種種妙衣種種華香。塗香末香栴檀沈水。恭敬供養遶佛七匝。禮雙足已而作是言。我聞如來演說大力陀羅尼法。讚持功德不可思議。世尊大慈憐愍利益罪苦眾生。世尊我常隨逐守護。不令持者墮於地獄。由彼隨順如來言教而護念之<p>爾時護世四大天王。遶佛三匝在一面立。白佛言世尊。唯願如來重為我等。廣說陀羅尼法。爾時世尊告四大天王曰。汝等諦聽我當為汝。演說持此陀羅尼法。亦為短命諸有情說。若欲受持當淨洗浴著新淨衣。始從白月一日乃至圓滿十五日時。齋戒一心誦陀羅尼滿其千遍。令短命者命還增續永離病苦。一切業障悉能消滅。一切地獄之苦一切鳥獸乃至有命之類。聞此陀羅尼聲一經於耳。盡此身已更不復受一切眾苦。佛言若復有人忽遇惡病眾苦逼迫。聞此陀羅尼者即得永離一切惡病眾苦消滅。若應墮在惡道亦得解脫。即得往生妙喜世界。盡此身已後更不受胞胎之身。所在之處蓮花化生。隨其所生常得宿命憶持不忘<p>佛言若復有人。先造一切極重業已遂即命終。由此惡業應墮地獄。或墮傍生琰摩王界餓鬼之趣。乃至墮在捺洛迦中。或生水中或作禽獸種種之身。取其亡者隨身分骨。淨土一把以陀羅尼咒之二十一遍。散於骨上。亡者生天。佛言若人常能日日誦此陀羅尼滿二十一遍。應消一切世間殊勝供養。捨身往生極樂世界。若常誦念復增壽命受諸快樂。捨此身已即得往生種種微妙諸佛剎土。常與諸佛俱會一處。一切如來常為演說微妙之法。一切諸佛授菩提記。身光照曜一切剎土。乃至獲得無上涅槃<p>復次若欲誦此陀羅尼法。於其佛前先取淨土作壇。隨其大小正方而作。以種種草花散於壇上。燒眾名香雙膝著地或時蹲踞。心常念佛作慕陀羅尼印。先屈頭指以大拇指押。然後當心合掌。誦陀羅尼滿一百八遍。於其壇中猶如雲王雨種種花。能遍供養八十八俱胝弶伽沙數那庾多百千諸佛。彼佛世尊咸共讚言。善哉善哉此為希有真是佛子。證得無障礙智三昧及菩提心莊嚴三昧。持此陀羅尼者應如是作<p>佛言天帝我以善巧方便。若有一切眾生應墮地獄即令解脫。一切惡道亦得清淨消滅無餘。復令持者增益壽命。天帝汝今將我陀羅尼法。授與善住天子。即令持誦滿七日已。汝與善住俱來見我<p>爾時天帝釋於世尊前。親受陀羅尼法。奉持憶念還於本宮。授與善住天子。爾時善住天子受得此陀羅尼法已。滿六日六夜依法受持一切願滿。先應受彼一切惡趣之苦即時解脫。住菩提分增益壽命。無量福業應時雲集。慶悅無量高聲唱言。希有如來說斯妙法。希有明驗甚大難量。大慈世尊能為我等及諸有情說此神咒。令我解脫惡趣之苦。爾時天帝釋至七日已。與善住天子及諸天眾。嚴飾花鬘。齎以妙香寶幢幡蓋天衣瓔珞微妙莊嚴。來詣佛所作供養已。以天妙衣及諸瓔珞。奉上世尊遶百千匝。踊躍歡喜在一面坐。瞻仰尊容目未曾捨<p>爾時世尊舒金色臂。便以百福莊嚴眾相具足無畏右手。摩善住天子頂。而為說法授菩提記。佛告善住天子曰。此陀羅尼印名為淨除一切惡趣佛頂尊勝陀羅尼。汝應授持<p>爾時善住天子及天帝釋。諸來天眾一切大會。聞佛說已皆大歡喜信受奉行<p class='juan'>
佛說佛頂尊勝陀羅尼經</p>
</body></html>
