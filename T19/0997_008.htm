<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T19 </TITLE>
</head>
<BODY>

<p class='juan'>
守護國界主陀羅尼經卷第八<p><span class='byline'>　　　　罽賓國三藏沙門般若共牟尼室利譯</span><br><p><b>　　<A NAME="n535"></A>菩薩瓔珞莊嚴品第六之二</b></p>
<p>爾時世尊欲重宣此四瓔珞義。而說偈言<p class='lg'>　大智慧者四瓔珞　　莊嚴最上第一乘<br>　淨戒三昧智慧門　　勝妙真言決定說<br>　無瞋眾生皆愛樂　　關閉一切惡趣門<br>　能令智者處人天　　此圓滿戒為瓔珞<br>　身口意業皆清淨　　所有願欲悉皆圓<br>　正精進行堅固求　　此戒瓔珞莊嚴體<br>　成就定慧及解脫　　解脫知見亦復然<br>　及證無上大涅槃　　此戒瓔珞莊嚴體<br>　不破尸羅清淨戒　　淳淨無雜及清涼<br>　得身自在法亦然　　此戒瓔珞莊嚴體<br>　若得具於清淨施　　安忍精進淨亦然<br>　諸禪智慧方便門　　及不放逸智清淨<br>　不動堅固妙安立　　甚深教證無退心<br>　遠離懶墮知足修　　此戒清淨莊嚴體<br>　聖者讚戒勤精進　　彼人憂惱永不生<br>　所作眾善無悔心　　此即淨戒莊嚴體<br>　處眾無畏無驚怖　　得極決定寂靜心<br>　三有牢獄不能羈　　得大名稱堪任力<br>　既自調伏知他意　　此即淨戒所莊嚴<br>　以諸相好莊嚴身　　即是淨戒莊嚴體<br>　如說而行能淨語　　即具足智語莊嚴<br>　得無煩惱莊嚴心　　即是淨戒之瓔珞<br>　最勝大願嚴佛剎　　成就眾生第一乘<br>　不造一切惡業因　　令所生處皆嚴飾<br>　學佛能嚴菩薩行　　善根迴向嚴道場<br>　力無畏法盡莊嚴　　亦復莊嚴變化智<br>　慈定瓔珞能遍覆　　柔和質直智皆圓<br>　已絕幻偽諂誑心　　愛恚癡怖無隨轉<br>　斷除五蓋為瓔珞　　勤修六念所莊嚴<br>　七覺八道三摩提　　九次第定常修習<br>　稱性懃修於止觀　　樂住寂靜諦思惟<br>　正念不斷諸善根　　得聖種性心自在<br>　智於諸法無疑惑　　現行惡作永不生<br>　無明癡闇悉皆除　　於諦智中光普照<br>　苦集滅道智清淨　　不可得故淨尸羅<br>　超過念慧清淨禪　　二相兼忘淨解脫<br>　智見不著於三世　　法蘊清淨無染成<br>　亦無能念清淨心　　智慧莊嚴皆具足<br>　由依智慧為瓔珞　　能淨施戒等三輪<br>　以無住相施眾生　　便得布施三輪淨<br>　眾生菩提及自己　　知如夢幻無所求<br>　以智慧故戒莊嚴　　便能得戒三輪淨<br>　身語及心如鏡像　　如響如幻淨無瑕<br>　以智慧故忍莊嚴　　彼忍三輪盡清淨<br>　智達無高亦無下　　常觀淨妙真法身<br>　以智慧故懃莊嚴　　精進三輪亦清淨<br>　其心任運能堅固　　無取無捨相皆空<br>　以智慧故定莊嚴　　禪定便得三輪淨<br>　本性深觀因緣淨　　無動無著起神通<br>　以智慧故方便嚴　　彼得三輪盡清淨<br>　善攝真言願精進　　化生妙法剎莊嚴<br>　常住念處無念心　　正斷之中心不二<br>　欲勤心觀神通足　　知諸眾生根性殊<br>　安住諸力摧眾魔　　正念覺知諸法性<br>　無去無來道亦爾　　此名智慧瓔珞嚴<br>　深入寂靜奢摩他　　毘缽舍那無不照<br>　了知法蘊成蘊智　　知界平等如虛空<br>　諸處空聚亦善知　　法本無我因緣起<br>　知四真諦無散亂　　觀法真實厭世間<br>　三際智淨無著心　　為安眾生了三聚<br>　知三寶體同一相　　皆智瓔珞所莊嚴<br>　智積聚相如幻成　　分別根本皆如夢<br>　輪轉無實如陽焰　　無往無來鏡像身<br>　因緣和合如影生　　但從緣起猶如響<br>　法界真常性無壞　　真諦無住始能知<br>　真際湛然不動搖　　有為無為無二體<br>　此深廣智為瓔珞　　莊嚴菩薩證菩提<br>　得無忘念總持門　　所聞語義持無失<br>　一切字義微細了　　善巧分析智常通<br>　執著謇訥語皆亡　　詞理分明無錯亂<br>　隨所聞法常求義　　於文具足智超勝<br>　依了義經之所行　　知法體中無我相<br>　善知世法出世法　　皆是總持之所嚴<br>　隨真諦轉如說行　　知時說法人敬受<br>　說此法者無空過　　順時無缺無悔心<br>　獲得速疾妙辯才　　捷利如意無所著<br>　具德無錯妙分析　　如鬘巧飾妙莊嚴<br>　善知天龍諸語言　　夜叉乾闥阿蘇洛<br>　迦樓緊那摩[<a href='javascript:showpic("../fontimg/023523.gif")'>目*侯</a>]等　　一切眾生諸語言<br>　處眾無畏如牛王　　摧諸外道如香象<br>　說法無畏如師子　　問難皆荅若泉流<br>　說廣大法摧慢山　　隨心樂說皆如意<br>　兇惡為現金剛像　　劫火焚燒五欲心<br>　隨機所樂說三乘　　是義非義皆明斷<br>　顯示覺悟廣大法　　自然智現不從師<br>　說無盡字智無餘　　解微細義皆圓滿<br>　說諸佛法無邊際　　如煩惱過亦無邊<br>　解脫功德難稱量　　知眾生根無不盡<br>　得佛所說四無畏　　祕密瓔珞作莊嚴<br>　彼諸瓔珞莊嚴身　　已說未說諸功德<br>　設復精勤經劫演　　所有功德不能窮　</p><p>爾時文殊師利菩薩。聞是法已即從座起。合掌恭敬頂禮佛足。而白佛言希有世尊。佛出世間說勝妙法。多所利樂一切眾生。皆稱根性令其歡喜。於未來世能生菩薩一切善根。能令一切初發心者生清淨心。趣向菩提行一乘道。得不退轉受佛灌頂。即於此生得菩提分。一生當證無上菩提。顯此菩薩因果不滅。正定眾生為說其因。邪定眾生示現大悲久令趣入。不定眾生各隨其心差別安處。樂三乘者各隨其根令願滿足。乃至天人阿脩羅等。一切世間悉令莊嚴。所以者何若佛出世。則如是等種種希有。奇特之法皆悉出現。大菩薩眾寶座寶帳。種種寶樹微妙莊嚴。大會道場悉皆出現。一切聲聞及辟支佛。於百千劫不能思量況能顯示。世尊如我惟忖。無智眾生甚為可愍。佛說如是甚深大乘。顯示如是奇特道場。不能發起大菩提心。而反希求二乘涅槃人天安樂故為可愍。何以故菩薩初發菩提之心。所有功德無量無邊。一切二乘不能及故。世尊譬如有人。棄捨無價吠琉璃寶。乃取假偽琉璃之珠。一切眾生亦復如是。棄捨大乘乃求聲聞緣覺菩提人天安樂。世尊若善男子善女人等。聞此法門或已發起大菩提心或當發起。不久皆得無上菩提。及前所說殊勝功德具足圓滿。說此瓔珞法門之時。於此會中三十俱胝那由他百千眾生。皆發阿耨多羅三藐三菩提心<p><b>　　<A NAME="n536"></A>守護國界主陀羅尼經大光普照莊嚴品第七</b><p>爾時世尊普觀菩薩人天大眾。知其於法深生渴仰心未滿足。告文殊師利菩薩言。善男子菩薩摩訶薩。有於八種大光普照莊嚴法門。彼光照故心開明了遠離愚闇。以大丈夫菩薩莊嚴而嚴其身修菩薩行及安眾生。於此行中何等為八。所謂念光普照意光普照。解光普照法光普照智光普照。諦光普照。神通光普照修行光普照。是為八種光照莊嚴。善男子云何名為念光普照。善男子菩薩有八念光普照莊嚴。云何為八。所謂一者憶念普善常不忘失。二者已修善根當令增長。三者隨所聞法憶持不忘。四者於甚深義微細解了。五者其心不隨六塵境轉。六者琤H正念守護根門。七者為斷一切不善法故。為令善法得圓滿故常念諸佛。八者為欲守護諸佛法城。念為先導得大光明。善男子是名菩薩八種念光普照莊嚴。善男子菩薩有八意光普照莊嚴。云何為八。所謂依於義意不依語意。依於智意不依識意。依於法意不依煩惱意。依於理意不依非理意。依菩提心意不依二乘意。依廣大意不依狹劣意。依於佛意不依眾魔意。依大悲意不依損害眾生之意。是名菩薩八種意光普照莊嚴。善男子菩薩有八解光普照莊嚴。能知諸法何等為八。所謂知一切法知眾生行。知眾生心知四無礙。知法體性本有光明。知於廣大莊嚴之法。知於了義不了義法。知一切佛深廣妙法。是名菩薩八種解光普照莊嚴<p>善男子菩薩有八法光普照莊嚴。云何為八。所謂世間法光照莊嚴。說諸眾生所造業故。出世間法光照莊嚴。為求解脫諸眾生等說般若故。無過染法光照莊嚴。修習妙智及聖道故。無煩惱法光照莊嚴。不起欲有無明見故。為無為法光照莊嚴。無作解脫常現前故。聖煩惱法光照莊嚴。觀察煩惱客塵相故。無煩惱法光照莊嚴。知心本性淨光明故。大涅槃法光照莊嚴。知一切法本寂滅故。是為菩薩八種法光普照莊嚴<p>善男子菩薩有八智光普照莊嚴。何等為八。所謂八人智光照莊嚴。須陀洹智光照莊嚴。斯陀含智光照莊嚴。阿那含智光照莊嚴。阿羅漢智光照莊嚴。辟支佛智光照莊嚴。諸菩薩智光照莊嚴。佛菩提智光照莊嚴。是名菩薩八種智光普照莊嚴<p>善男子菩薩有八諦光普照莊嚴。何等為八。所謂修習真諦能得解脫現前覺故。是為菩薩第一諦光普照莊嚴。修習真諦得須陀洹。是為第二光照莊嚴。修習真諦得斯陀含。是為第三光照莊嚴。修習真諦得阿那含。是為第四光照莊嚴。修習真諦得阿羅漢。是為第五光照莊嚴。修習真諦得辟支佛。是為第六光照莊嚴。修習真諦得菩薩忍。是為第七光照莊嚴。修習真諦悟佛菩提。是為第八光照莊嚴。是名菩薩八種諦光普照莊嚴<p>善男子菩薩有八神通大光普照莊嚴。何等為八。所謂光明大光普照莊嚴。天眼見盡種種色故。微細智慧光照莊嚴。天耳遠聞種種法故。隨順正念光照莊嚴。億念過去無量劫中宿住事故。本性智慧光照莊嚴。微細善觀眾生心故。知虛空性無有障礙光照莊嚴。無邊類剎自在行故。清淨智慧光照莊嚴。無煩惱智得圓滿故。大福德聚光照莊嚴。養育慈念諸眾生故。大智慧聚光照莊嚴。斷諸眾生種種疑故。是名菩薩八種神通光照莊嚴<p>善男子菩薩有九修行因得光照莊嚴。何等為九。所謂從修行因得智光照以為莊嚴。從修行因得於般若光照莊嚴。從修行因得於覺悟光照莊嚴。從修行因得於正見光照莊嚴。從修行因得奢摩他光照莊嚴。從修行因得深妙觀光照莊嚴。從修行因得知他心光照莊嚴。從修行因得不退動及正解脫光照莊嚴。從修行因得極究竟光照莊嚴。是名菩薩九修行因。得普光照以為莊嚴。爾時世尊欲重宣此義而說偈言<p class='lg'>　過去世淨業　　利生念不忘<br>　定慧積善根　　為物皆迴向<br>　隨聞正憶念　　深義微細知<br>　正念守根門　　塵境居然靜<br>　惡法不應作　　善法要當修<br>　圓滿念莊嚴　　自得佛加護<br>　法城能善守　　勝法利眾生<br>　離闇慧光圓　　能益人天眾<br>　得此念光照　　疑惑悉皆除<br>　自然念智中　　速證菩提果<br>　以義莊嚴意　　不隨聲及文<br>　依智清淨修　　不依分別識<br>　法智莊嚴意　　破惑離愚癡<br>　般若教智圓　　菩提無錯亂<br>　求勝菩提意　　不雜於二乘<br>　廣大無劣心　　順佛違魔教<br>　大悲莊嚴意　　不暫惱眾生<br>　所知法無疑　　不了義善巧<br>　知眾生無畏　　無礙智無邊<br>　作者本來空　　了法因緣起<br>　善巧廣大說　　勝要甚深門<br>　諸佛法無邊　　解了皆窮盡<br>　以世法光照　　眾生業悉知<br>　出世法光明　　般若虛空相<br>　有過及無過　　自在智皆知<br>　智契聖道修　　利物皆招果<br>　有漏及無漏　　法光無不知<br>　永斷煩惱源　　能作人天益<br>　有為無為法　　智慧常順知<br>　垢穢並皆無　　諸行得決定<br>　遠離生死法　　無礙智常行<br>　知煩惱根源　　性淨光明體<br>　解脫涅槃法　　生起本來如<br>　無邊法光明　　莊嚴大乘體<br>　第八人他智　　須陀洹亦然<br>　及與斯陀含　　阿那含亦爾<br>　羅漢辟支佛　　菩薩及如來<br>　智於此法中　　一一皆隨轉<br>　諦光照具足　　勇健妙修行<br>　乘因得果圓　　不變真勝義<br>　修習諸聖諦　　入解脫果門<br>　四果次第成　　緣覺菩薩忍<br>　能摧諸異道　　猶如師子王<br>　覺悟佛菩提　　皆由諦光照<br>　神通天眼見　　微細色無遺<br>　天耳分明聞　　十方聲普了<br>　念昔那由劫　　法界諸如來<br>　善知眾生心　　自然智光照<br>　自在遊諸剎　　智光照無遺<br>　色相如虛空　　無漏光嚴體<br>　具足無邊福　　遍育諸眾生<br>　無著智莊嚴　　有情疑網斷<br>　因修得智慧　　覺悟辯無邊<br>　正見止觀心　　究竟無邊際<br>　知教行具足　　心念法智圓<br>　諦光及神通　　光照莊嚴法<br>　八種皆清淨　　是大威德光<br>　雖未得菩提　　能作諸佛事　</p><p>爾時世尊說此神通大光普照莊嚴法已。十方佛剎諸來菩薩。及諸人天比丘比丘尼優婆塞優婆夷。種種供養恭敬禮拜。無量無數無邊眾生。皆發阿耨多羅三藐三菩提心。無量菩薩得無生法忍<p><b>　　<A NAME="n537"></A>守護國界主陀羅尼經般若根本事業莊嚴品第八</b><p>爾時會中有一菩薩名般若峰。承佛神力即從座起。偏袒右肩禮佛雙足。右膝著地恭敬合掌。而白佛言世尊如佛所說。諸大菩薩迴向莊嚴陀羅尼門。諸佛菩薩大悲事業。菩薩瓔珞大光普照莊嚴法門。云何修得彼一切法。為以何法而為根本。云何得已永不忘失。慈念養育一切眾生<p>爾時世尊告般若峰菩薩摩訶薩言善男子菩薩若時。能於甚深般若根本安住不動。及能作於般若事業。則得如前迴向總持乃至光照莊嚴功德。得已不失即是生長養育一切眾生之處。時般若峰菩薩復白佛言。善哉世尊願為我說。云何名為般若根本。云何名為般若事業。佛言善男子。諦聽諦聽善思念之。吾當為汝分別解說。善男子般若根本能生般若即般若母。般若事業即是所生。善男子若諸菩薩聞所未聞一切法門。即是般若根本之母。如其所聞廣為他說。即是般若所作事業。隨所聞法審諦思惟。即是般若根本之母。若思惟已為他顯示。即是般若所作事業。正念觀察是般若母。安置眾生於正念中是般若業。所作精進是般若母。正修行時是般若業。自心明了是般若母。顯示他人是般若業。樂住寂靜是般若母。知本寂靜是般若業。樂於獨處是般若母。一道清淨是般若業。修行妙觀是般若母。得慧解脫是般若業。修三解脫門是般若母。三智現前是般若業。修習念處是般若母。離念清淨是般若業。修習正斷是般若母。知法性斷是般若業。修習神足是般若母。無功用行是般若業。能信因緣是般若母。超過諸著是般若業。精純無雜是般若母。身心安樂是般若業。常念善法是般若母。不住念相是般若業。知定次第是般若母。得性等引是般若業。修習善根是般若母。善知過去展轉根性是般若業。堅住五力是般若母。能摧諸魔是般若業。順忍七種菩提分法是般若母。知諸法性隨順覺悟是般若業。集聖道分是般若母。知如筏喻既悟法體。不住於法及與非法是般若業。善能修行苦集滅道是般若母。滅諦現前是般若業。微細觀察不了義經是般若母。依了義經隨順修行是般若業。隨所聞法總持不忘是般若母。隨義修行是般若業。依智觀察是般若母。隨順智行是般若業。不執我人是般若母。依法修行是般若業。觀察諸法皆悉無常是般若母。知一切法本不生滅是般若業。觀察諸行悉皆是苦是般若母。了一切法本無有行是般若業。微細觀察諸法無我是般若母。知諸眾生本清淨智是般若業。微細觀察涅槃寂靜是般若母。知一切法本自涅槃是般若業。聞甚深義心不驚怖是般若母。得義無礙是般若業。聞勝義諦心不驚怖是般若母。得法無礙是般若業。聞妙言詞分析句義心不驚怖是般若母。得詞無礙是般若業。聞佛辯才而不驚怖是般若母。得辯無礙是般若業。因於眾生及法緣慈是般若母。無緣之慈是般若業。為自他悲是般若母。遠離自他二種大悲是般若業。思惟法喜是般若母。無取無捨是般若業。離貪瞋捨是般若母。無二種捨是般若業。常念諸佛是般若母。解了法身是般若業。常念於法是般若母於法無染是般若業。專心念僧是般若母。觀無為性是般若業。常念於捨是般若母。捨諸煩惱是般若業。常念淨戒是般若母。知無行戒是般若業。常念於天是般若母。法體清淨是般若業。具足多聞是般若母。處眾無畏是般若業。修勝善業是般若母。知無業報是般若業。知佛變化是般若母。得大智慧是般若業。為自利己是般若母。自利利他是般若業。能於八萬四千法蘊。平等受持是般若母。得於八萬四千法智是般若業。知說法智是般若母。知說不空是般若業。教令眾生發菩提心是般若母。安置眾生般若波羅蜜多方便善巧不退地中是般若業。怖畏三有因業受生是般若母。不捨生死隨意受身是般若業。忍受音聲是般若母。修行性忍是般若業。若得盡智是般若母。得無生智是般若業。得隨順忍是般若母。得無生忍是般若業。住不退地是般若母。得灌頂地是般若業。坐菩提樹是般若母。知無不盡遍覺細念現證如如。剎那心滅與智相應得阿耨多羅三藐三菩提。此是菩薩般若事業究竟莊嚴。爾時世尊欲重宣此義而說偈言<p class='lg'>　聞法不放逸　　淨持般若母<br>　慈力為他說　　勤修般若業<br>　正念善思惟　　此是般若母<br>　思己為他說　　即般若事業<br>　若正念修習　　此是般若母<br>　修己令他住　　即般若事業<br>　若修正精進　　此是般若母<br>　若修已演說　　即是般若業<br>　若心與智俱　　此是般若母<br>　若能說心智　　即般若事業<br>　若獨寂靜行　　此是般若母<br>　若無有身心　　即般若事業<br>　若遠離憒鬧　　此是般若母<br>　若獨住正念　　即般若事業<br>　若愛樂深觀　　此是般若母<br>　若得智解脫　　即般若事業<br>　若修三解脫　　此是般若母<br>　三智現在前　　即般若事業<br>　若修習念住　　此是般若母<br>　無念現在前　　即般若事業<br>　捨惡修善業　　此是般若母<br>　此法本性淨　　即般若事業<br>　修習四神足　　此是般若母<br>　神足無功用　　即般若事業<br>　深信解脫門　　此是般若母<br>　遠離心無著　　即般若事業<br>　常精進無減　　此是般若母<br>　若身心安樂　　即般若事業<br>　善念不放逸　　此是般若母<br>　不住一切處　　即般若事業<br>　妙定隨覺悟　　此是般若母<br>　本性等引行　　即般若事業<br>　若住妙慧根　　此是般若母<br>　知眾生諸根　　即般若事業<br>　若修習五力　　此是般若母<br>　得無摧伏智　　即般若事業<br>　順忍七覺分　　此是般若母<br>　隨覺諸法性　　即般若事業<br>　修習聖道支　　此是般若母<br>　能捨法非法　　即般若事業<br>　知苦惡集生　　此是般若母<br>　寂滅現在前　　即般若事業<br>　觀察不了義　　此是般若母<br>　依於了義經　　即般若事業<br>　聽法持無忘　　此是般若母<br>　隨教能奉行　　即般若事業<br>　不依識修禪　　此是般若母<br>　依智而奉行　　即般若事業<br>　無少人我執　　此是般若母<br>　依法而修行　　即般若事業<br>　知諸行無常　　此是般若母<br>　知法本不生　　即般若事業<br>　信諸行是苦　　此是般若母<br>　若知無有行　　即般若事業<br>　於空義觀察　　此是般若母<br>　順義無二邊　　即般若事業<br>　無我義斷疑　　此是般若母<br>　此法本清淨　　即般若事業<br>　信涅槃寂靜　　此是般若母<br>　眾生本性寂　　即般若事業<br>　隨順觀深義　　此是般若母<br>　隨覺義無礙　　即般若事業<br>　若深信法性　　此是般若母<br>　得法無礙解　　即般若事業<br>　聞諸聲無怖　　此是般若母<br>　分析詞無礙　　即般若事業<br>　心不怖辯才　　此是般若母<br>　得無礙辯才　　即般若事業<br>　因生法起慈　　此是般若母<br>　若得無緣慈　　即般若事業<br>　為自他起悲　　此是般若母<br>　為無二利悲　　即般若事業<br>　於法愛樂喜　　此是般若母<br>　無憂無愛喜　　即般若事業<br>　若能無愛恚　　此是般若母<br>　於二得解脫　　即般若事業<br>　具足念諸佛　　此是般若母<br>　若隨順法身　　即般若事業<br>　畬伔鄔尷k　　此是般若母<br>　若知法無著　　即般若事業<br>　得具足念僧　　此是般若母<br>　於無為隨覺　　即般若事業<br>　智者琠彌芊@　此是般若母<br>　若捨諸煩惱　　即般若事業<br>　若念清淨戒　　此是般若母<br>　住無煩惱戒　　即般若事業<br>　念大威德天　　此是般若母<br>　琠孺饃I靜　　即般若事業<br>　隨求聽聞法　　此是般若母<br>　更無法可求　　即般若事業<br>　能作妙善業　　此是般若母<br>　更無業可為　　即般若事業<br>　知示現涅槃　　此是般若母<br>　得大智威德　　即般若事業<br>　得自利具足　　此是般若母<br>　能多利眾生　　即般若事業<br>　受持妙法蘊　　此是般若母<br>　知己悟眾生　　即般若事業<br>　若知他心智　　此是般若母<br>　住三乘出離　　即般若事業<br>　令起利他行　　此是般若母<br>　若能平等利　　即般若事業<br>　怖諸有焚燒　　此是般若母<br>　不捨於生死　　即般若事業<br>　隨順音聲忍　　此是般若母<br>　修行於性忍　　即般若事業<br>　若得於盡智　　此是般若母<br>　若得無生智　　即般若事業<br>　若修隨順忍　　此是般若母<br>　若得無生忍　　即般若事業<br>　若至不退地　　此是般若母<br>　若得灌頂地　　即般若事業<br>　若坐菩提樹　　此是般若母<br>　若得一切智　　即般若事業<br>　此諸般若業　　由發菩提心<br>　若得心解脫　　成諸般若業<br>　若於菩提心　　常安住不動<br>　則成般若母　　常作諸事業<br>　如是諸善業　　及佛諸勝義<br>　神力無礙辯　　由勝菩提心<br>　若讚菩提心　　所有諸功德<br>　經於多億劫　　稱讚不能盡<br>　以生三世佛　　一切諸功德<br>　故說菩提心　　十方諸佛母<br>　若有欲供養　　無量寂靜尊<br>　當發菩提心　　福過供養佛　</p><p>世尊說此般若波羅蜜母事業莊嚴法門時。十方無量無數佛剎六種震動。此眾妙寶莊嚴道場亦復震動。爾時般若峰菩薩。白佛言世尊。以何因緣此十方界無量無數諸佛剎土六種震動。此眾寶網莊嚴道場。住在虛空亦六震動。佛告般若峰菩薩言。善男子由此般若波羅蜜母般若事業莊嚴法門。過去諸佛已說。未來諸佛當說。現在諸佛今說。若諸菩薩得此般若。心如虛空無有住著。我今為汝及此大眾說此法門。以是因緣今諸世界大地震動<p>爾時眾中有一菩薩。名無畏辯才。即從座起前白佛言。世尊以何因緣而此菩薩名般若峰。佛言善男子。乃往古昔有佛出現。名吉祥守護如來應供正遍知明行足善逝世間解無上士調御丈夫天人師佛世尊世界名妙有劫名無垢。彼界眾生受種種樂。壽命半劫無中夭者。彼世界中所有人天。色相飲食宮殿樓閣。受用資具皆等無異。但人地居天處虛空以分類別。彼世界中唯佛法王。更無別王不事餘天。亦不禮事餘諸神祇。不作餘業不起餘念。唯勤供佛聽聞妙法。不處胎藏而皆化生。無女人名亦無罪名無犯戒名。其中眾生唯常勤修此般若母般若事業莊嚴法門。彼吉祥守護如來。有四萬二千諸菩薩眾八萬四千聲聞弟子。善男子彼諸菩薩。皆有廣大無量無邊辯才智慧。爾時彼佛總集一百俱胝難問。普告一切菩薩眾言。汝大眾中誰能勇猛。發起出世大丈夫心。於我總集百俱胝難。能於幾時一一難中。各以百千俱胝法門而解釋者。時此會中或有菩薩前白佛言。我於一日當能解釋。或有菩薩言七日夜當能解釋。或言半月或言一月。或言六月或言一年當解釋者。是時會中有一菩薩名曰念意。前白吉祥守護佛言。世尊我當不起于座不易威儀。對於如來及大眾前。悉能解釋如是諸難。說此語已即於此時。作師子吼現自在力。令三千大千世界六種震動。放大光明普照世界令其警覺。時會大眾及四天王天三十三天。蘇夜摩天兜率陀天樂變化天他化自在天。乃至淨居如是諸天。蒙光警覺悉來集會。及諸龍神夜叉乾闥婆阿脩羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽人與非人。在家出家無量品類。蒙光警覺悉來會坐。如是經於一剎那頃未及須臾。令此道場縱廣正等十千由旬。爾時念意菩薩。見此大眾悉已雲集。以福德力及智慧力。念力法力陀羅尼力。妙辯才力大無畏力佛威德力。以是力故於彼總集百俱胝難。聞已受持。對彼如來及於大眾。於前難中一一各以百千俱胝法門解釋。圓滿無缺無能摧壞。隨其流類應其根器。而演說之相續不斷。字句義理微妙分析。說此法時其聲遍滿三千大千世界。從四天王天乃至淨居一切諸天。悉聞其聲悉解其義。是諸天眾發如是言。奇特希有念意菩薩乃能如是。善男子念意菩薩說此法時。會中有六十千俱胝那由他眾生。發阿耨多羅三藐三菩提心。四十千俱胝那由他菩薩得無生法忍<p>爾時吉祥守護如來。稱讚念意菩薩言。善哉善哉真大丈夫。釋迦牟尼佛告無畏辯才菩薩言。善男子於汝意云何。爾時念意菩薩豈異人乎。今般若峰菩薩是也。善男子以是菩薩。有於如是無量辯才智慧高勝。名般若峰。因此菩薩辯才智慧。令此般若波羅蜜母般若事業莊嚴法門出現世間。佛說是已。爾時十方無量無數不可數不可稱不可量。種種佛剎諸大威德菩薩摩訶薩。及大威德無量諸天。龍神夜叉乾闥婆阿脩羅迦樓羅緊那羅摩[<a href='javascript:showpic("../fontimg/023523.gif")'>目*侯</a>]羅伽人非人。比丘比丘尼優婆塞優婆夷等一切大眾。聞佛說此般若波羅蜜母般若事業莊嚴法門。踊躍歡喜。以種種花香塗香末香。及諸瓔珞鬘帶衣服幢幡傘蓋。及種種音樂所謂箜篌琵琶。鼓笛歌吹美妙樂音。以用供養佛及大眾。無量眾生發阿耨多羅三藐三菩提心。三十六俱胝那由他菩薩皆得無生法忍<p class='juan'>
守護國界主陀羅尼經卷第八</p>
</body></html>
