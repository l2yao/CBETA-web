<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T20 </TITLE>
</head>
<BODY>

<p><p></li><p><b>　　<A NAME="n70"></A>No. 1052</b><p class='juan'>
讚觀世音菩薩頌</p>
<p><span class='byline'>　　　　唐天后代佛授記寺翻經沙門慧智奉　制譯</span><br><p class='lg'>　菩薩號為觀世音　　神通無礙難可量<br>　搖山竭海震大地　　悲愍眾生同一體<br>　記憶名號福不虛　　是故常應稱念彼<br>　我今至誠念彼德　　以是敬心而讚歎<br>　菩薩智慧深如海　　方便善權無能測<br>　所有諸天阿脩羅　　摩[<a href='javascript:showpic("../fontimg/023523.gif")'>目*侯</a>]羅伽及人眾<br>　咸以微妙清淨偈　　歷劫讚之無懈倦<br>　我今宣說春陽頌　　述其功德之少分<br>　世間形色尊嚴者　　諸天莫踰於梵王<br>　況聖自在本色身　　百千萬分不及一<br>　尊者首飾甚嚴好　　冠以曼陀及金花<br>　虹蜺美麗以莊嚴　　復如半月映山王<br>　又似百寶成須彌　　尊者身相甚微妙<br>　猶如輕雨籠寶岳　　伊尼鹿彩覆其肩<br>　光明晃朗普周遍　　巍巍挺特若金山<br>　亦如滿月處虛空　　又似薝波迦花色<br>　勝彼摩醯首羅身　　徒以白龍為瓔珞<br>　右手執持金蓮花　　毘琉璃寶以為莖<br>　以慈開敷極香潔　　令諸智者生愛樂<br>　尊手所持勝淨花　　莊嚴殊妙甚暉麗<br>　如月光曜須彌頂　　聖身所處蓮花臺<br>　由尊福德之所感　　我以至誠慇重心<br>　歸命敬禮賜願者　　諸天供養所讚歎<br>　我今淨心歸命禮　　尊者螺髻玄蜂色<br>　牟尼妙像處其中　　光明映曜嚴尊首<br>　如燒珊瑚流電色　　又如雌黃耀黑山<br>　上下莊嚴大聖身　　冒敢為文稱歎彼<br>　四面狂象利牙齒　　若人居中將被害<br>　其人專心念菩薩　　捨離苦惱而無畏<br>　暴龍哮吼放煙毒　　啀喍瞋怒厲惡色<br>　將噬其人甚可怖　　憶念觀音便解脫<br>　海潮風浪出音聲　　摩竭巨魚皆震激<br>　若人船破誤落中　　念彼觀音獲安隱<br>　高山嶮谷懸巖裹　　奔流濺石眾難處<br>　若人墮中無救護　　心念觀音登彼岸<br>　烈火猛焰惡風起　　延燒屋宅焚及人<br>　至心念彼功德藏　　應時災火不為害<br>　若人繫縛在牢獄　　身嬰枷鎖及杻械<br>　至心稱念觀音故　　其人須臾便解脫<br>　若人墮落大火坑　　專志稱名觀世音<br>　其人除熱得清淨　　猶若池中華開敷<br>　若人經於大林中　　忽遇雷電驟風雨<br>　霹靂將燒極危殆　　稱念觀音免災難<br>　若人逢值猛師子　　牙爪銛利如刀劍<br>　瞋目吼喚來食人　　稱念觀音便免害<br>　惡賊突厥彌戾車　　兇險無慈若羅剎<br>　復以鐵鎖繫縛人　　稱名發念皆解脫<br>　深山大澤險難處　　劫賊伺人將抄奪<br>　稱名念力願救護　　其人釋然無患苦<br>　咒呾讒訟擬中傷　　琤H惡心求方便<br>　由彼常念觀音故　　其人竟不能為害<br>　鬥戰旗鼓兩相當　　鋒鏑交橫競殘刃<br>　此時心念及稱名　　菩薩於中施無畏<br>　大力惡鬼執捉人　　鳩槃荼等飲人髓<br>　若能繫念觀音者　　擁護其人銷疫難<br>　鬼病熱病腹脹病　　疳病黃病心痛病<br>　癩病癲病霍亂病　　血氣羸瘦種種病<br>　諸惡黑業纏其身　　稱名繫念皆除愈<br>　有諸餓鬼腹如山　　脣口乾焦飢渴惱<br>　菩薩見之生慈悲　　次第令其得充足<br>　餓鬼或遭寒凍逼　　身體皮肉皆破壞<br>　舉彼兩手生極苦　　神通方便令熅適<br>　若金翅鳥以嘴爪　　搏撮水陸諸龍等<br>　其龍專心念菩薩　　即得離苦獲安樂<br>　若有欲求勝果報　　象馬車乘及奴婢<br>　衣服飲食諸珍寶　　由彼常念觀音故<br>　應其求願自然至　　若有欲得長生術<br>　坐臥雲間恣空行　　由彼常念觀音故<br>　當獲神咒及仙藥　　我見壁畫觀音像<br>　遍視色相諸功德　　及見神通大自在<br>　故起至誠而讚歎　　所有一切諸功德<br>　於菩薩中最第一　　無邊善巧大方便<br>　示現清淨妙色身　　遠離有無諸分別<br>　利益無量如虛空　　以此讚歎功德藏<br>　願證如來一切智　</p><p>以此讚歎觀世音菩薩功德上資<p>國主聖神皇帝陛下善轉金輪。色力壽命永無窮盡。智慧果報不可思議。痡s閻浮長居震旦。擁護三寶利益群生。一切含靈皆蒙聖福<p class='juan'>
讚觀世音菩薩頌</p>
</body></html>
