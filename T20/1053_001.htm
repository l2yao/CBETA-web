<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T20 </TITLE>
</head>
<BODY>

<p><p></li><p><b>　　<A NAME="n72"></A>No. 1053</b><p class='juan'>
聖觀自在菩薩功德讚</p>
<p><span class='byline'>　　　　西方賢聖集</span><br><p><span class='byline'>　　　　西天譯經三藏朝奉大夫試鴻臚卿傳法大師臣施護奉　詔譯</span><br><p class='lg'>　歸命最聖觀自在　　滿月妙相蓮華生<br>　能以無畏施有情　　我今稱讚彼功德<br>　一切善法悉具足　　頂戴諸佛大智冠<br>　福慧莊嚴最上尊　　是故歸命蓮華手<br>　兩頰圓滿紅白色　　鼻相脩直妙端嚴<br>　齒如珂雪密復齊　　四牙平正而具足<br>　梵音清響復深妙　　一切聞者生愛心<br>　凡所宣說眾語言　　柔和善順而甘美<br>　常以大悲方便力　　救度一切苦眾生<br>　自利利他眾導師　　是故歸命蓮華手<br>　雙眉同彼初生月　　身相猶如真紫金<br>　眾寶為鬘以莊嚴　　一切見者無厭足<br>　敷鹿皮衣而為座　　最上自在眾中尊<br>　身諸相分悉周圓　　是故歸命蓮華手<br>　上妙細[<a href='javascript:showpic("../fontimg/057087.gif")'>疊*毛</a>]為絡腋　　摩尼珠寶作耳環<br>　世出世寶所莊嚴　　最上自在最尊勝<br>　諸善功德皆滿足　　一切世間大法王<br>　能開種種方便門　　是故歸命蓮華手<br>　罪業眾生微塵數　　無量劫來處輪迴<br>　菩薩常生方便心　　化度悉令歸智聚<br>　放慈悲光照一切　　以最上法施眾生<br>　普令有情證菩提　　是故歸命蓮華手<br>　所有阿鼻大地獄　　菩薩慈悲往現身<br>　破壞彼趣悉無餘　　閻摩獄卒生驚怖<br>　彼諸業報眾生類　　咸皆離苦罪鎖除<br>　惡趣能以智火焚　　是故歸命蓮華手<br>　具足悲智行願力　　欲色界中皆現身<br>　於法自在利群生　　閻摩眷屬悉歡喜<br>　破壞一切罪業境　　令諸苦惱不復生<br>　有情離苦得清涼　　是故歸命蓮華手<br>　我今稱讚大聖者　　最上色相無等倫<br>　無礙自在三界尊　　普施眾生無所畏<br>　度脫有情出苦海　　斷彼三毒煩惱根<br>　咸令得住安樂中　　是故歸命蓮華手<br>　所有一切餓鬼眾　　針咽大腹及臭毛<br>　如是等類數甚多　　晝夜受彼飢渴苦<br>　由彼飢渴火所逼　　互相吞噉苦惱生<br>　菩薩悲願力所持　　往彼現身而救濟<br>　先化種種美飲食　　各各令飽益身胑<br>　復為宣說正法門　　一切得離諸苦惱<br>　菩薩悲智方便力　　能入一切趣類中<br>　利行同事攝有情　　是故歸命蓮華手<br>　身有大摩尼珠寶　　常出淨妙眾光明<br>　普照世間諸暗暝　　映蔽日月而不現<br>　所有夜叉羅剎等　　蒙光照者悉歸依<br>　觀眾生心令斷疑　　是故歸命蓮華手<br>　大力阿修羅王眾　　鬥諍勇猛而難調<br>　菩薩亦現彼趣中　　方便說法而化度<br>　彼聞法已斷疑惑　　各各生於慈善心<br>　能施最上妙法門　　是故歸命蓮華手<br>　菩薩曾遊諸天界　　入一妙環天子宮<br>　隨順方便開化門　　彼天悉無諸所施<br>　是時天子生苦惱　　菩薩即為現珍財<br>　令彼天子滿施心　　是故歸命蓮華手<br>　所有一切貪欲者　　常為煩惱火所燒<br>　得見菩薩善威容　　即能迴心思正法<br>　世間貪瞋癡盛者　　恭敬頂禮大聖尊<br>　三毒煩惱獲銷除　　是故歸命蓮華手<br>　眾生界分無邊際　　昆蟲螻蟻數無窮<br>　菩薩亦以慈悲心　　處處方便而化度<br>　世間或時值飢饉　　即變所食濟群生<br>　咸令息彼飢渴心　　是故歸命蓮華手<br>　若見眾生處大海　　舡筏破壞欲漂沈<br>　菩薩慈悲現馬身　　令其攀附而得渡<br>　眾生乘舡在大海　　菩薩隨意使其風<br>　若順若逆濟眾生　　咸令遠離諸怖畏<br>　菩薩已離三界苦　　圓滿三摩地法門<br>　復能攝化諸有情　　數等虛空無邊際<br>　菩薩已離種種怖　　所謂羅剎諸部多<br>　必舍左及拏吉泥　　邪迷一切惡鬼眾<br>　大水大火并盜賊　　虎狼蟲獸及刀兵<br>　疾病毒藥與邪明　　乃至王刑禁縛等<br>　菩薩自得遠離已　　而復為彼諸眾生<br>　自利利他大導師　　最上大悲無畏者<br>　菩薩已具諸梵行　　如日月分照世間<br>　人天稱讚大聖尊　　是為最上真梵行<br>　菩薩常住三摩地　　無邊功德為所依<br>　隨順方便現所居　　補陀落山為住止<br>　其山高廣復殊妙　　種種珍寶以莊嚴<br>　彼有寶樹數甚多　　低羅迦及瞻波等<br>　有諸異鳥止其上　　常出清淨妙好音<br>　如是莊嚴聖所居　　禮敬瞻仰而獲福<br>　俱尾囉并[<a href='javascript:showpic("../fontimg/004555.gif")'>口*縛</a>]嚕乃　　及彼閻摩等三天<br>　乾闥婆王修羅王　　夜叉王及諸龍主<br>　乃至部多等諸類　　若天若神一切王<br>　晝夜各生恭敬心　　歸依稱讚真聖者<br>　彼等如是稱讚已　　一切所欲皆隨心<br>　大富快樂壽命長　　勇猛精進具威德<br>　息除無量諸苦惱　　夢中怖畏亦不生<br>　乃至壽命欲終時　　菩薩現身而安慰<br>　聖觀自在功德海　　無量無邊無有窮<br>　假以百舌千劫中　　稱揚讚歎不能盡　</p><p class='juan'>
聖觀自在菩薩功德讚</p>
</body></html>
