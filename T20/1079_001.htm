<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T20 </TITLE>
</head>
<BODY>

<p><p></li><p><b>　　<A NAME="n251"></A>No. 1079</b><p class='juan'>
七俱胝獨部法</p>
<p><span class='byline'>　　　　三藏沙門無畏譯</span><br><p>總攝二十五部大漫荼羅印。以二手無名指小指。相叉於內。二中指直豎相拄。二頭指附二。中指第一節。二大母指捻左右手無名指中節。若有召請。二頭指來去<p>佛言此咒及印能滅十惡五逆一切重罪。成就一切白法功德。作此法不簡在家出家。若在家人飲酒食肉有妻子不簡淨穢。但依我法無不成就。第一壇法。第二念誦法。第三成驗法。第四廣明自在法。第五天得大神足<p><b>　　<A NAME="n253"></A>第一壇法</b><p>佛言若求成就先作壇法不同諸部廣修供養。掘地作壇香泥塗之所建立。但以一新淨境未曾用者。於佛像前月十五日夜。隨力供養。燒安悉香及清淨水。先當靜心無所思惟。然後結印誦咒。咒鏡一百八遍。以囊匣盛鏡常持相隨。欲誦但將此鏡。置於面前結印誦咒。依鏡為壇即得成就<p><b>　　<A NAME="n254"></A>第二念誦法</b><p>佛言欲持此法於十五日夜。清淨沐浴著新淨衣。面向東方半跏正坐。置鏡在前。隨力香華清淨水諸物。先當靜心絕思。然後結印印於心上。誦此咒一百八遍。持此咒時。能使短命者長命。加摩羅病尚得除差。何況餘病。若不消差無有是處<p>每月一日八日。十四日十五日。十八日二十三日。二十四日二十八日。二十九日三十日。如是十日每於平明。清水嗽口面向東方。誦此咒一百八遍然後飲食。縱有妻子不斷辛肉亦當成驗<p><b>　　<A NAME="n255"></A>第三成驗法</b><p>每月十八日以境及以結印念誦。除十齊日不須對鏡及以結印。但於平朝未辛肉時。誦持此咒一百八遍已。是不絕四十九日。每有善惡吉祥災變。準提菩薩令二聖者隨其人。所有善惡心之事咒七遍。洗面灑身心想作歡喜想。能令國王大臣長者生恭敬心。是即歡喜如臣敬君。如父愛子心。隨其所欲。乃至身命皆無所惜悉得成就。若有短命長病眾生。月十五日夜曉燒安悉香。誦此真言一千遍。魔鬼失心狂走。狐擒惡鬼皆於鏡中見形。教殺即殺教放即放。更不再來增壽無量。若復有人無福無相。求官無遷貧苦所逼。每十齊日常誦此咒。能令現世得轉輪王位。所求官克當稱遂<p>若人欲行及欲作事。先當思惟準提聖者。心念此咒具滿七遍。若可營為端身少頃。其身自然搖動。即知克遂及以吉慶。若身剛強向前向後。即知不遂必有災難。若欲召四天王梵王帝釋二十八部天波旬等。對鏡結印頭指來去。於清淨處高聲誦二十一遍。賢聖閻羅王鬼眾。隨情必至不敢前卻。所有驅使隨情皆得。若欲知此法成與不成。具滿七遍依法誦咒。夢中見佛菩薩及以華果。口吐黑物復吃白物。即知成就<p><b>　　<A NAME="n256"></A>第四廣明自在法</b><p>佛言此陀羅尼有大勢力。移須彌山及大海水。咒乾枯木能生華果。若常誦持水不能溺火不能燒。毒藥力兵怨病皆不能害。若知地中有寶藏物。結印誦咒具滿七遍。地中伏藏自然涌出。隨意所欲皆得充足。軍陳賊難結印印指之。隨所皆悉退散。若有卒為鬼神傷死。結印誦咒七遍。以印印心卒死重病即令卻活。宅舍不安鬼神作禍。咒土四塊鎮之即去。若又有人六親不和人不愛念。依法誦咒所向和合。聞名見身皆生歡喜欲不捨離。猛火之中以印指火即消滅。以印指水波浪皆靜。凡所求願無不稱遂。何況更能結印齊戒依法持誦。不轉肉身往四方淨土<p><b>　　<A NAME="n257"></A>第五天得大神足</b><p>若求長生及敕諸仙取其仙藥。於古塔前及深山中。或淨房內依鏡為壇。具滿七日或三七日。燒青蓮華和安悉香。於初夜分誦咒一百八遍即當睡眠。或於夢中食仙藥或攝方法。或於鏡前面有五色光光中有藥隨意食之即成仙道。諸餘功力百千萬億。說不能盡<p><b>　　<A NAME="n258"></A>準提別法</b><p>先以左手頭指無名指小指三指。在於掌中。以大母指。捻頭指無名指小指甲上。右手亦然。相合二中指頭相拄誦咒。結界印。左右二手。中指無名指向內相叉。二小指直豎。二頭指相拄。二手大指各捻頭指中節誦咒<p>護身印。二手合掌。二頭指向外相叉。大指並捻頭指中節上。中指已下三指直豎合。若逢盜賊將印頂戴。先印左肩次印右。印心前印頭下印眉問。此不敢侵<p>治病印。二頭指二中指四指。向內相叉。二無名指二小指四指。向外相拄合掌。二大指並捻頭指中節<p>總攝印。左右小指無名指叉入掌中。二中指直豎頭相合。開著二頭指少屈。二大母指壓無名指。召請時頭指來去。似華臺坐。誦咒咒七遍。用印處兩膊咽喉下眉間髮際。復即此印當心誦咒一百八遍<p>破天魔印。左右手四指。壓大母指內掌中。急把拳擬之即是。所有恐怖處。疑有鬼魅毒龍。即作此印瞋聲誦咒<p>請鬼神印。右手中指壓大母指按壇。以上餘指皆舒如牙似。微曲頭指小指來去。誦咒七遍。第三遍一切鬼神即來<p class='juan'>
</p>
<p><p>右七俱胝獨部軌。昔有律師。見略題之本。言不簡在家出家飲酒食肉有妻子不簡淨穢。謬讀文以為偽文。天明中沙門亮雄者辨其謬。以具題之本為正本。其略題之本為草稿未治。沙門慧亮者。印施具題之本行世。以予視之非矣。賴瑜薄草決。祕鈔問答等。引用此軌。今歲集洛北清和院。洛東智積院。河州延命寺等所藏眾本。當山愛染院大宣等挍合。予亦訂正。以兩本俱印版。于時享和改元辛酉年仲秋月　　豐山妙音輪下總持院　快道　　誌<p>　一校了　　　　　　　　　　慈順</body></html>
