<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T20 </TITLE>
</head>
<BODY>

<p><p></li><p><b>　　<A NAME="n909"></A>No. 1181 [No. 1182, cf. No. 1191]</b><p class='juan'>
大方廣菩薩藏經中文殊師利根本一字陀羅尼經</p>
<p><span class='byline'>　　　　大唐北印度迦濕彌羅國三藏寶思惟譯</span><br><p>如是我聞。一時佛住淨居天寶莊嚴道場中。與大菩薩及淨居諸天眾俱。爾時世尊大慈大悲。於此會中普告一切諸天眾言。汝等善聽文殊師利童子行輪咒法。為欲守護諸眾生故。一切如來所有祕密心大神咒王。我今當為汝等開示顯說。若有誦者。我記此人則為已持一切諸咒悉皆圓滿。一切所作皆得成就。更無過者。汝等應知此陀羅尼。於諸咒中是大神咒王有大神力。若善男子善女人能受持者。文殊師利童子菩薩常來擁護。或於覺時或於夢中。為現身相及諸善事。能令此人生大歡喜。諸善男子此之咒王尚能攝得文殊師利童子菩薩。況餘菩薩及世出世賢聖等眾。復次善男子。此咒能消一切災障一切惡夢。一切怨敵一切五逆四重十惡罪業。一切惡邪不祥咒法。亦能成<span class='corr'>辦</span>一切善事具大精進。當知是咒於世出世種種咒中為最殊勝。是諸佛心能令一切所願皆悉滿足。若以五色綖。結咒索繫其項上。擁護其身亦令諸願。皆得圓滿無超過者。即說咒曰<p>唵齒[<a href='javascript:showpic("../fontimg/063830.gif")'>口*臨</a>](二合[<a href='javascript:showpic("../fontimg/063830.gif")'>口*臨</a>]字離禁反)<p>諸佛子等此咒能滅一切惡邪魍魎。諸鬼是一切諸佛吉祥之法。亦能成就一切神咒。誦此咒者。能令眾生起大慈心。能令眾生起大悲心。一切障礙皆得消滅。所有諸願皆得滿足。未作法時。即能成辦如意之事。若發無上大菩提心。誦之一遍力能守護自身。若誦兩遍力能守護同伴。若誦三遍力能守護一宅中人。若誦四遍力能守護一城中人。若誦五遍力能守護一國中人。若誦六遍力能守護一天下人。若誦七遍力能守護四天下人。若以清旦誦一遍。咒水洗面能令見者歡喜。咒香熏衣亦令見者歡喜。若患齒痛。咒揩齒木嚼之。揩齒所痛即差。若有女人產難之時。取阿吒盧沙迦根或郎伽利迦根。咒之七遍。以無虫水和摩之。塗於產女臍中兒即易生。或諸男子為箭所中。鏃入筋骨拔之不出。以十年酥三兩咒一百八遍。安瘡中及食之。箭鏃即出。若婦人五年乃至二十三十年不生男女者。或自有病。或男子有病。鬼魅所著種種病等。或為毒藥所中。當以十年已上酥五兩。孔雀羽一兩內於酥中咒之二十一遍。煎之擣為末。以石蜜一兩大呵梨勒三顆。去核取皮相和。咒之一百八遍。常以清旦空腹盡服之。於七日中即有男女。若患頭痛以烏翅羽咒之七遍。拂痛人頭患即除愈。若患瘧病一日二日乃至七日。或常患者。以純乳煮粥。著好酥一兩咒之一百八遍。與病人服之即得除愈。諸善男子以要言之。若欲合和一切湯藥及欲服者。先須至心誦之二十一遍速得如願。復次善男子若有一切眾生。為飛頭鬼所執。以手自摩其面。誦咒一百八遍作可畏相貌。便以左手作本生印。以大母指屈在掌中。用後四指押大母指上。急把拳。即自努目陰誦此咒。而看病者所患即除。若人患一切鬼病。以咒咒右手一百八遍。燒安息香熏之。左手作本生印。右手磨病人頭患即除愈。若有怨敵及諸惡夢。種種怖畏身心不安。以七色綖結咒索作蓮花形。或作輪形或作金剛杵形。咒之一百八遍。燒安息香熏之。於七日中繫自身項上。一切厄難悉皆消散。或以牛黃研之為墨。於淨紙上或帛練上。畫作所怖者形。於其四邊作齒[<a href='javascript:showpic("../fontimg/063830.gif")'>口*臨</a>]字圍之。或作蓮花或作輪字。或作卍字螺魚金剛鉤寶瓶等圍之。咒之七遍所怖即除。諸善男子若欲經過師子虎狼毒蛇怨賊一切險難之處。當須淨其身心。不得近諸女人及喫一切五辛酒肉芸<span class='corr'>薹</span>胡荽。於諸眾生起大悲想。至心誦咒咒之四十九遍。而諸怨惡自然退散。縱令遇之無不歡喜。諸善男子此咒縱令一切眾生。或於一劫或無量劫。乃至名字不可得聞。何況得見。專心念誦假令七寶象馬滿閻浮提。猶是世間滅壞之法。此陀羅尼咒。能令眾生現世當來常獲安隱。與諸如來大菩薩眾常為眷屬。若為自身若為他身。所願皆得。是故慇懃生難遇想。勿得輕慢起疑惑心<p class='juan'>
大方廣菩薩藏經中文殊師利根本一字陀羅尼經</p>
</body></html>
