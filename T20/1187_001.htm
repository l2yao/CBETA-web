<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T20 </TITLE>
</head>
<BODY>

<p><p></li><p><b>　　<A NAME="n923"></A>No. 1187</b><p class='juan'>
佛說最勝妙吉祥根本智最上祕密一切名義三摩地分卷上</p>
<p><span class='byline'>　　　　西天譯經三藏朝奉大夫試鴻臚卿傳法大師臣施護奉　詔譯</span><br><p class='lg'>　爾時大吉祥　　最勝金剛手<br>　具一切功德　　能調難調者<br>　三界中最勝　　最尊大無畏<br>　諸祕密部中　　自在為主宰<br>　正智蓮華目　　眉相復如蓮<br>　於佛世尊前　　戲擲金剛杵<br>　復於須臾間　　出現無邊數<br>　金剛杵圍繞　　當戲擲杵時<br>　即有俱胝眾　　金剛光照曜<br>　面現顰眉相　　勇猛大無畏<br>　威德復殊勝　　調伏於一切<br>　具悲智方便　　自利利世間<br>　身心大歡喜　　得最上妙樂<br>　復現忿怒相　　佛世尊所作<br>　一切皆攝受　　普獲於利樂<br>　是時金剛手　　頂禮正覺尊<br>　釋迦牟尼佛　　合掌而白言<br>　一切眾生類　　愚沒生死泥<br>　起煩惱疑惑　　無由能解脫<br>　願哀愍利樂　　我及諸眾生<br>　令如理所得　　了知幻化網<br>　佛為世間師　　願宣說正法<br>　利樂諸眾生　　令得無上果<br>　諸佛大三昧　　最上真實智<br>　能了別眾生　　諸根欲性等<br>　世尊正智眾　　現烏瑟膩沙<br>　妙德真實智　　最上自然智<br>　了達甚深義　　一切廣大義<br>　無等寂靜義　　最上最勝義<br>　瑜伽大教中　　諸祕密名義<br>　聖三摩地分　　初中後皆善<br>　過去佛已說　　未來佛當說<br>　現在今世尊　　三世盡宣說<br>　今此幻化網　　我從是出生<br>　喜執大金剛　　善持一切明<br>　如我所得法　　愛樂而受持<br>　最勝堅固意　　住佛祕密心<br>　如眾生意樂　　願說最勝法<br>　滅煩惱無餘　　令得最勝智<br>　如是祕密主　　金剛手菩薩<br>　作合掌恭敬　　勸請而前住<br>　爾時二足尊　　釋迦牟尼佛<br>　從舌及面門　　出廣大光明<br>　普照於十方　　清淨諸惡趣<br>　三界光所照　　四魔悉調伏<br>　復出美梵音　　遍聞於三界<br>　稱讚祕密主　　大力智金剛<br>　時佛作是言　　善哉執金剛<br>　吉祥最勝者　　勇猛金剛手<br>　汝大悲方便　　廣為利世間<br>　是故勸請我　　說祕密法門<br>　此祕密名義　　妙德根本智<br>　最勝大吉祥　　能伏諸魔等<br>　我今當善說　　汝大祕密主<br>　住最上一心　　諦聽佛所說<br>　時釋迦牟尼　　即說如是法<br>　盡諸真言部　　持明大咒部<br>　觀照三密部　　世間最上部<br>　世出世間部　　最上大印部<br>　烏瑟膩沙部　　如是等諸部<br>　總攝一切法　　是祕密名義<br>　六種大明王　　無二說其二<br>　是無生法句　　從彼而出生<br>　所謂　</p><p>阿阿(引)壹翳嗢污伊愛烏奧暗惡<p class='lg'>　此法安住諸智心　　三世諸佛所共說　</p><p>復次大明曰<p>唵(引)[<a href='javascript:showpic("../fontimg/004555.gif")'>口*縛</a>]日囉(二合)低(引)剎拏(二合)耨珂砌(引)那(一句)缽囉(二合)倪也(二合引)倪也(二合引)那謨(引)哩多(二合)曳(引二)倪也(二合引)那迦(引)野[<a href='javascript:showpic("../fontimg/004555.gif")'>口*縛</a>](引)詣(引)說囉(三)阿囉跛左那(引)野帝(引)那莫<p class='lg'>　阿字為正智　　諸佛從是生<br>　復為諸勝相　　是最上字義<br>　大生無生義　　離飲食語言<br>　捨最上愛樂　　諸語業清淨<br>　最上增勝貪　　諸眾生染行<br>　最上增勝瞋　　諸煩惱大怨<br>　最上增勝癡　　愚迷為智障<br>　最上增勝忿　　大忿怒大怨<br>　最上增勝染　　為諸染所纏<br>　如是貪瞋等　　皆最上增勝<br>　祕密妙法門　　通達能遠離<br>　執大智慧劍　　破諸煩惱頂<br>　現大色大身　　大相及大力<br>　大名大威德　　大廣博圓滿<br>　大欲大自在　　大喜及大樂<br>　大愛大名稱　　大光大明照<br>　具一切廣大　　出生大智慧<br>　了知大幻化　　成就大幻義<br>　得大幻妙樂　　識根本幻網<br>　大財大施主　　淨戒最上持<br>　大忍辱大智　　發起大精進<br>　大禪定等持　　大慧堅固聚<br>　大方便大願　　大力大智海<br>　大慈平等法　　大悲心增上<br>　大慧悉通達　　大方便廣作<br>　大神通變化　　大行大速疾<br>　大神通自在　　大力大勇猛<br>　善度諸有苦　　大金剛執持<br>　大惡極忿怒　　作大怖皆畏<br>　大明破諸喑　　大咒最上尊<br>　大乘教濟度　　大乘最上教<br>　法身大遍照　　大寂大牟尼<br>　大明咒希有　　大明咒自在<br>　得十波羅蜜　　依十波羅蜜<br>　淨十波羅蜜　　十波羅蜜教<br>　十地自在尊　　十地善安住<br>　十智清淨我　　十智淨堅固<br>　十相十種義　　十力寂諸根<br>　最勝真常義　　十相最寂靜<br>　遠離諸戲論　　我及真如淨<br>　如語真實語　　如理行無異<br>　無二說二語　　皆住真實際<br>　無我師子吼　　怖彼諸執相<br>　一切處解脫　　如來速疾意<br>　降伏諸勝怨　　如轉輪大力<br>　眾法中最上　　主宰及敬愛<br>　大威德大智　　諸教無能勝<br>　諸語中自在　　無邊正語業<br>　真實語及義　　宣說四聖諦<br>　隨順聲聞眾　　不退阿那含<br>　及彼阿羅漢　　漏盡諸苾芻<br>　尊上復利根　　勇猛諸緣覺<br>　雖種種出生　　同一真實相<br>　皆以智慧劍　　斷煩惱無餘<br>　得安樂無畏　　善住真實際<br>　得明行具足　　善逝世間解<br>　無我相可生　　安住二諦法<br>　出度輪迴際　　所作皆已辦<br>　純一智所生　　慧刀大猛利<br>　正法光明聚　　照世出世間<br>　法王法自在　　宣說最勝道<br>　分別成就義　　離諸分別相<br>　彼分別界盡　　顯最上法界<br>　福語福所生　　大智智所作<br>　當起正智想　　二法從是生<br>　畢竟離眾相　　相應定自在<br>　不動大主宰　　三身勝根本<br>　五身正智主　　五智大自在<br>　五佛冠妙嚴　　五眼淨無著<br>　諸佛最勝尊　　出生諸佛子<br>　慧最上出生　　正法中所作<br>　金剛一實理　　世主最上生<br>　虛空自然智　　大智大慧眼<br>　大光明遍照　　大智光大日<br>　智光照世燈　　大光明熾盛<br>　最上咒明王　　大咒王所作<br>　大頂真實頂　　自在現眾相<br>　諸佛無我性　　普照無邊界<br>　於中現眾色　　供養大仙尊<br>　持三部明咒　　大三昧咒法<br>　持最勝三寶　　說最上三乘<br>　最勝不空索　　金剛索大攝<br>　金剛鉤大索　　大金剛能怖<br>　金剛阿[<a href='javascript:showpic("../fontimg/041309.gif")'>門@(人/(人*人))</a>]佛　　即大圓鏡智<br>　從是智所生　　一切方便門<br>　現大忿怒相　　其相有六面<br>　六眼及六臂　　圓滿復大力<br>　利牙而外出　　大惡極可怖<br>　復現大笑相　　百眼所莊嚴<br>　現焰鬘得迦　　怖畏金剛相<br>　最上心金剛　　廣大幻金剛<br>　最勝金剛部　　無喻金剛場<br>　不動一髻尊　　象皮為嚴飾<br>　訶訶聲大惡　　呬呬聲大怖<br>　阿吒聲大笑　　金剛喜大聲<br>　金剛士大士　　金剛王大樂<br>　金剛相大喜　　吽字金剛智<br>　持金剛智箭　　執金剛利劍<br>　現金剛巧業　　金剛破他軍<br>　金剛火惡視　　金剛熾盛頂<br>　金剛大入寤　　百眼金剛照<br>　金剛諸嚕摩　　一嚕摩所攝<br>　俱胝那珂數　　住金剛娑囉<br>　聖金剛持鬘　　金剛寶莊嚴<br>　訶訶吒大聲　　百字金剛聲<br>　妙音聲大吼　　普振於三界<br>　虛空界無邊　　音聲亦無礙<br>　真如無我相　　實際無罣礙<br>　空性離語言　　說廣大甚深<br>　出大法螺聲　　擊大法健稚<br>　佛威力無勝　　十方鳴法鼓<br>　無色中現色　　種種色殊妙<br>　眾色吉祥光　　現無餘影像<br>　最勝大自在　　三界大主宰<br>　顯示諸聖道　　建廣大法幢<br>　於彼三界中　　出現童子身<br>　或現耆年相　　尊長大世主<br>　佛三十二相　　圓滿而具足<br>　普遍三界中　　瞻仰生歡喜<br>　世間智功德　　世間行無畏<br>　三界中最上　　為主為依怙<br>　虛空藏出生　　一切智智海<br>　無明藏所集　　三有諸結縛<br>　滅煩惱無餘　　出度輪迴岸<br>　戴智冠灌頂　　正等覺莊嚴<br>　三苦等滅除　　三世得解脫<br>　遠離一切障　　等虛空清淨<br>　過去煩惱垢　　三世悉同然<br>　諸眾生大龍　　現功德山頂<br>　一切得解脫　　如妙寶蓮華<br>　彼大如意寶　　眾寶中最上<br>　堅牢大劫樹　　最上大賢瓶<br>　利一切眾生　　皆方便所作<br>　淨智淨分智　　三昧智最上<br>　了別眾生根　　具三種解脫<br>　功德智法智　　廣大利吉祥<br>　吉中大吉祥　　獲名稱廣愛<br>　具聖財大富　　大喜復大樂<br>　善義而善作　　喜稱大吉祥<br>　最勝大誓願　　作最上救護<br>　諸有大怖畏　　悉令滅無餘<br>　妙頂功德頂　　最勝寂默頂<br>　五眼五髻尊　　五唧囉頂髻<br>　諸有大苦行　　執自見解脫<br>　以自所修行　　謂最上梵行<br>　自謂得大仙　　已得究竟法<br>　謂沐身外道　　一切見等執<br>　從梵天所生　　滅亦生梵天<br>　得離繫解脫　　無礙寂靜法<br>　證寂靜涅槃　　得最上圓寂<br>　了苦樂邊際　　貪等法滅盡<br>　無勝無比喻　　無相亦無著<br>　謂所得涅槃　　出過一切道<br>　如是等邪執　　皆不正解脫<br>　彼不能了知　　無漏種微細<br>　清淨離塵染　　遠離諸過失<br>　唯正智所覺　　一切智通達<br>　彼一切識法　　無二智可觀<br>　離疑惑分別　　三世佛同體<br>　無初亦無後　　一智眼所觀<br>　如來智頂生　　同體而無垢<br>　語自在大語　　勝語最上語<br>　無勝師子吼　　無上無比等<br>　普現身大喜　　或現火鬘相<br>　或吉祥妙光　　大光明熾盛<br>　一切勝自在　　離染法最上<br>　如無勝妙藥　　治諸煩惱怨<br>　三界大吉祥　　眾星曼拏羅<br>　建立大法幢　　表剎十方界<br>　一廣大寶蓋　　遍覆於世間<br>　慈悲二種法　　作大曼拏羅<br>　大吉祥蓮華　　自在為嚴飾<br>　最上寶蓋等　　周匝而莊嚴<br>　諸佛大主宰　　諸佛心自性<br>　諸佛大相應　　諸佛同一教<br>　金剛寶灌頂　　眾寶自在主<br>　諸觀自在王　　諸執金剛尊<br>　諸佛廣大心　　諸佛最上意<br>　諸佛廣博身　　諸佛真實語<br>　金剛日大明　　金剛淨根本<br>　眾色熾盛光　　照貪等自性<br>　正覺跏趺坐　　說妙法心義<br>　一切智智藏　　正覺蓮華生<br>　眾幻化中主　　持明大覺尊<br>　大金剛利劍　　斷一切苦惱<br>　最上清淨字　　金剛大法器<br>　金剛甚深義　　金剛慧所了<br>　具諸波羅蜜　　為大地莊嚴<br>　法無我清淨　　正智根本心<br>　幻化網大教　　一切教中主<br>　最勝金剛生　　最勝大智聚<br>　大普賢妙意　　地藏世間主<br>　諸佛大法藏　　現眾變化輪<br>　諸性勝自性　　諸性自性心<br>　無生法眾義　　即諸法自性<br>　大慧剎那間　　證悟一切法<br>　現諸法三昧　　真實大寂默<br>　現證一切佛　　正等正覺尊<br>　發大智光明　　照無我自性　</p><p class='juan'>
佛說最勝妙吉祥根本智最上祕密一切名義三摩地分卷上</p>
</body></html>
