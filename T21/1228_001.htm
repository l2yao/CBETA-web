<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T21 </TITLE>
</head>
<BODY>

<p><p></li><p><b>　　<A NAME="n168"></A>No. 1228</b><p class='juan'>
穢跡金剛說神通大滿陀羅尼法術靈要門一卷</p>
<p><span class='byline'>　　　　北天竺國三藏沙門阿質達霰唐言無能勝將譯</span><br><p>如是我聞。一時佛在拘尸那國力士生處跋提河邊娑羅雙樹間。爾時如來臨入涅槃。是時有無量百千萬眾天龍八部人非人等。啼泣向佛四面哽咽悲惱而住。爾時復有諸天大眾釋提桓因等。皆來供養。唯有蠡髻梵王。將諸天女。依於四面圍繞而坐。前後天女千萬億眾。共相娛樂。聞如來入般涅槃而不來覲省。時諸大眾為言。今日如來臨般涅槃。是彼梵王何不來耶。其王必有我慢之心。而不來至此。我等徒眾驅使小咒仙。往彼令取。作是語已策百千眾咒仙。到於彼處。乃見種種不淨而為城塹。其仙見已。各犯咒而死。時諸大眾怪未曾有。復策無量金剛。亦令持咒而去。乃至七日無人取得。大眾見是事倍復悲哀。爾時大眾同聲而說偈言<p class='lg'>　苦哉大聖尊　　入真何太速<br>　諸天猶決定　　天人追喚得<br>　痛哉天中天　　入真如火滅　</p><p>時諸大眾說此偈已。倍復哽咽悲啼嗥哭。是時如來愍諸大眾。即以大遍知神力。隨左心化出不壞金剛。即於眾中從座而起。白大眾言。我有大神咒能取彼梵王。作是語已即於大眾之中顯大神通。變此三千大千世界六返震動。天宮龍宮諸鬼神宮皆悉崩摧。即自騰身至梵王所。以指指之。其彼醜穢物變為大地<p>爾時金剛至彼報言。汝大愚癡我如來欲入涅槃。汝何不去。即以金剛不壞之力。微以指之。梵王發心至如來所<p>爾時大眾讚言。大力士汝能有是神力。取彼梵王來至於此。時金剛即報言。若有世間眾生。被諸天惡魔一切外道所惱亂者但誦我咒十萬遍。我自現身令一切有情隨意滿足。永離貧窮常令安樂。其咒如是。先發此大願。南無我本師釋迦牟尼佛。於如來滅後受持此咒。誓度群生。令佛法不滅久住於世。說是願已。即說大圓滿陀羅尼神咒穢跡真言曰<p>唵[<a href='javascript:showpic("../fontimg/003681.gif")'>口*佛</a>]咶啒[<a href='javascript:showpic("../fontimg/003537.gif")'>口*聿</a>]摩訶缽囉(二合)[<a href='javascript:showpic("../fontimg/061282.gif")'>口*恨</a>]那[<a href='javascript:showpic("../fontimg/060545.gif")'>得-彳+口</a>](三音)吻汁吻(四音)微咭微摩那栖(六音)嗚深慕(七音)啒[<a href='javascript:showpic("../fontimg/003537.gif")'>口*聿</a>][<a href='javascript:showpic("../fontimg/020011.gif")'>合*牛</a>][<a href='javascript:showpic("../fontimg/020011.gif")'>合*牛</a>]泮泮泮娑訶<p>時彼金剛說此咒已。復作是言。我於如來滅後常誦此咒。若有眾生請願受持此咒者。我常為給使者令所求如願。我今於如來前說此神咒。唯願如來於真中照知我等。世尊若有眾生。多被諸惡鬼神之所惱亂。此咒者皆不能為害。永離苦難。世尊若有善男子善女人。欲救療萬病者。誦上咒四十萬遍。見有病者治之有驗。無問淨與不淨隨意驅使。我當隨從滿一切願。若欲令枯樹生枝葉者。取白膠香一大兩。塗樹心。楊枝咒樹一百遍。日三時至滿三日即生華果。若欲令枯泉出水者。淨灰圍之。即井華水三斗置泉水中。於寅時咒一百八遍。水如車輪涌出。若欲令枯山生草木。取鑌鐵刀一口。於四方圍山。咒三千遍七日滿則生。若欲令野獸歸伏者。取安悉香燒向有獸住處咒一千遍。其獸至夜間。並集持法人門首。歸降如人間六畜相似。隨意驅使永不相捨。若令夜叉自來歸降者。取桃枝十翦齊截。取水一石煎取五斗。澇桃柳枝出。以丁香三大兩乳頭香三大兩白膠香三大兩。後和柳水煎取五斗。即置一破盆中。取一桃枝長三尺。攪水誦咒一百遍。一切夜叉羅剎皆來現。共行法人語。請求與人先為侍者。若令諸惡鬼神毒蛇蝎猛獸等毒以滅者。取淨灰圍所居穴孔。並自出來。當微出聲咒之一百遍。其蛇等一切蠱獸。各滅毒心不敢傷人。速得解脫。若令惡狗不傷人者。取食一搏咒七遍與食。永不傷人復不出聲。若令惡人來降伏者。書前人姓名置咒人腳下。咒之百遍。心念彼人其人立至。降伏捨怨憎之心。若欲人相憎者。書彼二人名號。於自足下咒二百一十八遍。其人等便相離背不相愛敬。若有相憎人令相愛敬者。即書取彼名姓。於自足下咒一百八遍。其人便相愛重永不相捨。若有未安樂之人令安樂者。取前人名字書足下。咒三百遍。當為彼人發大誓願。我於彼時即自送。辯才無滯隨行者意。所須之者並悉施與。若持咒人求種種珍寶摩尼如意珠等者。但至心誦咒自限多少。我即自送滿其所願。若欲治人病者。作頓病印。先以左手頭指中指。押索文。印咒之一百遍以印頓病人七下立差。若病人臨欲死者。先於禁五路印然後治之。即不死印目。如是先准印以無名指屈向掌中。豎小指咒之百遍其患速除<p>若治邪病者。但於病患人頭邊。燒安悉香誦之。咒立除之。若蟲毒病者。書患人名字紙上咒之即差。治精魅病者亦如法。若治伏連病者。書患人姓名及作病鬼姓名。埋患人床下咒之。其鬼遠奉名字自出現身。便令彼鬼看三世之事。一一具說向人其病速差。若有患時氣病者。咒師見之即差。若欲令行病鬼王不入界者。於十齋日誦我此咒一千八遍。能除萬里病患<p class='juan'>
穢跡金剛說神通大滿陀羅尼法術靈要門一卷</p>
</body></html>
