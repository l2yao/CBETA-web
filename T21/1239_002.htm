<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T21 </TITLE>
</head>
<BODY>

<p class='juan'>
阿吒薄俱元帥大將上佛陀羅尼經修行法儀軌卷中</p>
<p><span class='byline'>　　　　唐大善無畏內道場祕譯</span><br><p>此咒本又於中天竺國王舍城迦蘭陀長者林中說之<p>爾時佛與無央數天龍鬼神阿修羅。說阿吒薄俱元帥大將咒。佛弟子之中有一比丘。出行忽然恍惚被賊劫衣糧。又神鬼二萬五千眷屬來嬈不能前進。又被大蛇繞足而螫。悶絕躄地口中沫出不能動。爾時大將與諸眷屬天龍鬼神人及非人。二十八部藥叉羅剎百千咒王圍繞。來詣佛所路見比丘大苦。即至迦羅陀竹林中。繞佛三匝頂禮佛足。卻住一面白佛言。世尊以降伏極惡鬼神。世人等我有大神咒力。能降伏一切鬼神。唯願世尊納受。時世尊默然受之。時領諸天龍鬼神四天王百千鬼神王百千持咒仙人百萬琩F鬼神藥叉羅剎兵眾百千阿修羅百千龍王百千鬼王。前後圍繞執幡華戎器而說神咒。當說咒時四大海水涌沸。大鐵圍山崩倒。諸天運運振動。日月當恐墮落星辰流散。百萬惡鬼口中吐血。東西狂走叫喚倒地。四方一時雨下。其嬈比丘鬼神悉被拔舌。血流灑地如波羅奢華。若有善男子持此咒者。一切鬼神無不隨侍守護。若有鬼神不隨侍者。我當將諸鬼神。以千輻輪轢碎其頭。令諸鬼神為作擁護我是鬼神大將。力能降伏一切諸鬼神。若我弟子所至之處。一切金剛密跡。若鬼神二十八部諸鬼神皆來護助。阿吒薄拘有七十二大將首領掌握鬼神。有三十二大神王二十八鬼王。一一王各領二萬五千眷屬隨侍元帥大將。若行此法者。先畫一鋪大力神將。或二幅三幅四幅上上好絹。起八月一日畫。若自畫教人畫皆得。先齋七日即著上妙之衣。清淨洗浴即受齋戒。於一淨室懸幡華作一大火壇。高一尺。壇上燒剛炭火。即取白汁木一千八十段。取胡麻粳米蜜酪及香華。誦咒一咒一燒燒盡此物已。即用上好彩色安壇上咒一百八遍。勿用膠和。白檀汁及熏陸香汁和之。一上廁一洗浴。畫阿吒薄拘元帥。身黑青色身長丈尺四面。當前作佛面。左面虎牙相叉。三眼眼赤如血。右面作神面瞋相亦虎牙相叉。三眼左右安牙髭髮。頭上一面作惡相。亦三眼虎牙相叉眼赤如血色。最上頭用赤龍纏髻。火焰連聳頂上。身懸蛇八臂。左上手執輪。次執槊。次與右第三手當前合掌作供養印。次下手執索。右上手執跋折羅。次下手執捧。次下手作印。次下手執刀。即腕臂上皆纏蛇。著七寶絞絡甲。膊上皆龍。龍頜胸前出。三面皆赤黃二眼合口。其上左右面皆青黑奧色。上面黃白色。右面白色左面赤黑色。前面青白色。手皆青色。象頭皮作行纏。腳著履蹈二藥叉。皆黑色。其神作極惡相。可畏雄壯如前奮迅形作。左右作四侍者。左畫提頭賴吒毘樓勒叉。右畫毘樓博叉毘沙門。皆大瞋相。七寶華冠身著細金甲。龍頭臂釧天衣七寶行纏及履。腳蹈藥叉。提頭賴吒執刀按之。毘樓勒叉執叉。毘樓博叉按劍。毘沙門執杵。四天王各領眷屬。東方天王領乾闥婆將軍執鐸鈴。南方天王領鳩槃荼王執弓箭。西方天王領龍王執劍。北方天王領藥叉王執伏突。其神頭上赤黑雲起。四方天王足下作二童子青衣作之。右執紙筆左執硯槃。神前一天人頂戴香爐供養。極須鮮明淨潔作之。所求如意。若欲求神現者。七月七日三月三日。將一切草木華陰乾。穀華稻華酥酪蜜燒之。一切天神八部鬼神皆歡喜現身。凡壇場高下大小隨力分作。若不能作高壇平壇亦得。穿地三尺去惡土瓦石樹根。別取淨土築。先以香塗三遍。即以牛糞蒸去惡土氣。取其汁和香泥摩壇。五色彩畫安了。神座前各各安食盤供養。四門各燒一爐香。刀箭弓杖一依孔雀王壇法繩繞壇入地一寸埋白芥子。四角香水瓶。四門角安鏡。春夏散樹木草華。秋冬散雜彩華。一日一夜換食。出淨衣入淨衣。上廁洗淨下廁一浴。一日一度六時入壇。誦咒一度入壇七匝。行道禮七拜執香華。四方啟告諸佛菩薩諸天善神八部。手執華香四方啟請云。弟子某甲奉請十方諸佛諸大菩薩一切賢聖。有天眼者見我有天耳者願聞。某國某甲今入道場。願諸佛菩薩一切賢聖證知弟子。頂禮七遍啟告自思想。其聲聞周遍十方諸佛前天龍八部前以為召信。即燒香散華悲泣懺悔供養。三稱我名。南無阿吒薄拘鬼神大將。願興大慈悲將領眷屬入我道場。即燒香專心供養。我於爾時召集天龍八部一切鬼神入道場。當入之時道場內。百物自鳴天下大風塵起。有一大叫聲狀如天崩聲。行者勿怖。當出聲時四海涌沸須彌山振動。一切蟲獸皆怖馳走。或見我作菩薩形。或見我作大將形。或見我作金剛大怒形。或見我作帝釋形。皆勿怖懼。但誦咒供養。或語或不語皆禮拜求願。我與其願時重與氣力令得歡喜。或見天下虛空鬼神執戎器杖俱勿怖之。入道場皆須呼我部錄官屬。手執香爐胡跪敬心。南無佛陀耶南無達磨耶南無僧伽耶。南無一切十方諸佛。南無二十八部鬼神大將軍。我悉歸依汝等。今者我欲說此咒章句。使我所願如意成吉。一切諸鬼神等上方下方東方南方西方北方四維住者。我今留汝汝當集會。隨我所使領金剛密跡護塔善神摩醯首羅三十三天王大自在那羅延。及毘紐天王大辯王神鬼子母神五羅官屬大鬼神王。及其眷屬天魔波旬散脂大將摩尼跋陀摩訶迦羅旃陀羅摩尼。及摩登伽堅牢地神曇摩竭娑羅毘摩質多羅阿耨達王目真鄰王伊缽達吒王諸持咒王大辯天王善女功德天王十四羅剎黑闇天王孔雀王大金翅鳥王降怨鳥王妙音蜂王師子吼王大善見王乾闥婆王緊那羅王毘舍闍鬼王藥叉大將布單那王頻婆素嚧鳩槃荼王辟除精魅噉鬼神王。二十八部一切神王參辰日月諸天善神。南斗注生北斗注殺。天曹天府太山府君。五道大神閻羅大王。善惡童子司命司錄。六道鬼神山神王海神王風神王樹神王水神王金神王。今皆明聽。汝等受我香華飲食供養。擁護弟子某甲及諸眷屬。使作法求願如意成吉。欲入道場燒安息香三稱神名。即閉目存思如執杖入壇竟。咒淨水二十一遍散灑四方。然後於壇四門燒香。壇外安盤食與諸鬼神喫。壇內安一器。石蜜漿石榴漿蒲桃漿蜜漿麵漿米飲漿梨漿。各置一器安壇內。香湯四門安。四角外柳枝四十一安著。壇上畫作跋折羅火輪叉槊杵。米飲一器酪一器薄餅四十九枚。然後結界。手執香爐口云。三世佛所說神咒救眾生陀羅尼。如是三稱。大結界法一依孔雀王法。各三遍了然後小結界。咒刀一百八遍手執畫地作界。又咒灰三重圍壇。又咒白芥子散四方。又咒白土散四方總訖。叩齒三下執大刀確然結界。從東北角至東南角。此是東方乾闥婆王所住處。提頭賴吒將帥官屬鬼神大將軍守護東方。從東南角至西南角。此是南方鳩槃荼王所住處。毘樓勒叉將帥官屬鬼神大將軍守護南方。從西南角至西北角。此是西方龍王所住處。毘樓博叉將帥官屬鬼神大將軍守護西方。從西北角至東北角。此是北方夜叉王所住處。毘沙門將帥官屬鬼神大將軍守護北方。結此四天界咒曰<br><p>　【◇】<br>耶　婆　壇　底　耶　盤　底　他　底　他　落　已<br>【◇】<br>斗樓　斗樓　弭　莎　訶<p>咒二十一遍解界曰。此中被繫縛鬼神我今解界。聽汝隨意去。凡在界內。先淨水漱口柳枝淨口。不爾令人失驗<p>復次有畫像法。凡欲救眾生病與一切所求。先畫作一鋪神將像。上上好絹高八尺。作大怒形四臂。左上手執千輻大輪。右下手作大怒印。以大母指押中指無名指中節上。小指頭指直豎於膝。左下手托胯。右上手執跋折囉。七寶冠瓔珞結髮鬒黑。眼白怒瞋看如懸鈴。上唇齧下唇舉身皆青黑奧色。大蟲皮作褌。腳蹈二藥叉著鞋。唯須作大雄迅殺命可畏之形。左右畫二天女。七寶冠瓔珞著憍奢耶衣。一執筆一執硯。足下畫二青衣童子執案。左右十六侍者。十六侍者左右各作一師子。尾豎立勢。左右畫四金剛。大青面火頭摧碎蘇悉地。皆作四臂手執輪杵棒鉾。次畫天魔波旬。白衣冠面作青黑色瞋相。左手執輪右手倒拔阿黎樹繞臂三重。次畫散脂大將軍。著衣甲頭缽。右手執索左手執劍住立。次畫毘摩質多羅阿修羅王。六手二手掌日月。餘四手斧鏘杵索。次畫羅剎十六手八面。前三眼餘二眼。左作豬頭右作馬頭。餘羅剎頭。吐雲火悉大張口。手悉執戎器仗刀劍輪槊鐵棒。次龍王四箇悉龍冠。著甲執刀。次須作鬼神藥叉羅剎四。毛衣齒如刀目赤如血。爪利可畏之形。右作四金剛密跡。軍荼利金剛六臂手。頭悉火焰聳上。二手作印執杵執棒執跋折羅執杖。次作烏樞沙摩將軍。著衣甲以手相叉。怒目下看張口。次須作四箇天王。著金光甲執杵執旗幡。次作摩尼跋陀著衣甲執弓箭。次作四藥叉王被大蟲皮髮亂如蓬。五眼牙相叉至鼻。眼白爪如虎爪長利。四手一執鏘一執火。一執叉一執刀。次作摩訶迦羅。二手作二眼。執伏突腳蹈毘那夜迦。悉須雄壯可畏。作七寶花蓋。蓋左右作大辯天功德天乘雲。功德天盤內安櫻桃。大辯天盤內散七寶花。二青衣童子。中央作七寶香爐。彩色上上好者用之。畫人持戒勿食五辛。若欲食者我以跋折羅刺其心上。令畫人口中流血。八大金剛析碎頭破七分。若清淨用心畫者。我令其人恍惚不知自得其神相。即令畫人得橫財寶。若欲作大怒形。即大怒將形著龍鱗甲。七寶金鎖頭冠。腳著列鞋蹈二羅剎。悉著毛衣七寶瓔珞。侍者一如怒身三面。左面赤眼大怒面長作張大口。右面黃目圓大上唇齧下脣。前面青作大悲菩薩形合口。左手托胯右作印。即以頭指直向前指形。頭上空中散花如雨。一一神後各藥叉執旗幡。一鋪總一百人也<p>若欲得一切所求皆吉者。即畫菩薩形。一作虛空藏菩薩形。頭戴七寶花冠。二手一手把蓮華一手施無畏。面目長作唯須大慈悲作。侍者四人使者八人。又作前金剛四侍者散脂阿修羅二龍王。龍王執刀修羅依前散脂執弓箭。一一神後有一鬼執旗幡。不用天女。作二人狀如飛天。仙形擎花盤立供養。其壇中央安二面食器(一晉言出乳也)勿和水生用供養。花樹一百莖高二尺。壇內安二十八口神幡。像二十八部將軍護界。小界內安五方雜色幡。五色幡十二口竹竿上懸之。入壇一宿即能縛人。遣縛即縛遣放不遮護之。上利人三日神現前。中利人七日下利人三七日。若其不見神。自身內障即發露懺悔。勿瞋罵於人。誦數雖多不得氣力。一死之後永沈地獄別加楚痛。逢佛出世然始得免。受畜生身猶得作王。雄猛無比口琱ㄕX。多聲遠叫人不用見也。不能齋戒者。第一不得食酒肉五辛。一切病人亦不得食之。若食五辛之者。金剛拔舌出析頭作七分。誤食之忽取牛糞汁。斗喫懺悔。念觀世音菩薩名一百八遍。復誦我咒二十一遍咒水洗浴。若欲治病先取一淨房室。四壁香泥一遍。房內地總用牛糞泥泥之。作六肘長存壇高三寸。開四門懸繒幡蓋。小結界。豎兩口刀十隻箭七器漿。朝夕浣衣。飲食果子如法供養。二十一箇花樹。壇安紫座契安咒師。面西安四天王座。四角四門安香爐。葉座龍王坐。安金剛座。安二十八部將軍座。中安大將座。安菩薩佛座朝夕禮拜<p>南無釋迦牟尼佛　南無十方三世一切諸佛　南無觀世音菩薩　無南上方諸天王帝　南無一切賢聖　南無鬼神大將阿吒薄拘　南無大梵天王　南無一切金剛力士　南無四天大王　南無二十八部藥叉將軍　南無四十二部羅剎娑眾<p>今悉歸依汝等。今我欲說如此咒章句。使我咒法如法成吉。一切諸鬼王等上方下方四維虛空。在地及水居者。大力藥叉王各皆明聽。我今召汝汝當集會。隨我使令所為。昆弟藥叉大將拘吒齒藥叉大將旃荼藥叉大將翳羅葉藥叉大將質多羅藥叉大將苦跋羅藥叉大將吠率怒藥叉大將大力藥叉大將蘇跋吒拏藥叉王大唇藥叉大將將軍乾闥婆藥叉大將勃利沙藥叉大將自在那羅延曠野金毘羅僧慎爾耶藥叉大將正了知鎮軍藥叉大將摩尼跋陀藥叉大將阿利陀藥叉大將寒葉藥叉大將。汝等受我香花飲食供養。及諸眷屬任我所使令作成就。但欲治病。平旦燒百和香誦七遍神名。二十八部藥叉大將名二十一遍。繞舍散白芥子作界畔。若有鬼病人不問多少。神自縛自打。不須人語。行者但云急急。羅法貓鬼狐魅精魅。當咒二十一遍即差。若有婦人治病。未必須令夫相逐與治。不爾者勿治。若治勿笑。相向了即令去<p>一者若治精鬼病。當使青面尼藍婆官屬<p>二者治魅病。使北方毘沙門王<p>三者治神病。使大摧碎金剛力士<p>四者治魍魎病。使西方天王<p>五者治鬼病。使摩訶迦羅大神王<p>六者治猛鬼病。使南方天王<p>七者治瘦病。使摩登伽大神力天王<p>八者治骨蒸病。使鳩槃荼王<p>九者治白虎病。使摩醯首羅天王<p>十者治怨家。使毘舍遮鬼王<p>十一者若令鬼散走。使金剛密跡<p>十二者伏一切惡獸。喚師子吼王<p>十三者治天行病氣。喚白黑龍王<p>十四者治一切毒。蟲喚降怨同力鳥王<p>十五者若打鬼。喚黑闇天王<p>十六者治伏諸龍。喚金翅鳥王<p>十七者若治毒蛇。喚大牡槃鳩荼<p>十八者降魔鬼。呼天魔波旬<p>十九者降伏樹精。使火頭金剛<p>二十者降伏內病使軍荼利<p>二十一者若辟除盜賊。喚摩尼散脂跋陀<p>二十二者降伏山神。喚目真鄰王<p>二十三者欲興生求利。喚功德天王<p>二十四者欲隨身出入。喚十四羅剎娑王<p>二十五者若一切不決者。當喚我阿吒薄拘大將<p>凡欲使神皆須志心頂禮。勿慢神王。使了又禮云。慚謝無供養叩頭求哀。凡欲誦咒。洗淨水漱口七遍。平旦禁人。取井華水銅器盛。面向東方九過咽之　凡治病齋前總了放神散　凡禁人竟即使六道並悉知之　凡持念者得咒力了。隨心用之以一治萬可知此耳<p>一法若人患牙齒疼痛不可忍者。以刀指之三遍即差<p>二法若人患心痛以刀指之即差<p>三法若人患頭痛目疾。以刀指之即差<p>四法若人患帶下病。咒刀一百遍指之即差<p>五法若人患痔病。咒刀已喚降怨鳥王。啄之三日即差<p>六法若人患痢。咒井華水三遍與飲之。又以刀刺臍下即差　又咒師手不犯觸女人。又不犯五辛者。不須用刀直以手作拳以申頭指。指一切病手下即差<p>七法若見一切虎狼師子野干。以指指之口即閉塞不害人也<p>八法若虎狼暴亂百姓人民者。以手印指之口云。百獸諦聽奉上帝敕旨。虎狼聞之即伏不起<p>九法若鳥相捉。以手指即不相害<p>十法若犬吠人以手指之。即於地畫師子吼王捉虎。犬即失性而去<p>十一法若欲遠行。咒二十一遍行去。即足不痛亦不疲乏<p>十二法若持法之人。誦咒入海水神捧之而度之<p>十三法咒火三遍叩齒三遍。口云火神無忌光。急急而入之不被火燒<p>十四法欲令人敬念者。取一切合歡花葉及子。搗末取熏陸香汁和一丸。丸如彈子許大。以刀割破作兩片。二方紙上書前人姓名。一紙上自書名。各一片帖之。即以兩字面相向合之。咒三遍口云。某甲急逐某甲。夜初分時使參辰令追。又拜三拜。其前人即失性而來無疑<p>十五法若一切惡人。欲令屈伏使和解者。前作一木人長一寸。令木人面向北壁。咒師面向東。誦咒一百二十遍。日進一掬土。木人被沒盡其人即盡伏來<p>十六法欲斷一切口舌人。精心用意無有不效。紙上書惡人名。伏符安衣領中。人見歡喜<p>十七法取兵死人血。書惡人名字。又書惡人形以符安口中含口中。一切惡人便賴舌自入肚結著碓尾下。隨意舂之三日內惡人自縛不休<p>十八法以末沙和苦酒。書惡人名著腳底蹈。不語脣青。面見者罵之去始休<p>十九法若追鬼神。安符座前以物合之。鬼即來若使去即去<p>二十法追二十八部眾落鬼。書符合之三咒。九叩齒即來<p>二十一法若追起方鬼。書符安物下。三咒之即來<p>二十二法若追浮遊鬼。書符合之即來<p>二十三法若召一切閻浮提鬼神王。盛三杯乳二杯飯二杯餅子。燒熏陸香而但呼名。祭之一時有青衣人來須臾並至<p>二十四法集一切虎狼百獸。安符合之一切虎狼蟲獸自至皆集。出符放即去<p>二十五法結符印樹上。一切飛鳥皆來集。去符還去<p>二十六法安符咒水飲之。令人不忘聰明<p>二十七法執符見官長者皆悅<p>二十八法欲得外人遠來至。使摩訶迦羅往取之。後作法安符合之。其人不覺即來<p>二十九法咒右手頭指。指之女色。得止念不念男子<p>三十法咒刀指舟發人如外身即止<p>三十一法以刀指樹木。咒之一千遍樹自拔出<p>三十二法咒刀二十一遍。指惡腫當下即除。或四十九遍一百八遍頓滅之<p>三十三法咒刀二十一遍。指飛鳥毛落如雨<p>三十四法咒刀二十一遍。欲遠行四方托之即無障礙<p>三十五法欲入山川。咒刀二十一遍入之無惡獸難<p>三十六法若有惡瘧鬼病或二日一發或三日一發。俱瞋怒咒之即差。若不止咒三遍即自語而去。即得除愈<p>三十七法若被蝎螫。咒生薑一遍搗傅之即差<p>三十八法若被蜂螫。咒刀三遍擬之即差<p>三十九法若被蛇螫。咒鹽湯洗浴之即差<p>四十法若被厭蠱咒二十一遍以茅艸掃之。散即將云差<p>四十一法若鬼神難降伏者。驢夜眼皮香爐中燒鼻下薰之。即伏自倒自語。若罵不休咒白芥子燒。并打面上伏吐血<p>四十二法若龍行惡風雨。咒刀四十二遍。指雲中即血下或光出<p>四十三法若人口訥。每朔旦以刀刺口。不過三度即差<p>四十四法若被蜘蛛咬者。喚降怨王啄之即差<p>四十五法若患時氣病。咒刀刺口上。并咒水噀之即差<p>四十六法若咒鬼神病者。知姓名以刀往。即忽打之三度即差。收付與南斗獄後七日放之<p>四十七法若人相爭咒之和解<p>四十八法咒蛇三遍。不傷人取內衣中。亦得放之即去<p>四十九法或逢惡獸。瞋怒咄之即失性而倒。但誦咒得神力者。入水不溺入火不燒。入官不瞋入虎穴不被傷<p>五十法若咒夏月能令雪下<p>五十一法若咒冬月能令雨下<p>五十二法咒星辰得散滅<p>五十三法咒日月得無光<p>五十四法咒盜賊遠近自縛來投<p>五十五法咒牛令不行。亦不食水草一月而不死<p>五十六法咒水得成湯乳也<p>五十七法或於高山頂誦一百八遍。即有惡鬼藥叉來。咒者勿看之。須臾間即琲e沙鬼圍繞之。咒者勿語之須臾一無。於後行者咒刀能移山住流。摧伏外道一切神無能敢當。若鬼見行者如我無異<p>五十八法咒石榴樹一遍。以手按之鬼見是刀<p>五十九法咒邪師。不問多少以刀畫地圍之。悉被縛啼泣說言也<p>六十法咒病人難差者。先身業重。即請觀世音菩薩度之。畫觀世音菩薩以滅罪印印之<p>六十一法欲治魔病者。當稱不空罥索菩薩三聲病累除差<p>六十二法欲於他家治病者。當追窖君問之。即知吉凶。若不實者使南斗君打禁之。其女即報善惡。他凡有人病信者治之。不信者一闡提。不須治難差<p>六十三法但咒水噀之。一切病人亦得除差<p>六十四法若婦人無子。令淨潔洗浴至心歸命三寶。以白芥子一粒咒之一千八遍吞之即有兒。又若我弟子者我自護持。無有非人能得其便。於一切鬼神中作恭敬心。一切咒師中作兄弟心。琣璆音奶酈炊艉襲睆C。又於一切鬼神中作善知識想<p>六十五法若婦人產難臨欲命終。吉日帝與子司命勿止。作咒索頂戴即產<p>六十六法若牛馬疫起。咒土一百八遍散身上即差<p>六十七法若患淋病。咒赤銅鐵一百八遍。煮取汁服即差<p>六十八法若欲縛人不勞用印。但至心誦咒。即得遣縛即縛遣打即打順人心也<p>又我今為佛揚化。故變菩薩之身作降伏瞋怒身。我親於佛前自說功能。佛即受我神印之行用當日同時。即大怒金剛說摧碎鬼咒。觀世音菩薩說罥索咒。四大天王說四方滅鬼咒五道<p>又我於一切鬼神藥叉羅剎天龍阿修羅金剛中元帥。為諸神之總管。於佛法末後。護念眾生並令安穩。我看三千大千世界眾生猶如一子。不令惡鬼神暴亂眾生。若有鬼神惱亂咒師者。我當帥百萬鬼王。羅剎軍眾百億藥叉。天龍阿修羅八部眾鬼神將軍。令四大王天各領百億鬼神前後圍繞。所經之處山川震裂百鬼自奔。我於爾時告天龍八部鬼神。降注大雨起大風雲悉滿天地。我當瞋怒之時日月無光色。雷電霹靂百草自死。一切眾生奔於孔穴。然後令金剛杵碎惡鬼神頭破如微塵。作諸衰害諸鬼皆怖。毘那夜迦作其惱害。我令金剛藏王收錄亦不使之。不須怖毘那夜迦餘鬼神王羅剎夜叉鳩槃荼布單那毘舍闍摩登伽及魔眷屬。其王皆是我營從。終亦不來相怖<p>又若欲除邪者。先會一座食飲然告之曰。汝等急去如風至於外境。若不去必可除之<p>又若求仙藥。入於深山無人之處。於一大樹下坐不起不食三日。即有仙人來奉藥。服之與天地畢矣<p>又若逢大海水不得過。咒七遍三彈指。即龍王迎來<p>又若不治病者。但誦咒不知多少千萬遍但發善心。於一切鬼神中作大善知識想。於一切有情作慈悲平等想。其人命終不經地獄。有諸菩薩天人授手去<p class='juan'>
大元經卷中</p>
<blockquote class='FuWen'>貞享四年二月十三挍點了　淨嚴(四十九載)</blockquote></body></html>
