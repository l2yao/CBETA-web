<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T21 </TITLE>
</head>
<BODY>

<p><p></li><p><b>　　<A NAME="n303"></A>No. 1255</b><p class='juan'>
佛說摩利支天菩薩陀羅尼經</p>
<p><span class='byline'>　　　　大興善寺三藏沙門不空奉　詔譯</span><br><p>如是我聞。一時佛在舍衛國祇樹給孤獨園。與大阿羅漢千二百五十人俱。復有無量大菩薩眾。彌勒菩薩。曼殊室利菩薩。觀世音菩薩。而為上首。及摩利支等諸天。龍八部前後圍遶。爾時舍利弗即從座起。偏袒右肩右膝著地。合掌向佛。而白佛言。世尊於未來世。末世眾生作何等法得脫諸難<p>佛告舍利弗。諦聽諦聽。我今為汝說於此事。爾時會眾歡喜踊躍。重勸請佛<p>爾時世尊告諸比丘。日前有天。名摩利支。有大神通自在之法。常行日前。日不見彼。彼能見日。無人能見。無人能知。無人能捉。無人能害。無人欺誑。無人能縛。無人能債其財物。無人能罰。不畏怨家能得其便<p>佛告諸比丘。若有人知彼摩利支天名者。彼人亦不可見亦不可知。亦不可捉亦不可害。亦不為人欺誑亦不為人縛。亦不為人債其財物。亦不為人責罰。亦不為怨家能得其便<p>佛告諸比丘。若善男子善女人知彼摩利支天名者。應作是言。我弟子某甲知彼摩利支天名故。無人能見我。無人能知我。無人能捉我。無人能害我。無人能欺誑我。無人能縛我。無人能債我財物。無人能責罰我。亦不為怨家能得我便。此咒有大神力。所作成就。破一切惡。若用結界百由旬內一切諸惡無敢入者。爾時世尊即說咒曰<p>南無佛陀耶(一)南無達摩耶(二)南無僧伽耶(三)怛姪他(四)遏囉迦末斯(五)摩囉迦末斯(六)蘇途末斯(七)支缽囉末斯(八)摩訶支缽囉末斯(九)摩利支夜末斯(十)安怛陀那夜末斯(十一)那謨粹都底(十二)莎訶(十三)<p>王難中護我。賊難中護我。行路中護我。失於道路曠野中護我。晝日護我。夜中護我。水難中護我。火難中護我。羅剎難中護我。茶枳[<a href='javascript:showpic("../fontimg/001244.gif")'>仁-二+爾</a>]鬼難中護我。毒藥難中護我。佛實語護我。法實語護我。僧實語護我。天實語護我。仙人實語護我<p>怛姪他(一)阿羅拘隸(二)阿囉拘隸(三)雞栗底(知約反四)薩婆迦囉醯蔽(蔽亞反下同五)薩蒲跛突瑟[<a href='javascript:showpic("../fontimg/048791.gif")'>齒*齊</a>](二合)蔽(六)薩婆伊都波達羅鞞蔽(七)囉(上音)叉囉(上音)叉(自稱名字八)莎呵(九)<p>奉請摩利支天咒。一名摩利支天身咒。咒曰<p>娜謨囉跢那(二合)跢囉(二合)夜耶(一)摩唎支唎馱(去音)耶(二)摩婆(上)帝移沙(上)彌(三)跢姪他(四)婆(上)囉(去)梨(五)婆馱梨(六)婆囉呵目溪(七)薩婆(上)徒瑟誓(去二合八)槃(上)馱槃(上)馱(九)娑婆呵(十)<p>佛告諸比丘。若有人識彼摩利支天菩薩者。除一切障難王難賊難。猛獸毒蟲之難。水火等難。若人欲行此法者。一切法中此法最勝。持此咒者面向百踰闍那。一切鬼神惡人無能得其便者。若於難中行時。晨起誦前身咒。咒一掬水。四方散灑及灑自身。若衣襟若衣袂若袈裟角。一咒一結總作三結。即往難中行連誦前二大咒而行。所有一切事難軍防主者悉皆迷醉。都無覺知之者<p>佛說是經已。告諸比丘比丘尼。優婆塞優婆夷。國王大臣及諸人民等。聞佛說是摩利支天陀羅尼。一心受持之者。是人不為一切諸惡所害。諸比丘若有人。能書寫讀誦受持之者。若著髻中。若著衣中。隨身而行。一切諸惡悉皆退散無敢當者。是諸四眾天龍八部禮佛而退。歡喜奉行<p class='juan'>
佛說摩利支天菩薩陀羅尼經</p>
</body></html>
