<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T21 </TITLE>
</head>
<BODY>

<p><b>　　<A NAME="n358"></A>No. 1276</b><p class='juan'>
文殊師利菩薩根本大教王經金翅鳥王品一卷</p>
<p><span class='byline'>　　　　開府儀同三司特進試鴻臚卿肅國公食邑三千戶賜紫贈司空諡大鑒正號大廣智大興善寺三藏沙門不空奉　詔譯</span><br><p>爾時釋迦牟尼佛。復觀淨居天宮。告文殊師利童真菩薩言。文殊師利於汝大教中。一切如來之所稱讚隨喜。順大真言行。令一切有情入三昧耶壇故。通學地水火風空五種由知此故。通達一切有情語言不思議境界。成得金翅鳥王真言行。以神通悟此通達方便。一切世間出世間法皆得成就。乃至一切傍生及諸金翅鳥王身法悉皆通達。是故於菩薩大眾中。金翅鳥王與無量金翅鳥圍繞。從座而起往詣於文殊師利大菩薩前。頭面禮足長跪合掌。而白文殊師利言。我住大菩薩位。於此教王利益安樂諸有情故。說過去百種法。唯願大菩薩隨喜許說。文殊師利菩薩言。為有情利益故汝今說之。時金翅鳥王以佛威神力故。從座而起歡喜踊躍。文殊師利言。汝應宣說過去百種法并其深密法要<p>爾時金翅鳥王即說真言曰<p>曩莫三滿多沒馱(引)南(引一)阿缽囉(二合)底(二)賀多(三)捨薩那南(引四)怛[<a href='javascript:showpic("../fontimg/001244.gif")'>仁-二+爾</a>]野(二合)他(五)唵捨句娜(六)摩賀(引)捨句娜(七)尾旦多(八)跛乞叉(二合九)薩[<a href='javascript:showpic("../fontimg/004555.gif")'>口*縛</a>]跛曩(十)[<a href='javascript:showpic("../fontimg/035509.gif")'>言*我</a>]那迦(十一)佉佉佉呬佉呬(十二)三摩野(十三)摩奴薩摩(二合)囉(十四)吽底瑟[<a href='javascript:showpic("../fontimg/006248.gif")'>女*宅</a>](二合十五)冒(引)地薩怛舞(二合十六)枳孃(二合)跛野底(十七)娑[<a href='javascript:showpic("../fontimg/004555.gif")'>口*縛</a>](二合引)賀(引十八)<p>爾時金翅鳥王說真言已。次當宣說過去百種法。召龍調龍捉龍。或有被龍嚙及不嚙者。皆令神著說過去未來一切事。召蛇罰謫蛇取毒戲劇。不為毒中召一切毒。或纔稱意念。或意作法。持誦者受齋戒三日不食。或不食十二日。於河岸側。五色粉建立六肘曼茶羅。畫八枚八葉蓮花。中央畫佛作說法相。佛右以粉畫大聖文殊師利菩薩。作合掌瞻仰佛相。佛左畫那羅延天。四臂持四種[<a href='javascript:showpic("../fontimg/009053.gif")'>巾*票</a>]幟器仗。近那羅延。畫金翎鳥王。作極可畏恐怖形。近金翅鳥王。畫阿盧拏天。於大聖文殊後。畫無慧菩薩及善財童子須菩提。合掌而住。如是名為中壇。次壇東外院。以白灰撚畫金剛杵。左邊以炭末畫劍。北邊以黃畫棒。西邊以赤畫罥索。如是外院置曼茶羅。畫已。四邊應以三甜食而供養之。於其壇上散種種花及種種塗香末香。及置閼伽賢瓶滿盛香水。燒安悉香。誦根本真言請一切聖眾。對此壇前應作護摩爐。以無煙炭燃火以佉陀羅木投之。於一切有情起大慈心。作龍座而坐(帖膝坐也)用蛇刺木[<a href='javascript:showpic("../fontimg/015277.gif")'>桿-干+皿</a>]三甜(酪蜜酥也)投於爐中一千八遍。即成就相見即有眾蛇來集。即獻閼伽。當知真言法成。應誦真言作是願言。願真言法得悉地。即誦根本真言發遣。以閼伽水隨誦真言。濺灑所有供養食飲花香。擲於河水中。從此已後所作。鉤召禁止一切毒類。隨誦成就<p>又法欲令兩人相憎。取白[<a href='javascript:showpic("../fontimg/057087.gif")'>疊*毛</a>]花和毒藥。護摩二十一遍彼即相憎<p>又法欲摧毀怨家。取蛇皮一枚誦真言一遍。投於火中二十一遍即彼怨摧滅<p>又法取鳥翅護摩二十一遍。彼怨人狂走猶如烏跳<p>又法若令男女互相敬愛者。以白芥子和酥護摩二十一遍即相敬順<p>又法欲令王敬愛者。以乳粥護摩二十一遍即得隨意<p>又法加持土塊投於火中火即不熱。若欲解加持草投火即解<p>又法誦真言七遍加持江河泉。一切魚不被網<p>又法彈指誦真言。能召諸魚<p>又法若一切患疾病者。加持水二十一遍。灌於頂上病即得瘥<p>又法加持棒二十一遍。擊一切門門即自開<p>又法即以棒盛於青色袋中。當軍陣前遙示他敵。彼軍即散<p>又法加持衣襟二十一遍。閃爍他敵。彼軍所有一切刀杖弓弩。悉自破壞皆禁止不能動。若欲解誦真言一遍解之即解<p>又法取蛇頭加持灰塞其口。稱彼人名誦真言二十一遍彼人即啞<p>又法若被毒箭中者。加持水遙濺其箭即出<p>又法欲得破他真言。誦此真言彼即無效。若欲得解即解<p>又法加持塼二十一遍。擲彼枷杻禁縛者。即解枷杻破<p>又法若欲降雨。依前壇法建立作供養。及作護摩爐取苦練木燃火。以白芥子護摩一千八遍即降甘雨。若要多即更作護摩。乃至千億皆得隨意<p>又法取蓽茇加持二十一遍。手執隨方揮處。諸惡霜雹即移他處<p>又法若屋宅被火燒。作前法火災即移諸處<p>又法若雨雪。亦作此法准前知之<p>又法以泥蛇加持二十一遍。作是言嚙某乙。即隨處分嚙彼人也<p>又法以炭粉作蛇亦准前法。若解彼。誦真言云令解即解<p>又法若欲召蛇。以白芥子加持七遍。擲於四方蛇即來應結界。以水灑之即成發遣<p>又法加持土塊二十一遍。擲於龍池中即龍來<p>又法加持土擲於水中。龍即涌出。持誦者立於龍背上皆得自在<p>又法若被蛇毒中者。以泥作四箇金翅鳥。誦真言以水灑彼身上。擲金翅鳥於四方。彼即各銜蛇將來。修行者作是言。汝飲彼人毒。即消散便能起立<p>又法以小豆加持一百八遍。散擲四方即龍來化作蜂形。語云螫某人。其蜂即螫。一切持誦者無能解。其本作法人加持水灑之。即解其毒消散<p>又法取弓加持箭射四方。即有蛇纏箭卻來。行者作是言。飲此毒。其被嚙人即起立。其箭不應用鐵鏃者知之<p>又法若有被毒箭中者。加持水箭上其箭即出<p>又法以蟻封泥作四箇鼠狼。加持水灑彼身上。其鼠狼即去銜蛇來。行者作是言飲其毒。毒即解被嚙人即起立<p>又法加持炭。於地上畫蛇。以閼伽木為杖鞭之。其畫蛇即去銜蛇而來。即自飲其毒。被嚙人死者即起<p>又法加持幢蓋。拂被毒中死者即卻活<p>又法加持樂器彈擊吹之。所有被毒中死者即活<p>又法若欲召龍蛇者。以土染為五色畫曼茶羅。拍掌誦真言。即龍蛇從四方來入壇中。不應怖畏。護身結頂髻不敢為害<p>又法用此真言加持眼。視瞋忿人。剎那頃即倒地。彼即變為蛇。欲令解則解<p>又法如是誦真言。若有中毒人及不著毒者。皆使神驗而得自在<p>又法取供養那羅延天萎花。誦真言加持一百八遍。擲於四衢路或擲人家。花化為蛇便能嚙人。若加持水灑之。其被嚙人毒即解<p>又法加持自手。經六月不被諸毒所傷<p>又法加持自身作是言。蛇嚙彼人即嚙<p>又法加持頭冠瓔珞諸具。帶在身上能護己身。不被一切毒中<p>又法若被毒中死者。於彼身邊誦真言。或以泥塗或以水灑。或以扇扇或意誦真言。其中毒死者即活<p>又法若羸瘦者。加持大莽嬰和酥。燒薰彼人即得肥充圓滿<p>又法以摩奴沙骨作末。烏鴟及梟。燒誦真言。句中加彼名即彼喪亡<p>又法誦真言。加持摩難那藥(於上藥中用者是也)和糠燒。令彼癲狂<p>又法以白芥子和。燒誦真言加彼人名。即被難治瘧所困<p>又法以薏苡人和貓兒糞。燒誦真言加持。令彼人互相憎<p>又法以髑髏末乾蝦蟆末乾魚末。知蜜。燒誦真言加持令彼人斷命<p>又法以牛膽人骨。和酥燒摧怨家<p>又法以魚卵酒[<a href='javascript:showpic("../fontimg/057087.gif")'>疊*毛</a>]花中子。相和誦真言加持。若人離別在遠。稱彼名不久即歸來<p>又法以蓽荳磑破作末。以雞肉及雞子。和擣為丸如酸棗大。燒稱彼名即成鉤召<p>又法以蘿蔔子擣。和油麻油燒。此是鉤召速疾香法<p>又法以安悉香和酥。燒稱彼人名治一切病<p>又法以油麻和白芥子。護摩七夜。稱彼人名即得敬愛順伏<p>又法鹽芥子相和。護摩一千八十遍。日三時滿七日得大人敬愛<p>又法取髑髏細擣為末。加持一千八十遍。塗手觸前人即得敬愛<p>又法取尸陀林灰。加持一百八遍。散彼人身上即患重瘧。後若發心懺悔。以此真言加持即解<p>又法以鼠狼毛白芥子蛇皮。相和作末。稱前人名加持一百八遍燒。一切人共憎彼人。若欲解加持油麻燒。卻令成敬愛獲得財寶<p>又法以油麻粳米酥相和。燒誦真言加持。得女人敬愛<p>又法以大麥油麻蝦蟆膏脂也。於龍池側作護摩三夜。天即降大雨<p>又法泥作金翅鳥形。安自手合掌中。入水可至胸。於中夜時稱彼人名。念誦一百八遍即成敬愛<p>又法以粳米於尸林中散卻拾取。每取一粒誦真言一遍。打金翅鳥心上。即得官榮祿并眷屬總得<p>又法以鼠狼毛及鼠毛[<a href='javascript:showpic("../fontimg/057087.gif")'>疊*毛</a>]花中子。和燒念誦。一切鬼神皆敬愛。隨意驅使悉能成辦<p>又法以毒婆羅得。和蜜燒皆得敬愛<p>又法以赤雞子髑髏末。以赤芥子油和燒即成敬愛<p>又法以波羅奢蘭香子摩難那藥花。和燒即成敬愛<p>又法以茴香子天木蝦蟆糞等。和燒即成敬愛<p>又法以大麥油麻茅屋蔞草。和牛尿燒即成敬愛<p>又法以雌黃烏舌自身嚕地囉。和燒稱彼人名即成啞<p>又法以人髮牛肉和油麻燒。令他有病<p>又法以烏翅梟翅苦練油。相和燒稱彼惡人名。即成驅擯。彼不自由即當遠去<p>又法以安悉香酥。和三果漿。燒念誦。一切人皆敬愛<p>又法以零陵香天竺桂蘇合香。此三種和燒念誦。令一切人隨順皆奉教命<p>又法以酥合白檀龍腦并安善那藥。燒念誦貴人歡喜<p>又法於那羅延像前。坐摩訶莽娑。先設八遍護摩奉獻。然後誦真言一千八遍。三夜作法所求皆得<p>又法於尸林中。以尸林灰作彼人形。燒大虫肉為香。坐茅薦上誦一千遍。所求皆得求者皆將來。所處分皆行<p>又法以[<a href='javascript:showpic("../fontimg/057087.gif")'>疊*毛</a>]花和糠烏翅。護摩剎那令彼驅逐<p>又法於尸林中以優曇缽木然火。致劫波羅為座。燒蛇皮其家食無有盡也<p>又法以尸林中骨擣為末。和白芥子護摩一千八遍稱彼人名。百由旬內皆令召來。於諸色欲染觸過<p>又法以白檀香。刻作展翊金翅鳥王形。一切龍瓔珞嚴具。其嘴及爪極令銳利。作恐怖可畏形。立於蓮花臺上。作向下視勢。或以別木或於牆壁上畫亦得。其匠須受八戒。倍酬其價直。當令歡喜。其大小可一[<a href='javascript:showpic("../fontimg/012504.gif")'>打-丁+桀</a>]量。對此像前作一切事業。一切所求無不成就<p>又法欲求增益者。以尾[<a href='javascript:showpic("../fontimg/004555.gif")'>口*縛</a>]木作金翅鳥王像。對前念誦所求皆得<p>又法欲求敬愛者。以優曇缽木作像。對前念誦即成敬愛<p>又法欲求子及牛群者。以夜合木作像<p>又法欲求財者。以末度迦木作像<p>又法以豬肉護摩。果報成就<p>又法若求官位。以馬肉護摩<p>又法以黑娑羅鳥肉。護摩求吉祥福<p>又法求聲名普聞。并求女人求田地。燒大蟲肉護摩<p>又法求論理得勝者。亦同大蟲肉莽娑護摩。即成就<p>又法求鬥戰得勝。以大蟲肉護摩。決定剋勝<p>又法求大力王敬愛。以象肉護摩便得敬伏<p>又法若有憍寵傲慢有勢及宰臣。以馬香草(此云婆羅門參)護摩即得敬伏<p>又法令彼斷命。燒象毛稱彼名護摩<p>又法以珠麼那木。刻作金翅鳥像。於此像前念誦即彼斷命<p>又法於金像前念誦。成增益法<p>又法於銀像前念誦。求名稱普聞<p>又法以烏翅護摩。能損害彼<p>又法以鵰翎護摩。能作殺害<p>又法以梟翅護摩。能令相憎<p>又法以孔雀羽護摩。足財寶<p>又法以野雞翎護摩。多饒妻妾<p>又法以雀兒翅護摩。多子息<p>又法若求金。應燒鳥翎<p>又法以鴟翅護摩。能令彼昏迷<p>又法以狗肉護摩。能令他斷命<p>又法以水牛肉護摩。成鉤召<p>又法欲損害彼。用大蟲肉護摩<p>又法欲息災。以鹿毛護摩<p>又法欲摧壞城。燒羖羊毛護摩<p>又法欲令人相憎。以人上毛護摩<p>又法欲令損害彼。亦用人毛護摩。兼能摧壞怨家<p>如是等法三時七日護摩。若纔憶念我。能除一切毒。若常念誦能作一切事。世尊若有於此大教王。修此真言時三時念誦。我常為除一切災禍。常當隨彼人後。爾時金翅鳥王說自手印<p>以二大母指相縈繞。二手如屈翅勢。結此印即成身印。此是大摩醯首羅先已曾說。一切諸龍若見此印。悉皆消融不敢違命。此即印低下餘指來去招。即成召龍印真言曰<p>唵弱<p>此印真言能調伏龍。亦能調伏難調伏者。又以二手合掌如未敷蓮華。二大母指入。便各握為拳相合。此印名調伏天上人間諸龍印。能成辦一切。又說印二手合掌。二無名指外叉在中指背。二大指相並微屈如口。二頭指各鉤無名指。二小指相並豎。用根本真言。此名金翅鳥王通光印。亦名驚怖諸龍印<p>我所說一切真言中修行法。世間金翅鳥經中軌則。皆用此真言印。成助辦事。愍念一切有情故。說此根本教王。常當於此勝教求成就。皆於有情作殊勝利益事。當於未來末法時。用此護持佛法。擁護國王及國界。令諸有情皆得安樂。此法門應須揀擇法器。淨信三寶者。住菩提心深愍有情者。孝順父母忠敬國王。尊重和上阿闍梨。諸根圓備深信真言法。現世成就無疑者。深生渴仰勤求此法。不惜身命者。阿闍梨若見如是等人慇懃求請。則令辦曼茶羅資具。則為建立如前所說曼荼羅。令弟子清淨齋戒。授與三歸菩提心戒。引入曼茶羅。擲花著佛菩薩及那羅延金翅鳥王諸天等。是人堪為法器。應合得聞。合受此法。若擲花不著聖眾。於此法亦無成就分。既得著已。則於此壇前以根本真言。加持香水三遍。作是誓言。受此法後。輒不得向未入曼茶羅者說。於阿闍梨不應輕慢背恩。若能今生不趣此誓。悉地現前。來生當得生大聖文殊宮中。若漏泄背恩。則必夭壽多招災難。當來墮于惡趣。既發如是誓已。令飲誓水。從阿闍梨一一決擇受持讀誦。不應以少過愆作損害法。凡所作法。為多人利益匡護國界護持佛法。發如是心者。少用功力速疾成就。獲得無量廣大功德。此法甚深極須珍敬。此法一切金翅鳥法中。為王最為殊勝<p>若欲調伏一切豎子。用鹿肉燒火<p>若欲令人相憎。以[<a href='javascript:showpic("../fontimg/047604.gif")'>薰*鳥</a>]鶘翅毛燒火<p>若欲調伏豎子。取雉翅毛燒火<p>若欲喚遠人。燒水牛肉即得。一日三時時別一千八遍即得成就<p class='juan'>
文殊師利菩薩根本大教王經金翅鳥王品一卷</p>
</body></html>
