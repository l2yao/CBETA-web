<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T21 </TITLE>
</head>
<BODY>

<p class='juan'>
佛說灌頂梵天神策經卷第十</p>
<p><span class='byline'>　　　　東晉天竺三藏帛尸梨蜜多羅譯</span><br><p>聞如是。一時佛在因沙崛山中。與千二百五十比丘俱。菩薩三萬人。佛為天龍八部說法。人民鬼神各隨業緣得道不同。說法既竟。於是梵王從座而起。長跪合掌而白佛言。世尊我於眾生。有微因緣多歸依者。又見人民悉受苦惱。心中疑惑不能決了。今欲承佛威神之力。出梵天結願一百偈頌以為神策。惟願世尊許可此事。復作是言。我常見諸異道輩九十五種。各有雜術為人決疑。而今世尊正覺最上更無此法。是故啟問唯願聽許。佛言梵王善哉善哉。汝能為未來五濁惡世。像法眾生多諸疑惑。信邪倒見不識真正。汝既慈悲欲為說者。嘉也梵王我助汝喜。善也梵王隨意演說。梵王聞佛讚歎策經歡喜踊躍。即於眾中語四輩言。今我梵王承佛威神。演說卜經一百偈頌以示萬姓。決了狐疑知人吉凶。今以偈頌而說卦曰<p class='lg'>　若聞佛咒經　　百魅皆消形<br>　舍宅得安隱　　縣官不橫生<br>　迴向無上道　　梵天帝相榮<br>　仕宦得高遷　　世世獲嘉名<br>　既能有好心　　不能平其本<br>　供養不專一　　功德日減損<br>　前行已不善　　改更亦不晚<br>　今悉令吉利　　祿位自然返<br>　先身無福慶　　是故墮罪中<br>　不信於三寶　　輕笑慢世雄<br>　現世獲苦惱　　從此致命終<br>　積罪如丘山　　業報真無窮<br>　若欲覓福祐　　懺謝燒眾香<br>　帝釋常扶助　　所向皆吉祥<br>　疫毒自消除　　至終無遺殃<br>　世世享其福　　得生昇天堂<br>　恐此事不成　　終為人所發<br>　喪死非一人　　哭泣彌年月<br>　魔邪之所作　　遂便從此沒<br>　若能念三寶　　更得無遺穢<br>　汝常好情性　　何故生怨惡<br>　輕笑於沙門　　謂之如寄託<br>　世世得其報　　終為邪所掠<br>　出道逢官家　　甯隻O所縛<br>　念汝少孤苦　　[<a href='javascript:showpic("../fontimg/037442.gif")'>跳-兆+令</a>]竮在道門<br>　正心相和順　　勿令他生怨<br>　報心無虧盈　　祿位加子孫<br>　安隱無疾病　　當知梵天恩<br>　既已墮罪中　　又以罪誤人<br>　殃注相結連　　皆是宿世因<br>　可共修正行　　專意習精勤<br>　保此得解脫　　遠離地獄身<br>　不欲行仁義　　欺詐常為先<br>　若入江海中　　逢風不得前<br>　縱逸隨流浪　　風波覆其船<br>　沈溺在水中　　姓命豈得全<br>　既有嘉善心　　又有好名祿<br>　修於諸正行　　世世蒙其福<br>　安隱而無為　　親友亦歡穆<br>　發願無不果　　所求真應速<br>　若欲遠治生　　求覓諸財寶<br>　莫行不慈心　　中路見不好<br>　專心念於佛　　疾得無上道<br>　世世獲果報　　安隱壽得老<br>　貢高作魔師　　教人殺眾生<br>　業報既無窮　　一到入幽冥<br>　邪鬼不能祐　　禍橫百端生<br>　可歸於三寶　　能拔罪苦名<br>　一子行五逆　　為汝作禍災<br>　劫奪人財物　　離散失骨骸<br>　當在空野中　　骼露不得埋<br>　世世不見好　　地獄中徘徊<br>　已能有好心　　便宜盡其功<br>　何為寂寞住　　徒勞守於空<br>　若必成其願　　受報亦無窮<br>　世世所生處　　常在天人中<br>　所遇皆不好　　每每不從意<br>　此是心不淨　　故與如斯事<br>　不肯悔其過　　將欲求何冀<br>　若能盡心持　　祿官自然至<br>　每見不良人　　事事皆悉好<br>　恐是罪未至　　此榮非長保<br>　一報墮地獄　　出入生憂惱<br>　世間愚劣人　　意謂當至老<br>　一身既獲好　　親友亦忻忻<br>　常見梵釋眾　　與之為等鄰<br>　意業亦滋茂　　道心亦日新<br>　萬物皆有報　　豈不習精勤<br>　遂為賊所得　　剝奪失珍寶<br>　奉法莫進退　　如是致不好<br>　從今可改更　　敬崇於三寶<br>　魔邪皆馳散　　眾魅不能惱<br>　汝昔有慈悲　　割口飯餧人<br>　羸老得救命　　色力具足鮮<br>　愍念眾生故　　濟物常在貧<br>　尋得歡樂報　　當在明年春<br>　奉法不堅意　　迷惑信魔邪<br>　邪見殺眾生　　百魅皆得祠<br>　墮罪入地獄　　億劫無出時<br>　悔過於三寶　　解脫無狐疑<br>　汝欲居此宅　　大凶不可止<br>　子孫多零落　　災火四面起<br>　每每見不好　　牛犢悉疫死<br>　梵天語汝實　　移可安隱耳<br>　其福何烔烔　　及致於鳳凰<br>　麒麟為汝感　　聖王亦來翔<br>　難有世無雙　　諸天散花香<br>　得報獲其功　　百事皆吉祥<br>　造心既不清　　梵天所不護<br>　出門逢毒狼　　坐自生禍故<br>　大小互相向　　晝夜懷荒怖<br>　何不奉正真　　自獲安隱度<br>　等心施於人　　獲報無窮已<br>　相與種福田　　減割於身已<br>　慳吝懷貪惜　　坐守財物死<br>　布施持淨戒　　世世從緣起<br>　汝有嘉福田　　後便致富貴<br>　今現人所敬　　德行亦鬱鬱<br>　高顯而無比　　眾中之大師<br>　壽命亦延長　　眾聖為等類<br>　汝雖有廣慮　　不知念無常<br>　作善得其福　　作惡得其殃<br>　禮拜向三寶　　供養散花香<br>　釋梵相擁護　　萬事皆吉祥<br>　是人福力多　　每每蒙神護<br>　所求自如意　　無不安隱度<br>　必無他險難　　名聞亦流布<br>　釋梵口所說　　吉祥不相誤<br>　汝有諸兒子　　一子五逆惡<br>　為汝作禍災　　甯陘H所薄<br>　撩亂生罪過　　魔魅互來作<br>　疾病不咒治　　一以委湯藥<br>　師有所言說　　憶在不失忘<br>　修作諸福德　　魔邪自消藏<br>　但當禮三寶　　正念魔敢當<br>　令汝得財寶　　然後亦吉祥<br>　種惡得其殃　　合家悉疾病<br>　困者非一人　　乃得慮滅性<br>　皆是先世因　　所以致危命<br>　若能誨今身　　災邪悉流迸<br>　汝是不吉人　　故使居此間<br>　中有邪魅鬼　　琩茯菗y連<br>　三魂及七魄　　繫縛在空山<br>　恍惚既不定　　終當墮深淵<br>　產乳悉通利　　男女皆聰明<br>　梵天說神策　　魔邪不得生<br>　專心向正覺　　禮拜無虧盈<br>　漸漸增其福　　祿位自來榮<br>　前可寄財物　　本不令生長<br>　何忽說欺誑　　過失非一兩<br>　可還此財寶　　造經及形像<br>　輒生輕慢心　　必當墮羅網<br>　五逆欺君父　　謂之是長保<br>　恐此有業報　　世世生煩惱<br>　意業所纏綿　　是以不見好<br>　子可自改心　　歸命無上道<br>　我念汝一身　　飄薄在軍中<br>　君主相護念　　保令結始終<br>　入陣常獲勝　　意勇必有功<br>　此是梵天助　　勢力長無窮<br>　為人懷弊惡　　坐此危身命<br>　五逆誣君父　　睇P財利競<br>　諸天所不護　　兒孫悉流迸<br>　善當學忍辱　　莫恣於情性<br>　莫信於邪師　　欺誑多誤人<br>　但自一心念　　保離罪咎身<br>　今雖見不好　　後當生福因<br>　子可悔眾穢　　正覺度苦人<br>　汝欲貨雜物　　所向皆吉利<br>　但當勤精進　　財物自如意<br>　牛馬豬羊犬　　長益而昌盛<br>　疫鬼不得便　　善神為汝記<br>　雖言奉三寶　　不行恭敬心<br>　破齋毀經戒　　言輒生醜音<br>　輕慢於神明　　罪報不可任<br>　每行不善意　　死入地獄深<br>　汝家有十人　　返逆無反覆<br>　口舌相鬥亂　　言音難盡究<br>　治生不獲利　　畜養不滋茂<br>　懷惡終不滅　　梵天所不祐<br>　大義有此人　　何為江湖間<br>　可還入親里　　自然得高遷<br>　今日雖未獲　　必當在來年<br>　家室歡且樂　　然後信梵天<br>　汝常信罪福　　及作不善事<br>　空言畏無常　　無修改更意<br>　今者既不專　　便不獲吉利<br>　梵釋語汝實　　慎勿生疑思<br>　人能奉最勝　　正覺第一道<br>　但當念經戒　　魔邪不能惱<br>　眾魔不能干　　善神常相保<br>　愛法如珠玉　　入惡無不好<br>　人欲奉三寶　　歸正卻眾邪<br>　意中不理盡　　魔邪悉來加<br>　嬈觸作諸怪　　禍至必不賒<br>　災耗連日生　　負罪如琩F<br>　財物不可保　　分散理無常<br>　慳貪懷嫉妒　　世世受其殃<br>　吝惜不布施　　坐守財物亡<br>　欲避路無從　　是名不吉祥<br>　自言信道德　　精進常自守<br>　內心懷不吉　　後身墮餓鬼<br>　罵詈無本末　　謂師是老叟<br>　傳語後世人　　師恩不可負<br>　勤修於人務　　福祿及子孫<br>　如是之報應　　皆由宿世恩<br>　出入常見好　　流布於宗門<br>　世世所生處　　梵釋相譁諠<br>　神通有大小　　勿生不信心<br>　人亦有貴賤　　宿命所延任<br>　何故助小魔　　貢高發疑音<br>　但當平等觀　　子息如詵林<br>　所求多罣礙　　疾病不能愈<br>　晝夜生憂惱　　泣淚如雲雨<br>　神策度世難　　梵天之所許<br>　齋戒修法會　　心求自得敘<br>　父母行不善　　子孫多死亡<br>　最後生一兒　　復為人所傷<br>　孤獨無依怙　　泣涕痛心腸<br>　漸漸不吉利　　尋復遇禍殃<br>　子有好心行　　奉法悉具足<br>　君主相護念　　視之如珠玉<br>　正念皆如此　　梵釋相營衛<br>　是語皆謂可　　順從心所欲<br>　此人勤精進　　持戒又具足<br>　三歸五戒神　　乃有三十六<br>　常隨共擁護　　所願無毀辱<br>　但當修善行　　死不入地獄<br>　迴邪奉正法　　無不獲善報<br>　壽命亦延長　　財物不虛耗<br>　世世蒙其福　　吉利自然到<br>　色力常鮮潔　　吐氣亦清妙<br>　雖欲信正覺　　無有堅固本<br>　奄忽遭禍橫　　心中生退轉<br>　邪師之所欺　　殺生求增損<br>　既不專一心　　必不獲利返<br>　夫人懷憂惱　　必有不好想<br>　財物從此散　　棄減日增長<br>　梵天說神策　　悉好無疑象<br>　三界度苦人　　解脫八羅網<br>　殺生多夭命　　惡心亦如斯<br>　剝奪人財物　　惟得以為佳<br>　此人億劫來　　今身不自知<br>　竊盜非好名　　真是不足為<br>　事師當如法　　勿有懈怠辭<br>　背叛設輕慢　　罵詈生狐疑<br>　災厄從中生　　卜易問良醫<br>　禍害自然生　　未有忻樂時<br>　何不奉正法　　歸命自發露<br>　悔過洗惡心　　無不獲濟度<br>　心行既不定　　不為神所護<br>　宗室多死亡　　夜見惡夢寤<br>　所作輒不善　　還自中其身<br>　若能歸正覺　　解脫罪苦身<br>　魔邪之所作　　鬼魅之所親<br>　僻偝好罵詈　　動起驚四鄰<br>　墮落於水中　　魂魄隨流浪<br>　作鬼屬河神　　長有萍泊憂<br>　苦[<a href='javascript:showpic("../fontimg/036091.gif")'>言*適</a>]不能堪　　復還從家求<br>　災耗四面起　　生見無盡休<br>　前行作五逆　　常不信正法<br>　邪心逐異道　　每事懷餘因<br>　宗室相嫌恨　　小語呼天神<br>　怨對相牽引　　眾墮地獄身<br>　汝家多財物　　咒咀更相欺<br>　今日得重病　　皆是宿生疑<br>　湯藥不得行　　此病不可治<br>　大小亂相向　　諸神不護之<br>　六畜疫所害　　非是人所治<br>　皆從業緣報　　綺語多所欺<br>　不孝違師父　　常輕懷狐疑<br>　一到入地獄　　億劫無出期<br>　精進莫殺生　　殺者心不仁<br>　後罪短命死　　不得復人身<br>　拘羅諸罪過　　苦惱不生忻<br>　正念不放逸　　專心畏於神<br>　軍中何足貪　　刀兵若在頭<br>　四面無所見　　惟有諸髑髏<br>　但當念道德　　何能為他憂<br>　保還得安隱　　不使空勞軀<br>　汝前取婦時　　相視如鴛鴦<br>　和合共為家　　必令保久長<br>　不悟忽中道　　便欲相夭傷<br>　鬥諍不脫時　　財物亦消亡<br>　正覺久滅度　　沙門承遺教<br>　苦行修功德　　受訓金顏貌<br>　濁世罪眾生　　輕賤為未效<br>　百事不吉祥　　坐生諸殃考<br>　夫欲修仁義　　皆應淨心行<br>　常念於正覺　　世世不遭橫<br>　三界拔苦惱　　宗族蒙福慶<br>　自歸無上道　　所生值眾聖<br>　常念受罪人　　獲報得命夭<br>　不見好可論　　禍害相纏繞<br>　眾魔共嬈試　　邪心增其表<br>　殺生祠諸鬼　　業報真不少<br>　改更歸魔道　　必當破汝家<br>　子孫多疾病　　睇P官相羅<br>　治生不得利　　無事生罪瑕<br>　緣汝業行惡　　誤計信於邪<br>　所作不如法　　睇P惡相連<br>　所求垂應得　　忽便致流遷<br>　往往非一事　　悉是罪所延<br>　禍至亦不賒　　必當在來年<br>　專心既無定　　夜臥生夢寤<br>　唯見罪自纏　　不見受福路<br>　財物悉流散　　傾家無歸訴<br>　若能奉正覺　　終身不遭遇<br>　一母生十子　　房室各各立<br>　長大異計業　　毫利不相及<br>　恩愛起鬥亂　　財色致憂悒<br>　兩舌相誹謗　　縣官相連習<br>　常見愚劣人　　不信於三寶<br>　縱逸無所畏　　殺生而無道<br>　怨對自在近　　不得終耆老<br>　若能不為此　　每事無不好<br>　念此無知人　　飲毒求自活<br>　殺生倒祠神　　意怙為恃賴<br>　返逆不恭敬　　適意以為快<br>　天神不營護　　眾魔作禍害<br>　車牛出入行　　前後皆吉利<br>　神母與汝願　　所作悉如意<br>　但當弘目心　　勿思眾魔事<br>　所向無罣礙　　位官自然至<br>　善行多恩福　　祿位自顯昌<br>　常無疾病憂　　所作皆吉祥<br>　遊處他方土　　善神自扶將<br>　親友蒙其祐　　樂報真未殃<br>　疾病當除愈　　魔鬼不能加<br>　善心向三寶　　福祿自無遐<br>　功德漸漸勝　　流布宗室家<br>　正真定可修　　莫信於眾邪<br>　但當念修善　　慎勿行五逆<br>　雖為吏所呼　　縣官不能責<br>　慈心念清淨　　能拔諸憂厄<br>　如水洗塵滓　　惡氣無遺跡<br>　何忽壞道心　　邪行以自立<br>　輕慢於三寶　　謂言是不急<br>　世世受其殃　　相見輒號泣<br>　念子獲其報　　地獄實難入<br>　五逆無所知　　至老無兒息<br>　倒祠天下神　　十方皆周極<br>　遂不果其願　　魔魅所隱匿<br>　乃至世世生　　不得所求力<br>　勿與惡人好　　致令生鬥諍<br>　咒咀汝兒子　　禍熾如火盛<br>　遂為災所害　　危厄兒身命<br>　三寶可歸心　　梵天懷欽詠<br>　念此孤遺子　　一身在軍中<br>　遠離舊鄉土　　趙遙逐異風<br>　雖在他封境　　梵釋所興隆<br>　言歸保安隱　　親友亦歡顒<br>　慎莫懷憂惱　　福德至無窮<br>　官祿自到前　　更生昇天宮<br>　咸同識宿命　　皆習眾聖風<br>　庠序而無為　　積福致興隆<br>　莫作不善行　　信義當溫厚<br>　積財不欲施　　諫言不肯受<br>　奴婢作口舌　　無事生怨咎<br>　慳貪所結縛　　竊盜言無有<br>　汝欲結姻媾　　才伎不具足<br>　既無好行跡　　夫婿不拘錄<br>　常懷輕賤心　　每言輒毀辱<br>　進退無宜體　　怨恨聲相續<br>　何意相鬥諍　　口舌紛紜生<br>　縣官更互起　　憂苦輒身嬰<br>　悔過滅罪垢　　梵釋常相營<br>　命終昇天堂　　善神悉來迎<br>　華色不久停　　會當有萎落<br>　人生如電過　　畬ㄘa忽著<br>　憂畏長時有　　歡樂暫纏縛<br>　婚娶當及吉　　必好莫前卻<br>　汝昔有恩福　　神明所祐佐<br>　令汝有男女　　強健無轗軻<br>　不能重修善　　還奉正真化<br>　必當獲福利　　跡行無穢污<br>　汝昔歸三寶　　至心皆清淨<br>　中為人所誤　　迴心向邪影<br>　意業起煩惱　　邪心自然秉<br>　還返向正真　　梵天乃總領<br>　前世無福田　　今身不獲好<br>　所作不吉祥　　終日懷憂惱<br>　罪報既無窮　　可歸於三寶<br>　持戒不毀犯　　自致無上道<br>　愚癡不信法　　縱逸無所畏<br>　百苦纏身形　　出輒遇禍崇<br>　誹謗說人惡　　善事則隱諱<br>　五逆無慈心　　後墮畜生類<br>　精勤奉正真　　晝夜修六度<br>　齋戒消魔鬼　　功德亦流布<br>　行善無惡緣　　戒神常擁護<br>　梵天說神策　　吉祥不相誤<br>　汝欲入山林　　求取諸異藥<br>　直心行四等　　豺狼為退卻<br>　伏藏及珍寶　　悉令汝經略<br>　善神相營衛　　不令有遺落<br>　汝欲案禮法　　惡子嚴教呵<br>　朝夕禮三寶　　情性令柔和<br>　譬如有大樹　　覆蔭甚眾多<br>　汝莫自促促　　保令事無他<br>　人生於世間　　各有宿身緣<br>　負債作奴婢　　罪根相牽連<br>　以償其宿罪　　世世有對冤<br>　斯由宿身來　　積行相纏綿<br>　若能專精進　　便當守一心<br>　世世得福報　　終不入魔林<br>　現在無罪垢　　功德日滋深<br>　子孫樂相向　　祿位自來任<br>　子欲遠治生　　慎莫信他語<br>　但正一心念　　釋梵為等侶<br>　所求自如意　　大利天當與<br>　存情向三寶　　眾聖之所許<br>　慎莫作偷盜　　偷盜非好名<br>　貪心取他物　　後報作畜生<br>　以償其宿罪　　輪轉靡不經<br>　出入不自由　　鎖械其身形<br>　得善無惡緣　　戒神常擁護<br>　梵天說神策　　吉祥不相誤　</p><p>佛語梵天大王。汝今以為一切人民。說此神策竟。利益一切功德不少。令諸疑惑各得開解。我今當演善神灌頂章句以為勸助。若有人民聞策之者。或信不信令得正念。使一切魔不得破壞生嫉惡心。設有惡意自然消滅。說是語竟。梵王請佛唯願說之。於是世尊即說灌頂無上偈頌。神名如是<p>地神畢栗絺毘<p>水神阿婆提婆多<p>火神帝沙陀提婆哆<p>風神婆由馱提婆哆<p>山神阿迦奢提婆哆<p>三頭神坻梨尸棄提婆哆<p>六眼神毘摩提婆哆<p>五頭神般闍尸棄<p>佛告阿難梵天大王等。若四輩弟子欲為人行此神策法時。當以竹帛書此上偈。以五色綵作囊盛之。若欲卜時探取三策。至于七策審定無疑。澡漱口齒莫食酒肉及噉五辛。出策之法不得過七人。後設探者眾事不中不護人也。梵王說已。佛於眾中印可善哉。四眾聞說梵王神策。淨心歡喜作禮奉行<p class='juan'>
灌頂經卷第十</p>
</body></html>
