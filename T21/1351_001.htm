<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T21 </TITLE>
</head>
<BODY>

<p><p></li><p><b>　　<A NAME="n967"></A>No. 1351 [Nos. 1352-1355]</b><p class='juan'>
佛說持句神咒經</p>
<p><span class='byline'>　　　　吳月支優婆塞支謙譯</span><br><p>聞如是。一時佛在舍衛國祇樹給孤獨園。與大比丘眾千二百五十人菩薩萬人。爾時從是佛土過億百千佛國。有世界名無量華。其佛號鄧尊王如來無所著至真等正覺。今現在說法。彼佛遣二菩薩。一名無量光明二名大光明。時二菩薩來至釋迦文佛所。稽首佛足卻住一面。前白佛言。唯然世尊從是佛土過億百千佛國。有世界名無量華。其佛號鄧尊王如來。遣我等來。世尊如常不其眾安隱無他耶。天龍鬼神餓鬼女鬼鳩桓。若人非人虎狼毒獸。得無嬈亂人民。用是故佛遣是持句咒來。哀念眾生令安。吉善名聞威神得力。如是<p>闍梨摩訶　闍梨羅尼　優佉目佉　沙波提　摩訶沙波提<p>佛告阿難。受是持句咒執持誦說。佛世難值。持句咒亦為難遇。善男子善女人。受是持句咒。諷誦讀識七世宿命。受持者一切浮陀鬼神若人非人。不得嬈近。毒蛇不敢螫。毒藥自然除。刀亦不能傷。王亦不能害。梵亦不瞋之。是持句咒。七十七億佛所說。犯是咒者當獲重罪。復有菩薩彌勒等八十人。告賢者阿難。我亦當說持句咒。哀念眾生令安。吉善名聞威神得力。如是<p>阿知和知　吒佉羅羅　里彌喜利　彌利提盧　留彌勒<p>佛告阿難。受是持句咒執持誦說。佛世難值。持句咒諷誦讀識。十四世宿命。受持者一切浮陀鬼神。若人非人不得嬈近。毒蛇不敢螫。毒藥自然除。刀亦不能傷。王亦不敢害。梵亦不瞋之。是持句咒八十四億佛所說。謗是咒者當獲重罪<p>佛告阿難。我亦當說持句咒。哀念眾生令安。吉善名聞威神得力。如是<p>阿知和知　那知鳩那知　提梨　沙羅波提　阿那波提　波那提　波那迦和尼　摩訶迦和尼<p>佛告阿難。受是持句咒執持誦說。佛世難值。持句咒亦為難遇。善男子善女人。受是持句咒諷誦讀。識無數世宿命。受持者一切浮陀鬼神。若人非人不敢嬈近。毒蛇不敢螫。毒藥自然除。刀亦不敢傷。王亦不敢害。梵亦不瞋之。是持句咒無數億佛所說。犯是咒者當獲重罪。佛告阿難。是持句咒。行道中當念之。若至縣官若行賊中。若蠱道若毒若刀刃中。若人非人中當念之。是持句咒於枯樹令生葉華實。何況為人結縷也。當使吉百病消除。自然安隱辟除凶害。南無佛令咒皆得從願。佛說經已皆大歡喜<p class='juan'>
佛說持句神咒經</p>
</body></html>
