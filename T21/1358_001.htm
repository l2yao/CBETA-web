<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T21 </TITLE>
</head>
<BODY>

<p><p></li><p><b>　　<A NAME="n981"></A>No. 1358 [Nos. 1356, 1357, 1359]</b><p class='juan'>
佛說花聚陀羅尼咒經</p>
<p><span class='byline'>　　　　失譯人名今附東晉錄</span><br><p>如是我聞。一時佛在阿耨達多龍王宮中。與諸比丘五百人俱。菩薩摩訶薩滿足一千。盡是一生補處。皆得陀羅尼位階十地。猶如王子不久當得紹繼王位。此諸菩薩亦復如是。有大功德而自莊嚴。不久當得灌頂之位得成作佛。此諸菩薩各從他方諸佛世界而來集會。於諸佛所心無疑滯。時會眾中有一菩薩。名曰師子奮迅。從座而起偏袒右肩右膝著地。合掌向佛而白佛言。世尊若有善男子善女人。盡其形壽一切樂具供養如來。得福多不<p>佛告師子奮迅菩薩。莫作是說心生疑惑。供養如來得福甚多。何以故。如來有無量戒德無量禪定三昧無量智慧無量解脫無量解脫知見。并諸聲聞緣覺辟支佛。及一切賢聖其福甚多不可限量。爾時師子奮迅菩薩。聞佛所說心生信解。倍加恭敬供養尊重讚歎。即以衣服房舍臥具病瘦湯藥。如是種種一切樂具。皆悉供養令無所乏。若有善男子善女人。於如來滅度之後。取佛舍利如芥子許供養禮拜。比前功德其福正等。若復有人持以七寶如須彌山等。於一劫中布施聲聞辟支佛。得福多不。不也世尊。佛言若有出家在家之人。能持一錢以用布施初發菩提心人。得福德比前功德。百分千分百千萬分不及其一。乃至算數譬喻所不能及。如是如是如佛所說。若復有人。於如來滅度之後行於曠路。見於如來塔廟。若善男女。能於一華若一燈燭。若一團泥用塗像前以用供養。若有善男子善女人。持一銅錢施於佛像。為補治故。若以一掬水用灑佛塔地。除去不淨乾花燭燼。若燒香供養。舉足一步詣於塔寺。若一稱南無佛。欲使此人墮三惡道。百千萬劫終無是處<p>佛告師子奮迅菩薩。有陀羅尼名曰花聚。多所饒益諸天世人。有能受持讀誦通利如法修行。所得福德倍過於上。復有善男子。供養聲聞緣覺辟支佛菩薩。百千萬倍不及其一。乃至算數譬喻所不能知。是人命終終不生於八難之處卑賤之家。在所生處六情完具。自識宿命。常值三寶見佛聞法。終不忘失菩提之心。能得甚深無量辯才。乘六神通遊至十方諸佛世界。諮受妙法教化眾生。爾時世尊即說咒曰<p>多狄他　度羅尼　陀羅尼　陀羅尼　磨禰波　步婆散尼　悉題　旃題　涅目脂　涅呵梨　慮伽缽帝　佛陀缽帝　帝梨　烏迦囉[<a href='javascript:showpic("../fontimg/067487.gif")'>口*知</a>]佉伽羅[<a href='javascript:showpic("../fontimg/067487.gif")'>口*知</a>]　囉殊波伽帝　帝闍和帝　毘舍羅佛題　曇摩波嘶　阿叉夜羯卑羯波和帝　阿彌多羯卑　休多舍尼　帝闍[<a href='javascript:showpic("../fontimg/003833.gif")'>口*和</a>]帝　泥句婆摩一唏帝　帝闍伽呵和帝　因題夜佛題　咥拏佛　提　莎訶<p>佛言有善男子善女人。欲行此陀羅尼者。若二月三月若八月中。從白月八日至十五日。淨自澡浴著新淨衣。當於靜處坐佛形像。懸繒幡蓋。花香供養禮拜懺悔。晝夜六時誦此陀羅尼。若坐若行莫令心亂。滿七日已當得見佛。若不見者復更二七三七日。專心誦此陀羅尼。必得見佛坐蓮華上而為說法。是時即得自識宿命念力堅固。得陀羅尼無礙辯才若求多聞若求禪定。若求智慧若求辯才。若求醫方若求咒術。若求工巧若求文藝。如是種種隨心所願悉皆得之。乃至成佛終不忘失。除其四諦。爾時師子奮迅菩薩。諸天人民及阿修羅諸比丘眾。聞佛所說歡喜奉行<p class='juan'>
佛說花聚陀羅尼咒經</p>
</body></html>
