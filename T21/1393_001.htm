<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T21 </TITLE>
</head>
<BODY>

<p><b>　　<A NAME="n1055"></A>No. 1393</b><p class='juan'>
佛說摩尼羅亶經</p>
<p><span class='byline'>　　　　東晉天竺三藏竺曇無蘭譯</span><br><p>聞如是。一時佛在舍衛國祇樹給孤獨園。時與摩訶比丘僧。說摩尼羅亶經。佛問阿難言。天下人民得不安隱用何等故。用天下萬民多有疾病者病痛者用何等故。用出母腹痛用傷心痛頭痛目眩不能飲食。魔皆所為。今諸比丘大懼怖如是。便前白佛言。痛從何所來去至何所。人民大愁憂不樂。佛會諸比丘摩訶迦葉惟阿那律離越摩訶目犍連舍利弗阿難因持羅<p>佛便說摩尼羅亶經。佛便舉諸佛名字。第一惟衛佛第二式佛。第三隨葉佛第四拘留秦佛。第五拘那含牟尼佛第六迦葉佛。第七釋迦文佛。今是經皆從諸佛口中出。第一式叉羅第二揵陀羅。第三揵頭羅第四彌佉羅。第五乾朱羅第六摩油羅。第七阿須輪第八隨沙門。第九隨孫第十[阿-可+曼]提。都盧大小一切人民有得疾病者。今佛令諸比丘僧比丘尼優婆塞優婆夷。皆當說是經。有國中鬼。有山中鬼有林中鬼。有草暮鬼有塚間鬼。有塚中鬼有地上鬼。有水中鬼有水邊鬼。有火中鬼有火邊鬼。有北斗鬼有虛空中鬼。有市井鬼有死人鬼。有生人鬼有飢餓鬼。有道外鬼有道中鬼。有堂外鬼有堂中鬼。有身中鬼有身外鬼。有飯食鬼有臥時鬼。今佛言有赤色鬼有黑色鬼。有長鬼有短鬼。有大鬼有小鬼。有中適鬼有白色鬼。有黃色鬼有青色鬼。有黑色鬼有夢寤鬼。有朝起鬼有步行鬼。有飛行鬼有問人魂魄鬼。有生人鬼有死人鬼<p>佛言若有瞋恚刀杖起時。皆當念是摩尼羅亶經。諸鬼神則為破碎<p>佛告諸比丘。若有受是經者。若有病瘦當說是經。若有頭痛目眩寒熱傷心。常當讀是摩尼羅亶經。諸鬼神則頭破作七分<p>若有縣官盜賊水火。則當讀是摩尼羅亶經。諸鬼神不得復嬈害人。今是經諸佛口中所出。若有國中鬼。一者名深沙二者名浮丘。是二鬼健行求人長短。若有頭痛目眩寒熱傷心。即當舉是二鬼名字。便當說摩尼羅亶經。是諸鬼神無不破碎者<p>若有青色鬼黃色鬼黑色鬼。高大鬼卑小鬼廣長鬼。一切大小諸鬼神。喜嬈天下人民者。其鬼名金曼鬼薛荔鬼。飢餓鬼慳貪鬼。勤苦鬼病瘦鬼。有痛痒鬼有思想鬼。身中鬼身外鬼。形殘鬼跛[<a href='javascript:showpic("../fontimg/037697.gif")'>跳-兆+建</a>]鬼。痛狂鬼癡聾鬼。瘖啞鬼呻吟鬼。啼哭鬼閑病鬼。虛耗鬼嫉妒鬼。魍魎鬼熒惑鬼。遊光鬼鎮厭鬼。咒咀鬼伏尸注鬼。癩死注鬼官舍注鬼。軍營鬼亭傳鬼。獄死鬼囚死鬼水死鬼溺死鬼。火死鬼燒死鬼。客死未葬鬼市死鬼。道路死鬼渴死鬼。餓死鬼喝死鬼。凍死鬼兵死鬼。血死鬼腥死鬼。逋禱死鬼鬥死鬼。棒死鬼絞死鬼。自懸死鬼自刺死鬼。怨家死鬼強死鬼。腐皮鬼斷人毛髮鬼。飲人血鬼飛行鬼。騎乘鬼駕車鬼。步行鬼逢忤鬼。山神鬼石神鬼。土神鬼海邊鬼。海中鬼橋梁鬼。溝渠鬼道中鬼。道外鬼胡夷鬼。羌虜鬼樹木精魅鬼。百蟲精魅鬼鳥獸精魅鬼。谿谷鬼門中鬼。門外鬼戶中鬼。戶外鬼井窖鬼。污池鬼溷神鬼。方道鬼蠱道鬼。不臣屬鬼詐稱鬼。一切大小諸鬼神。皆不得嬈害其身。鬼神不隨我言者。頭破作七分<p>若人得病瘦者。當舉是上諸鬼神名字。咒病瘦者即得除差。是經釋迦文佛口中所出。諸鬼神聞是經。從今已後悉破解愈。佛說經已。諸比丘比丘尼優婆塞優婆夷諸天龍鬼神人民皆受佛恩前為佛作禮而去<p class='juan'>
佛說摩尼羅亶經</p>
</body></html>
