<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T22 </TITLE>
</head>
<BODY>

<p><p></li><p><b>　　<A NAME="n174"></A>No. 1426 [cf. No. 1425]</b><p class='juan'>
摩訶僧祇律大比丘戒本</p>
<p><span class='byline'>　　　　東晉天竺三藏佛陀跋陀羅譯</span><br><p>六念法<p>一者。當知日數月。一日二日。乃至十四日十五日。月大月小悉應知<p>二者。清旦當作施食法。今日得食施某甲某甲。於我不計意我當食。(如是三說)<p>三者。日日自憶若干臘數<p>四者。當憶念受持衣及淨施者<p>五者。當念不別眾食<p>六者。當念病不病<p>摩訶僧祇律波羅提木叉大比丘戒本。<p>大德僧聽。冬時一月過。少一夜餘有一夜三月在。老死至近佛法欲滅。諸大德。為得道故一心勤精進。所以者何。諸佛一心勤精進故得阿耨多羅三藐三菩提。何況餘助道法。未受具戒者已出。僧今和合先作何事。(一人答言布薩說戒)諸大德不來。諸比丘說欲及清淨。誰與比丘尼取欲<p class='lg'>　合十指爪掌　　供養釋師子<br>　我今欲說戒　　僧當一心聽<br>　乃至小罪中　　心應大怖畏<br>　有罪一心悔　　後更莫復犯<br>　心馬馳惡道　　放逸難禁制<br>　佛說切戒行　　亦如利轡勒<br>　佛口說教誡　　善者能信受<br>　是人馬調順　　能破煩惱軍<br>　若不受教敕　　亦不愛樂戒<br>　是人馬不調　　沒在煩惱軍<br>　若人守護戒　　如[<a href='javascript:showpic("../fontimg/072352.gif")'>犛-未+牙</a>]牛愛尾<br>　繫心不放逸　　亦如猴著鎖<br>　日夜常精進　　求實智慧故<br>　是人佛法中　　能得清淨命　</p><p>大德僧聽。今十五日布薩說波羅提木叉。若僧時到。僧忍聽僧一心共作布薩說波羅提木叉。如是白<p>諸大德今布薩說波羅提木叉。僧一心善聽。有罪者應發露無罪者默然。默然故當知諸大德清淨。如一一比丘問答。是比丘眾中三唱。若比丘如是比丘眾中三唱。憶有罪應發露。不發露得故妄語罪諸大德。故妄語罪。佛說障道法。是故比丘欲求清淨故。憶有罪應發露。發露則安隱不發露罪益深<p>諸大德。已說波羅提木叉序。今問諸大德。是中清淨不。是中清淨不。是中清淨不。諸大德。是中清淨默然故。是事如是持<p>諸大德。是四波羅夷法。半月半月次說波羅提木叉<p>若比丘。於和合僧中受具足戒。不還戒戒羸不出。相行婬法乃至共畜生。是比丘波羅夷不共住<p>佛在毘舍離城。成佛五年冬分第五半月十二日。食後東向坐一人半影。為長老耶奢伽蘭陀子制此戒。已制當隨順行。是名隨順法<p>若比丘。於聚落中若空地。不與取隨盜物。王或捉或殺或縛或擯出。咄男子。汝是賊汝愚癡。比丘如是不與取。是比丘波羅夷不共住<p>佛在王舍城。成佛六年冬分第二半月十日。食後東向坐。兩人半影。為瓦師子長老達膩伽因洴沙王及糞掃衣比丘制此戒。已制當隨順行。是名隨順法<p>若比丘。自手奪人命。求持刀與殺者。教死歎死。咄人用惡活為死勝生。作是意作是想。方便歎譽死快。因是死非餘者。是比丘波羅夷不共住<p>佛在毘舍離城。成佛六年冬分第三半月九日。食前北向坐。一人半影。為眾多看病比丘因鹿杖外道制此戒。已制當隨順行。是名隨順法<p>若比丘。未知未見。自稱得過人聖法知見殊勝。我如是知如是見。彼於後時若檢校若不檢校犯罪。欲求清淨故作是言。長老。我不知言知不見言見。虛誑不實語除增上慢。是比丘波羅夷不共住<p>佛在舍衛國。成佛六年冬分第四半月十三日。食後東向坐。三人半影。為聚落中眾多比丘及增上慢比丘制此戒。已制當隨順行。是名隨順法<p>諸大德。已說四波羅夷法。今問諸大德。是中清淨不。是中清淨不。是中清淨不<p>諸大德。是中清淨默然故。是事如是持(四事竟)<p>諸大德。是十三僧伽婆尸沙法半月半月次說波羅提木叉<p>若比丘。故出精。除夢中僧伽婆尸沙<p>若比丘。婬欲變心。與女人身身相摩觸。若捉手若捉髮及餘身分。摩觸受樂者。僧伽婆尸沙<p>若比丘。婬欲變心。與女人說作醜惡語。隨順婬欲法。如年少男女。僧伽婆尸沙<p>若比丘。婬欲變心。於女人前歎自供養己身。姊妹如我沙門持淨戒行善法修梵行。以婬欲法供養第一。僧伽婆尸沙<p>若比丘。受使行和合男女。若娶婦若私通。乃至須臾。僧伽婆尸沙<p>若比丘。自乞作房無主為身。應量作。長十二修伽陀磔手內。廣七磔手。應將諸比丘示作房處無難處非妨處。若難處妨處自乞作房無主為身。亦不將諸比丘示作房處。而過量作。僧伽婆尸沙<p>若比丘。作大房有主為身。應將諸比丘指授處無難處非妨處。若難處妨處有主為身。亦不將諸比丘指授處者。僧伽婆尸沙<p>若比丘。瞋恨不喜故。於清淨無罪比丘。以無根波羅夷法謗。欲破彼比丘淨行。此於後時若檢校若不檢校。便言是事無根。我住瞋恨故說。僧伽婆尸沙<p>若比丘。瞋恨不喜故。於異分中小小事非波羅夷。以波羅夷法謗。欲壞彼比丘梵行。此於後時若檢校若不檢校。便言我以異分中小小事。住瞋恨故說。僧伽婆尸沙<p>若比丘。為破和合僧故。勤方便執破僧事故共諍。諸比丘應諫言。長老。莫為破和合僧故勤方便執破僧事故共諍。當與僧同事。何以故。僧和合歡喜不諍。共一學如水乳合。如法說法照明安樂住。如是諫時捨者善。若不捨應第二第三諫。捨是事善。若不捨僧伽婆尸沙<p>若比丘。同意相助。若一若二若眾多。同語同見欲破和合僧。諸比丘諫時。是同意比丘言。長老。莫說是比丘好惡事。何以故。是法語比丘律語比丘。是比丘所說所見。欲忍可事。我等亦欲忍可。是比丘知說。非不知說。諸比丘應諫言。長老。莫作是語。是法語比丘律語比丘。何以故。此非法語比丘律語比丘。諸長老。莫助破僧事。當樂助和合僧。何以故。僧和合歡喜不諍。共一學如水乳合。如法說法照明安樂住。如是諫時。捨者善。若不捨應第二第三諫。捨是事善。若不捨僧伽婆尸沙<p>若比丘自用戾語。諸比丘共法中如法如律教時。便自用意言。長老。汝莫語我好惡事。我亦不語汝好惡事諸比丘應諫言。長老。諸比丘共法中如法如律教。時汝莫不受。汝亦應如法如律教諸比丘。何以故。如來弟子眾展轉相教展轉相諫。共罪中出故善法得增長。如是諫時捨者善。若不捨應第二第三諫。捨是事善。若不捨僧伽婆尸沙<p>若比丘。依城邑聚落中住。污他家行惡行。污他家亦見亦聞。行惡行亦見亦聞。諸比丘應諫言長老。汝等污他家行惡行。污他家亦見亦聞。行惡行亦見亦聞。汝等出去不應此中住。是比丘言。僧隨愛隨瞋隨怖隨癡。何以故。有如是同罪比丘。有驅者有不驅者。諸比丘應諫言。長老。如是莫言。僧隨愛隨瞋隨怖隨癡。有同罪比丘有驅者有不驅者。何以故。僧不隨愛不隨瞋不隨怖不隨癡。長老。汝等污他家行惡行。污他家亦見亦聞。行惡行亦見亦聞汝等出去莫此中住。如是諫時捨者善。若不捨應第二第三諫。捨是事善。若不捨僧伽婆尸沙<p>諸大德。以說十三僧伽婆尸沙法。九初罪四乃至三諫。若比丘犯一一罪。隨知覆藏時應與波利婆沙。波利婆沙已應僧中六日六夜行摩那埵。行摩那埵已應二十僧中出罪。若少一人不滿二十。是比丘不得出罪。諸比丘應被訶。是事法爾。今問諸大德。是中清淨不。是中清淨不。是中清淨不。諸大德。是中清淨默然故。是事如是持(十三事竟)<p>諸大德。是二不定法。半月半月次說波羅提木叉<p>若比丘。與女人獨屏覆處可婬處坐。可信優婆夷。於三法中一一如法說。若波羅夷。若僧伽婆尸沙。若波夜提。比丘自言。我坐是處於三法中一一如法治。若波羅夷。若僧伽婆尸沙。若波夜提。應隨可信優婆夷所說法治。彼比丘是初不定法<p>若比丘。與女人獨露現處不可婬處坐。可信優婆夷。於二法中一一如法說。若僧伽婆尸沙。若波夜提。比丘自言。我坐是處於二法中一一如法治。若僧伽婆尸沙。若波夜提。應隨可信優婆夷所說法治。彼比丘是二不定法。諸大德。已說二不定法。今問諸大德。是中清淨不。是中清淨不。是中清淨不<p>諸大德。是中清淨默然故。是事如是持。(二不定竟)<p>諸大德。是三十尼薩耆波夜提法半月。半月次說波羅提木叉<p>若比丘。衣竟。迦絺那衣已捨。若得長衣十日畜。若過者尼薩耆波夜提<p>若比丘。衣竟。迦絺那衣已捨。三衣中若離一一衣餘處宿。除僧羯磨。尼薩耆波夜提<p>若比丘。衣竟。迦絺那衣已捨。若得非時衣。比丘若須應取疾作衣受。若不足有望處。為滿故聽一月畜。若過者足不足尼薩耆波夜提<p>若比丘。取非親里比丘尼衣。除貿易尼薩耆波夜提<p>若比丘。使非親里比丘尼浣故衣。若染若打尼薩耆波夜提<p>若比丘。從非親里居士居士婦乞衣。除餘時尼薩耆波夜提。餘時者失衣時<p>若比丘。失衣時。得從非親里居士居士婦乞衣。若自恣與得取上下衣。若過受尼薩耆波夜提<p>若居士居士婦。為比丘辦衣價言。我辦如是衣價。買如是衣與某甲比丘。是比丘先不請。為好故便往勸言。善哉居士。如是衣價。買如是色衣與我。若得衣尼薩耆波夜提<p>若比丘。居士居士婦。各辦如是衣價言。我等辦如是衣價。買如是衣與某甲比丘。是比丘先不請為好故便往勸言。善哉居士。各辦如是衣價。共作一如是色衣與我。若得衣尼薩耆波夜提<p>為比丘故若王大臣遣使送衣直與是比丘。使到言。如是衣直若王大臣送尊者應受。比丘言。我不得受是衣直。送淨衣來者應受。使言尊者有執事人不。比丘若須衣。應示使若園民若優婆塞言。是人能為比丘執事。使到勸言。善哉執事。如是衣價買如是淨衣與某甲比丘。是比丘來取衣時與。使勸喻已還到比丘所言。尊者所示執事人。我已勸作已。須衣時往取。比丘若須衣。應到執事所言。我須衣我須衣。第二第三亦如是說。若得衣者好。若不得應第四第五第六在執事人前默然立。得衣者善。若不得過是求。若得衣尼薩耆波夜提。若不得隨衣直來處。若自去若遣使言。汝為某甲比丘送衣直。是比丘於汝衣直竟不得用。汝自知莫令失。是事法爾(十事)<p>若比丘。純黑羺羊毛作新敷具。尼薩耆波夜提。<p>若比丘。作新敷具。應用二分純黑羺羊毛。三分白四分下。若過分尼薩耆波夜提<p>若比丘。憍奢耶雜純黑羺羊毛作新敷具。尼薩耆波夜提<p>若比丘。作新敷具。應至六年持若減六年故。敷具若捨若不捨作新敷具。除僧羯磨。尼薩耆波夜提<p>若比丘。作新敷具氈尼師壇。應著故敷具氈方一修伽陀磔手。為壞色故。若不著作新敷具氈尼師壇。尼薩耆波夜提<p>若比丘。道行得羊毛。若須得取至三由旬。若過者尼薩耆波夜提。若比丘。使非親里比丘尼浣染擘羊毛。尼薩耆波夜提<p>若比丘。自手捉生色似色。若使人捉舉染著者。尼薩耆波夜提<p>若比丘。種種賣買。尼薩耆波夜提<p>若比丘。種種販賣生色似色。尼薩耆波夜提(二十竟)<p>若比丘。長缽得十日畜。若過者尼薩耆波夜提<p>若比丘。所用缽減五綴。更乞新缽為好故。尼薩耆波夜提。是缽應眾中捨。眾中最下缽應與。作是言。長老。是缽受持破乃止。是事法爾<p>若比丘。病應服酥油蜜石蜜生酥及脂。一受七日服。若過七日。有殘不捨而服。尼薩耆波夜提<p>若比丘。與比丘衣已。後瞋恨不喜。若自奪若使人奪得衣者。尼薩耆波夜提<p>若比丘。春殘一月在。當求雨浴衣。半月在當作成受用。若未至求雨浴衣。作成受用者。尼薩耆波夜提<p>若比丘。自行乞縷。使非親里織作衣。尼薩耆波夜提<p>若居士居士婦使織師為比丘織作衣。是比丘先不請。為好故便往勸織師言。善哉居士。此衣為我作。汝當好織令緻長廣。當與汝錢直若食直。如是勸得衣者。尼薩耆波夜提<p>若比丘。十日未至自恣得急施衣。須者得取畜至衣時。若過時畜尼薩耆波夜提<p>夏三月未至。夏末月比丘在阿練若處住。有疑恐怖有因緣事。三衣中若一一衣得寄家內離六宿。若過者除僧羯磨。尼薩耆波夜提<p>若比丘。知物向僧自迴向已。尼薩耆波夜提(三十事竟)<p>諸大德。已說三十尼薩耆波夜提法。今問諸大德。是中清淨不。是中清淨不。是中清淨不。諸大德。是中清淨默然故。是事如是持<p>諸大德。是九十二波夜提法。半月半月次說波羅提木叉<p>若比丘。知而故妄語波夜提<p>若比丘。種類形相語波夜提<p>若比丘。兩舌語波夜提<p>若比丘。知僧如法如律滅諍已。更發起言。此羯磨不了當更作。作是因緣不異波夜提<p>若比丘。為女人說法過五六語。除有智男子。波夜提<p>若比丘。教未受具戒人說句法。波夜提<p>若比丘。自稱向未受具戒人說得過人法。我如是知如是見。說實者波夜提<p>若比丘。知比丘麤罪。向未受具戒人說。除僧羯磨波夜提<p>若比丘。僧應分物。先聽與而後遮言。長老。汝親厚意迴僧物與人。波夜提<p>若比丘僧。半月誦波羅提木叉經時作是言。長老。用誦是雜碎戒為使諸比丘生疑悔作是輕呵戒因緣不異。波夜提(十事竟)<p>若比丘。壞種子破鬼村波夜提<p>若比丘。異語惱他波夜提<p>若比丘。嫌責語波夜提<p>若比丘。僧住處露地敷臥床坐床褥枕。若自敷若使人敷。去時不自舉不使人舉。波夜提<p>若比丘。僧房內敷床褥。若自敷若使人敷。去時不自舉不使人舉。波夜提<p>若比丘。瞋恨不喜。僧房內牽比丘出。若自牽若使人牽。下至言汝出去。波夜提<p>若比丘。知僧房內比丘先敷床褥。後來敷欲擾亂令去。作是因緣不異。波夜提<p>若比丘。僧房閣屋上敷尖腳床。若坐若臥。波夜提<p>若比丘。知水有蟲澆草泥。若使人澆。波夜提<p>若比丘。經營作大房施戶牖。齊再三覆。當於少草地中住教。若過者。波夜提(二十竟)<p>若比丘。僧不差而教誡比丘尼。波夜提<p>若比丘。僧差教誡比丘尼。從日沒乃至明相未出。波夜提<p>若比丘。往尼住處教誡。不白善比丘。除餘時波夜提。餘時者病時<p>若比丘語比丘言。長老。為食故教誡比丘尼。波夜提<p>若比丘。共一比丘尼空靜處坐。波夜提<p>若比丘。與比丘尼期共道行。下至聚落間。除疑怖畏估客伴時波夜提<p>若比丘。與比丘尼期共載船。上水下水。除直渡波夜提<p>若比丘。與非親里比丘尼衣。除貿易波夜提<p>若比丘。與非親里比丘尼作衣。波夜提<p>若比丘。知比丘尼讚歎食。除舊檀越波夜提(三十事竟)<p>若比丘。施一食處。不病比丘過一食波夜提<p>若比丘。處處食。除病時衣時波夜提<p>若比丘。食已足離坐處。不作殘食法。食者波夜提<p>若比丘。知彼比丘食已足離坐處不作殘食法。欲惱故勸言。長老食此食。食者波夜提<p>若比丘。不與不受著口中。除水及楊枝波夜提<p>若比丘。非時食波夜提<p>若比丘。停食食波夜提<p>若比丘。往白衣家自恣與餅糗。得受兩三缽出外共不病比丘食。若過受不共食波夜提<p>若比丘。不病為身乞酥油蜜石蜜乳酪魚肉。如是乞美食食者波夜提<p>若比丘。別眾食。除餘時波夜提。餘時者。病時衣時行時船上時大眾會時外道施食時(四十事竟)<p>若比丘。無病自為身然草木牛屎。若自然若使人然。除因緣波夜提<p>若比丘。與未受具戒人同屋。過三宿波夜提<p>若比丘。與羯磨欲已。後瞋恨不喜作是言。我不與欲不好與。此羯磨不成就我不與此欲。波夜提<p>若比丘語比丘言。長老。共汝入聚落。到彼當與汝食。若自與若使人與。後欲驅故便言。汝去我共汝住不樂。我獨住樂。作是因緣不異波夜提<p>若比丘作是語長老。我知世尊說障道法。習此法不能障道諸比丘應諫言。長老。汝莫謗世尊。謗世尊者不善。世尊不作是語世尊說障道法實障道。汝捨此惡事。如是諫時。若堅持不捨。應第二第三諫。捨者善。若不捨。僧應作舉羯磨。是比丘波夜提<p>若比丘。知比丘惡見不捨。僧如法如律作舉羯磨。未作如法如律。共食共同屋住波夜提<p>若沙彌作是言。如來說婬欲是障道法。我知習婬欲不能障道。諸比丘應諫言。汝沙彌莫謗世尊。謗世尊者不善。世尊不作是語。世尊說婬欲實障道法汝捨此惡見。如是諫時。若堅持不捨。應第二第三諫。捨者善。若不捨應驅出言。汝從今已後。不應言佛是我師。亦不得共比丘三宿。汝去不得此中住若比丘知沙彌惡見不捨驅出。未作如法。誘喚畜養共食共住波夜提<p>若比丘。得新衣當三種壞色。若一一壞色青黑木蘭。若不壞色受用者。波夜提<p>若比丘。僧住處內寶若名寶。若自取若使人取。除內取為主來求者與。波夜提<p>若比丘減半月浴。除餘時波夜提。餘時者。春後一月半。夏初一月。此二月半。是熱時病時風時雨時作時行時(五十事竟)<p>若比丘。知水有虫飲者波夜提<p>若比丘。自手與無衣出家男女食波夜提<p>若比丘。知食家婬處坐波夜提<p>若比丘。知食家屏處坐波夜提<p>若比丘。看軍發行波夜提<p>若比丘。有因緣事得到軍中三宿若過者波夜提<p>若比丘。有因緣事得到軍中三宿。若看軍發行牙旗鬥勢波夜提<p>若比丘。瞋恨不喜打比丘波夜提<p>若比丘。瞋恨不喜掌刀擬比丘波夜提<p>若比丘。知比丘麤罪覆藏者波夜提(六十事竟)<p>若比丘。故奪畜生命波夜提<p>若比丘。故令他比丘起疑悔須臾不樂。作是因緣不異波夜提<p>若比丘。淨施五眾衣。後不捨而受用者波夜提<p>若比丘。戲笑藏比丘衣缽尼師壇針筒。若使人藏波夜提<p>若比丘。恐怖比丘波夜提<p>若比丘。水中戲波夜提<p>若比丘。以指相指波夜提<p>若比丘。與女人期共道行。下至聚落中波夜提<p>若比丘。與女人同屋宿波夜提<p>若比丘。與女人獨屏處坐波夜提(七十事竟)<p>若比丘。知人不滿二十。與受具足戒。是人不名受具足。諸比丘應被呵。波夜提<p>若比丘。知賊眾期共道行。下至聚落中波夜提<p>若比丘。自手掘地若使人掘。若指授語掘是地。波夜提<p>若比丘。四月別請應受。過受波夜提。除更請長請<p>若比丘語比丘言。長老。當學莫犯五眾罪。是比丘言。我不隨汝語。若見餘長老寂根多聞持法深解。我當從諮問。彼有所說我當受行。除餘時波夜提。餘時者。比丘欲得法利應學。亦應問餘比丘<p>若比丘。飲酒咽咽波夜提<p>若比丘。輕他比丘波夜提<p>若比丘。諸比丘諍訟時默然立聽。彼有所說我當憶持。作是因緣不異波夜提<p>若比丘。僧斷事不與欲。出去不白。波夜提<p>若比丘。阿蘭若處住。非時入聚落。不白善比丘。除急事波夜提(八十事竟)<p>若比丘同食處。食前食後不白善比丘。行至餘處。除衣時波夜提<p>若比丘入王宮。夫人未藏寶。下至過門限。波夜提<p>若比丘。骨牙角作針筒。破已波夜提<p>若比丘。作床腳應高佛八指。除入梐。若過截已波夜提<p>若比丘。兜羅綿[<a href='javascript:showpic("../fontimg/034169.gif")'>袖-由+宁</a>]褥。若坐若臥出已波夜提<p>若比丘。作尼師壇應量作。長二修伽陀磔手。廣一磔手半。更益一磔手。若過截已波夜提<p>若比丘。作覆瘡衣應長四修伽陀磔手廣二磔手若過截已波夜提<p>若比丘。作雨浴衣應長六修伽陀磔手廣二磔手半。若過截已波夜提<p>若比丘。與如來衣量等作衣。若過截已波夜提。如來衣。長九修伽陀磔手。廣六磔手<p>若比丘。瞋恨不喜。以無根僧伽婆尸沙法謗。波夜提<p>若比丘。知物向僧迴與餘人。波夜提<p>若比丘。僧半月說波羅提木叉經時作是言。長老。我今始知是法入修多羅半月波羅提木叉中說。諸比丘知彼比丘本若二若三。說波羅提木叉經中坐。況復多。彼比丘不以不知故無罪。隨所犯罪一一如法治。應呵責言。長老。汝失善利。半月說波羅提木叉經時。汝不尊重。不一心念。不攝耳聽法。呵已波夜提(九十二事竟)<p>諸大德。已說九十二波夜提法。今問諸大德。是中清淨不。是中清淨不。是中清淨不<p>諸大德。是中清淨默然故。是事如是持<p>諸大德。是四波羅提提舍尼法。半月半月次說波羅提木叉<p>若比丘。阿練若處住。先不語不病。外不受於內受。若噉若食應向餘比丘悔過言。長老。我墮可呵法。此法悔過<p>若比丘。不病在白衣家內。從非親里比丘尼邊受食。若噉若食應向餘比丘悔過言。長老。我墮可呵法。此法悔過<p>若比丘。受白衣家請食。比丘尼在前立。指示言。與是比丘飯。與是比丘羹。若魚若肉。諸比丘應語是比丘尼言。姊妹小住。待諸比丘食竟。若無一比丘呵者。是諸比丘應向餘比丘悔過言。長老。我墮可呵法。此法悔過<p>有學家僧作學家羯磨。比丘先不請而往自手受食。若噉若食。是比丘應向餘比丘悔過言。長老。我墮可呵法。此法悔過<p>諸大德。已說四波羅提提舍尼法。今問諸大德。是中清淨不。是中清淨不。是中清淨不<p>諸大德。是中清淨默然故。是事如是持<p>諸大德。是眾學法。半月半月次說波羅提木叉<p>齊整著內衣應當學<p>齊整被衣應當學<p>好覆身入家內應當學<p>諦視入家內應當學<p>小聲入家內應當學<p>不笑入家內應當學<p>不覆頭入家內應當學<p>不反抄衣入家內應當學<p>不腳指行入家內應當學<p>不叉腰入家內應當學(十事)<p>不搖身入家內應當學<p>不搖頭入家內應當學<p>不掉臂入家內應當學<p>好覆身家內坐應當學<p>諦視家內坐應當學<p>小聲家內坐應當學<p>不笑家內坐<span class='corr'>應當</span>學<p>不覆頭家內坐應當學<p>不反抄衣家內坐應當學<p>不抱膝家內坐應當學(二十事)<p>不交腳家內坐應當學<p>不叉腰家內坐應當學<p>不動手足家內坐應當學<p>一心受食應當學<p>羹飯等食應當學<p>不偏刳食應當學<p>不口中頰食食應當學<p>不吐舌食應當學<p>不大團飯食應當學<p>不張口待食應當學(三十事)<p>不挑團食應當學<p>不齧半食應當學<p>不含食語應當學<p>不指抆針食應當學<p>不舐手食應當學<p>不[<a href='javascript:showpic("../fontimg/003688.gif")'>口*束</a>]指食應當學<p>不[<a href='javascript:showpic("../fontimg/067879.gif")'>口*專</a>][<a href='javascript:showpic("../fontimg/004244.gif")'>口*集</a>]作聲食應當學<p>不吸食食應當學<p>不全吞食應當學<p>不落飯食應當學(四十事)<p>不振手食應當學<p>不嫌心看比坐缽食應當學<p>端心視缽食應當學<p>不病不得為己索食應當學<p>不以飯覆羹上更望得應當學<p>不以膩手受飯器應當學<p>不以缽中殘食棄地應當學<p>已立不為坐人說法除病應當學<p>已坐不為臥人說法除病應當學<p>已在下不為高床上人說法除病應當學(五十事)<p>不為著革屣人說法除病應當學<p>不為著屐人說法除病應當學<p>不為覆頭人說法除病應當學<p>不為纏頭人說法除病應當學<p>不為抱膝蹲人說法除病應當學<p>不為翹腳人說法除病應當學<p>不為捉刀人說法除病應當學<p>不為捉弓箭人說法除病應當學<p>不為捉杖人說法除病應當學<p>不為捉蓋人說法除病應當學(六十事)<p>在後不為在前人說法除病應當學<p>不為騎乘人說法除病應當學<p>在道外不為道中人說法除病應當學<p>不生草上大小便涕唾除病應當學<p>不水中大小便涕唾除病應當學<p>不立大小便除病應當學<p>(眾學六十六事竟)<p>諸大德。已說眾學法。今問諸大德。是中清淨不。是中清淨不。是中清淨不。諸大德。是中清淨默然故。是事如是持<p>諸大德。是七滅諍法。半月半月次說波羅提木叉<p>若隨事隨順人。應與現前比尼人。與現前比尼<p>應與憶念比尼人。與憶念比尼<p>應與不癡比尼人。與不癡比尼<p>應與自言治比尼人。與自言治比尼<p>應與覓罪相比尼人。與覓罪相比尼<p>應與多覓罪相比尼人。與多覓罪相比尼<p>應與如草敷地比尼人。與如草敷地比尼<p>諸大德。已說七滅諍法。今問諸大德。是中清淨不。是中清淨不。是中清淨不。諸大德。是中清淨默然故。是事如是持(七滅諍竟)<p>諸大德。是隨順法。半月半月次說波羅提木叉。二部比尼隨順者。隨順行此法<p>諸大德。已說隨順法。今問諸大德。是中清淨不。是中清淨不。是中清淨不<p>諸大德。是中清淨默然故。是事如是持。<p>諸大德。已說戒經序法。已說四波羅夷法。已說十三僧伽婆尸沙法。已說二不定法。已說三十尼薩耆波夜提法。已說九十二波夜提法。已說四波羅提提舍尼法。已說眾學法。已說七滅諍法。已說法隨順法。是名如來應供正遍知法比尼法。入波羅提木叉經中。是法隨順法。一切學莫犯<p>佛言。毘婆尸佛如來應供正遍知。為寂靜僧。略說波羅提木叉<p class='lg'>　忍辱第一道　　涅槃佛稱最<br>　出家惱他人　　不名為沙門　</p><p>尸棄佛如來應供正遍知。為寂靜僧。略說波羅提木叉<p class='lg'>　譬如明眼人　　能避嶮惡道<br>　世有聰明人　　能遠離諸惡　</p><p>毘葉婆佛如來應供正遍知。為寂靜僧。略說波羅提木叉<p class='lg'>　不惱不說過　　如戒所說行<br>　飯食知節量　　常樂在閑處<br>　心淨樂精進　　是名諸佛教　</p><p>拘留孫佛如來應供正遍知。為寂靜僧。略說波羅提木叉<p class='lg'>　譬如蜂採華　　不壞色與香<br>　但取其味去　　比丘入聚落<br>　不破壞他事　　不觀作不作<br>　但自觀身行　　諦視善不善　</p><p>拘那含牟尼佛如來應供正遍知。為寂靜僧。略說波羅提木叉<p class='lg'>　欲得好心莫放逸　　聖人善法當懃學<br>　若有智寂一心人　　爾乃無復憂愁患　</p><p>迦葉佛如來應供正遍知。為寂靜僧。略說波羅提木叉<p class='lg'>　一切惡莫作　　當具足善法<br>　自淨其志意　　是則諸佛教　</p><p>釋迦牟尼佛如來應供正遍知。為寂靜僧。略說波羅提木叉<p class='lg'>　護身為善哉　　能護口亦善<br>　護意為善哉　　護一切亦善<br>　比丘護一切　　便得離眾苦<br>　比丘守口意　　身不犯諸惡<br>　是三業道淨　　得聖所得道<br>　若人打罵不還報　　於嫌恨人心不恨<br>　於瞋人中心常淨　　見人為惡自不作<br>　七佛為世尊　　能救護世間<br>　所可說戒經　　我已廣說竟<br>　諸佛及弟子　　恭敬是戒經<br>　恭敬戒經已　　各各相恭敬<br>　慚愧得具足　　能得無為道　</p><p>已說波羅提木叉經竟。僧一心得布薩摩訶僧祇戒<p class='lg'>　持戒淨身口　　攝心正憶念<br>　多聞生實智　　斯由戒為本<br>　戒為妙寶藏　　亦為七財寶<br>　戒為大船師　　能渡生死海<br>　戒為清涼池　　澡浴諸煩惱<br>　戒為無畏術　　消伏邪毒害<br>　戒為究竟伴　　能過嶮惡道<br>　戒為甘露門　　眾聖之所由<br>　持戒心不動　　專精不放逸<br>　不毀正戒相　　亦無邪命心<br>　是名清淨戒　　諸佛之所讚<br>　是故歡喜持　　清淨之戒身　</p><p class='juan'>
摩訶僧祇律大比丘戒本</p>
</body></html>
