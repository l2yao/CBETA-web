<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T22 </TITLE>
</head>
<BODY>

<p><b>　　<A NAME="n322"></A>No. 1429 [No. 1430; cf. No. 1428]</b><p><b>　　<A NAME="n323"></A>四分比丘戒本(并序)</b><p><span class='byline'>　　　　西太原寺沙門懷素集</span><br><p>夫戒者。迺是定慧之宏基。聖賢之妙趾。窮八正之道。盡七覺之源。然既樹五制之良規。傳須獲實。揚六和之清訓。學者知詮。竊尋流行。總有四本。據其理雖復同。會其文則有異。致使弘揚失於宗敘。修奉乖於行儀。虧鹿野之微言。紊龍城之要旨。故今詳撿律本參驗戒心。依於正文錄之如左。庶使順菩提之妙業。成實相之嘉謀。作六趣之舟航。為三乘之軌躅者也<p class='juan'>
四分律比丘戒本</p>
<p><span class='byline'>　　　　後秦三藏佛陀耶舍譯</span><br><p class='lg'>　稽首禮諸佛　　及法比丘僧<br>　今演毘尼法　　令正法久住<br>　戒如海無涯　　如寶求無厭<br>　欲護聖法財　　眾集聽我說<br>　欲除四棄法　　及滅僧殘法<br>　障三十捨墮　　眾集聽我說<br>　毘婆尸式棄　　毘舍拘樓孫<br>　拘那含牟尼　　迦葉釋迦文<br>　諸世尊大德　　為我說是事<br>　我今欲善說　　諸賢咸共聽<br>　譬如人毀足　　不堪有所涉<br>　毀戒亦如是　　不得生天人<br>　欲得生天上　　若生人間者<br>　常當護戒足　　勿令有毀損<br>　如御入險道　　失轄折軸憂<br>　毀戒亦如是　　死時懷恐懼<br>　如人自照鏡　　好醜生欣慼<br>　說戒亦如是　　全毀生憂喜<br>　如兩陣共戰　　勇怯有進退<br>　說戒亦如是　　淨穢生安畏<br>　世間王為最　　眾流海為最<br>　眾星月為最　　眾聖佛為最<br>　一切眾律中　　戒經為上最<br>　如來立禁戒　　半月半月說　</p><p>僧集(答言僧集)和合(答言和合)未受大戒者出(有者遣出。答言。未受大戒者已出。無者答言。此中無未受大戒者)不來諸比丘。說欲及清淨(有依法竟答言。說欲已。無者答言。此中無說欲者)誰遣比丘尼來請教誡(有受尼囑者。為說訖答言。請教誡。已無者答云。此中無尼來請教誡)僧今和合何所作為(答云說戒羯磨)大德僧聽。今十五日眾僧說戒。若僧時到僧忍聽。和合說戒。白如是。作白成不(若成答云成若不成答云不成)諸大德。我今欲說波羅提木叉戒汝等諦聽善思念之。若自知有犯者。即應自懺悔不犯者默然。默然者知諸大德清淨。若有他問者亦如是答。如是比丘在眾中乃至三問。憶念有罪而不懺悔者。得故妄語罪。故妄語者。佛說障道法。若彼比丘憶念有罪。欲求清淨者應懺悔懺悔得安樂<p>諸大德。我已說戒經序今問諸大德。是中清淨不(第二第三亦如是說)<p>諸大德。是中清淨。默然故。是事如是持<p>諸大德。是四波羅夷法。半月半月說戒經中來<p>若比丘共比丘同戒。若不還戒戒羸不自悔。犯不淨行。乃至共畜生。是比丘波羅夷不共住<p>若比丘。若在村落。若閑靜處。不與盜心取。隨不與取法若為王王大臣所捉若殺若縛若驅出國。汝是賊汝癡汝無所知。是比丘波羅夷不共住<p>若比丘。故自手斷人命。持刀授與人。歎譽死快勸死咄男子。用此惡活為。寧死不生。作如是心。思惟種種方便歎譽死快勸死是比丘波羅夷不共住<p>若比丘。實無所知。自稱言。我得上人法。我已入聖智勝法。我知是我見是。彼於異時。若問若不問。欲自清淨故。作是說。我實不知不見。言知言見虛誑妄語。除增上慢。是比丘波羅夷不共住<p>諸大德。我已說四波羅夷法。若比丘犯一一波羅夷法。不得與諸比丘共住。如前後亦如是。是比丘得波羅夷罪不應共住<p>今問諸大德。是中清淨不(第二第三亦如是說)<p>諸大德。是中清淨。默然故。是事如是持<p>諸大德。是十三僧伽婆尸沙法半月半月說戒經中來<p>若比丘故弄陰出精。除夢中僧伽婆尸沙<p>若比丘婬欲意。與女人身相觸。若捉手若捉髮。若觸一一身分者。僧伽婆尸沙<p>若比丘婬欲意。與女人麤惡婬欲語。隨所說麤惡婬欲語。僧伽婆尸沙<p>若比丘婬欲意。於女人前自歎身言。大妹。我修梵行持戒。精進修善法。可持是婬欲法供養我。如是供養第一最。僧伽婆尸沙<p>若比丘。往來彼此媒嫁。持男意語女。持女意語男。若為成婦事。若為私通事。乃至須臾頃。僧伽婆尸沙<p>若比丘。自求作屋。無主自為己。當應量作。是中量者。長佛十二磔手。內廣七磔手。當將餘比丘指授處所。彼比丘當指示處所。無難處無妨處。若比丘有難處妨處。自求作屋。無主自為己。不將餘比丘指授處所。若過量作者。僧伽婆尸沙<p>若比丘欲作大房。有主為己作。當將餘比丘往指授處所。彼比丘應指授處所。無難處無妨處。若比丘有難處妨處作大房。有主為己作。不將餘比丘指授處所。僧伽婆尸沙<p>若比丘瞋恚所覆故。非波羅夷比丘。以無根波羅夷法謗。欲壞彼清淨行。彼於異時。若問若不問。知此事無根說。我瞋恚故作是語。若比丘作是語者。僧伽婆尸沙<p>若比丘以瞋恚故。於異分事中取片。非波羅夷比丘。以無根波羅夷法謗。欲壞彼清淨行。彼於異時。若問若不問知是異分事中取片。是比丘自言。我瞋恚故作是語。作是語者僧伽婆尸沙<p>若比丘欲壞和合僧。方便受壞和合僧法。堅持不捨。彼比丘應諫是比丘言。大德。莫壞和合僧。莫方便壞和合僧。莫受壞僧法堅持不捨。大德。應與僧和合歡喜不諍。同一師學如水乳合。於佛法中。有增益安樂住。是比丘如是諫時堅持不捨。彼比丘應三諫。捨此事故。乃至三諫捨者善不捨者僧伽婆尸沙<p>若比丘有餘伴黨。若一若二若三乃至無數。彼比丘語是比丘言。大德。莫諫此比丘。此比丘是法語。比丘律語比丘。此比丘所說我等喜樂。此比丘所說我等忍可。彼比丘言。大德。莫作是語言。此比丘是法語比丘律語比丘。此比丘所說我等喜樂。此比丘所說我等忍可。然此比丘。非法語比丘非律語比丘。大德。莫欲破壞和合僧。汝等當樂欲和合僧。大德。應與僧和合歡喜不諍。同一師學如水乳合。於佛法中。有增益安樂住。是比丘如是諫時堅持不捨。彼比丘應三諫。捨此事故。乃至三諫捨者善。不捨者僧伽婆尸沙<p>若比丘。依聚落若城邑住。污他家行惡行。污他家亦見亦聞。行惡行亦見亦聞。諸比丘當語是比丘言。大德。污他家行惡行。污他家亦見亦聞。行惡行亦見亦聞。大德。汝污他家行惡行。今可遠此聚落去。不須住此。是比丘語彼比丘。作是語。大德。諸比丘有愛有恚有怖有癡。有如是同罪比丘。有驅者有不驅者。諸比丘報言。大德。莫作是語。有愛有恚有怖有癡。有如是同罪比丘有驅者有不驅者。而諸比丘不愛不恚不怖不癡。大德。污他家行惡行。污他家亦見亦聞。行惡行亦見亦聞。是比丘如是諫時。堅持不捨。彼比丘應三諫。捨此事故乃至三諫捨者善。不捨者僧伽婆尸沙<p>若比丘惡性不受人語。於戒法中。諸比丘如法諫已。自身不受諫語言。諸大德。莫向我說若好若惡。我亦不向諸大德說若好若惡。諸大德。且止莫諫我。彼比丘應諫是比丘言。大德。莫自身不受諫語。大德。自身當受諫語。大德如法諫諸比丘。諸比丘亦如法諫大德。如是佛弟子眾得增益。展轉相諫。展轉相教。展轉懺悔。是比丘如是諫時。堅持不捨。彼比丘應三諫。捨此事故。乃至三諫捨者善。不捨者僧伽婆尸沙<p>諸大德。我已說十三僧伽婆尸沙法。九初犯四乃至三諫。若比丘犯一一法。知而覆藏。應強與波利婆沙。行波利婆沙竟。增上與六夜摩那埵。行摩那埵已。餘有出罪。應二十人僧中出是比丘罪。若少一人不滿二十眾。出是比丘罪。是比丘罪不得除。諸比丘亦可呵。此是時。今問諸大德。是中清淨不(如是三說)<p>諸大德。是中清淨。默然故。是事如是持<p>諸大德是二不定法。半月半月說戒經中來<p>若比丘共女人。獨在屏處覆處障處可作婬處坐。說非法語。有住信優婆夷。於三法中一一法說。若波羅夷若僧伽婆尸沙若波逸提。是坐比丘自言。我犯是罪。於三法中應一一治。若波羅夷。若僧伽婆尸沙。若波逸提。如住信優婆夷所說。應如法治是比丘。是名不定法<p>若比丘共女人。在露現處不可作婬處坐。作麤惡語。有住信優婆夷。於二法中一一法說。若僧伽婆尸沙若波逸提。是坐比丘自言。我犯是事。於二法中應一一法治。若僧伽婆尸沙若波逸提。如住信優婆夷所說。應如法治是比丘。是名不定法<p>諸大德。我已說二不定法。今問諸大德。是中清淨不(如是三說)諸大德。是中清淨。默然故。是事如是持<p>諸大德。是三十尼薩耆波逸提法。半月半月說戒經中來<p>若比丘衣已竟。迦絺那衣已出。畜長衣經十日。不淨施得畜。若過十日尼薩耆波逸提<p>若比丘衣已竟。迦絺那衣已出三衣中離一一衣異處宿。除僧羯磨尼薩耆波逸提<p>若比丘衣已竟。迦絺那衣已出。若比丘得非時衣。欲須便受。受已疾疾成衣。若足者善。若不足者。得畜一月。為滿足故。若過畜尼薩耆波逸提<p>若比丘從非親里比丘尼取衣。除貿易尼薩耆波逸提<p>若比丘。令非親里比丘尼浣故衣。若染若打。尼薩耆波逸提<p>若比丘。從非親里居士若居士婦乞衣除餘時尼薩耆波逸提餘時者。若比丘奪衣失衣燒衣漂衣。是謂餘時<p>若比丘失衣奪衣燒衣漂衣。若非親里居士居士婦。自恣請多與衣。是比丘當知足受衣。若過受者尼薩耆波逸提<p>若比丘居士居士婦。為比丘辦衣價。買如是衣與某甲比丘。是比丘先不受自恣請。到居士家作如是說。善哉居士。為我買如是如是衣與我。為好故。若得衣者尼薩耆波逸提<p>若比丘。二居士居士婦。與比丘辦衣價。持如是衣價買如是衣。與某甲比丘。是比丘先不受居士自恣請。到二居士家作如是言。善哉居士。辦如是如是衣價。與我共作一衣。為好故。若得衣者尼薩耆波逸提<p>若比丘。若王若大臣若婆羅門。若居士居士婦。遣使為比丘送衣價。持如是衣價與某甲比丘。彼使人至比丘所。語比丘言。大德。今為汝故。送是衣價受取。是比丘應語彼使如是言。我不應受此衣價我若須衣。合時清淨當受。彼使語比丘言。大德。有執事人不。須衣比丘應語言。有。若僧伽藍民。若優婆塞。此是比丘執事人。常為諸比丘執事。時彼使往至執事人所。與衣價已還至比丘所。作如是言。大德所示某甲執事人。我已與衣價。大德。知時往彼當得衣。須衣比丘當往執事人所。若二反三反為作憶念。應語言我須衣。若二反三反為作憶念。若得衣者善。若不得衣。應四反五反六反在前默然住。令彼憶念。若四反五反六反在前默然住。得衣者善。若不得衣。過是求得衣者。尼薩耆波逸提。若不得衣。從所得衣價處。若自往若遣使往。語言汝先遣使持衣價。與某甲比丘。是比丘竟不得衣。汝還取莫使失。此是時(一十)<p>若比丘雜野蠶綿。作新臥具。尼薩耆波逸提<p>若比丘。以新純黑羺羊毛。作新臥具。尼薩耆波逸提<p>若比丘作新臥具。應用二分純黑羊毛。三分白四分尨。若比丘不用二分黑三分白四分尨。作新臥具者尼薩耆波逸提<p>若比丘作新臥具持至六年。若減六年不捨故。更作新者。除僧羯磨。尼薩耆波逸提<p>若比丘作新坐具。當取故者。縱廣一磔手帖著新者上。用壞色故。若作新坐具。不取故者縱廣一磔手帖。著新者上用壞色故。尼薩耆波逸提<p>若比丘道路行得羊毛。若無人持。得自持乃至三由旬。若無人持自持過三由旬尼薩耆波逸提<p>若比丘使非親里比丘尼浣染擘羊毛者。尼薩耆波逸提<p>若比丘。自手捉錢若金銀。若教人捉若置地受者。尼薩耆波逸提<p>若比丘種種賣買寶物者。尼薩耆波逸提<p>若比丘種種販賣者尼薩耆波逸提(二十)<p>若比丘畜長缽。不淨施得齊十日若過者尼薩耆波逸提<p>若比丘畜缽。減五綴不漏。更求新缽。為好故。若得者尼薩耆波逸提。彼比丘應往僧中捨。展轉取最下缽。與之令持。乃至破應持。此是時<p>若比丘自乞縷線。使非親里織師織作衣者。尼薩耆波逸提<p>若比丘。居士居士婦。使織師為比丘織作衣。彼比丘先不受自恣請。便往織師所語言。此衣為我作。與我極好<span class='corr'>織</span>令廣大堅緻。我當少多與汝價。是比丘與價乃至一食直。若得衣者尼薩耆波逸提<p>若比丘先與比丘衣。後瞋恚故。若自奪若教人奪取。還我衣來不與汝。是比丘還衣。彼取衣者尼薩耆波逸提<p>若比丘有病。殘藥酥油生酥蜜石蜜。齊七日得服。若過七日服者。尼薩耆波逸提<p>若比丘春殘一月在。當求雨浴衣。半月應用浴。若比丘過一月前求雨浴衣。過半月前用浴。尼薩耆波逸提<p>若比丘十日未竟夏三月。諸比丘得急施衣。比丘知是急施衣。當受。受已乃至衣時應畜。若過畜者尼薩耆波逸提<p>若比丘夏三月竟。後迦提一月滿。在阿蘭若有疑恐怖處住。比丘在如是處住。三衣中欲留一一衣置村舍內。諸比丘有因緣得離衣宿。乃至六夜。若過者尼薩耆波逸提<p>若比丘知是僧物。自求入己者。尼薩耆波逸提(三十)<p>諸大德我已說三十尼薩耆波逸提法。今問諸大德。是中清淨不(如是三說)諸大德。是中清淨。默然故。是事如是持<p>諸大德。是九十波逸提法。半月半月說戒經中來<p>若比丘。知而妄語者。波逸提<p>若比丘。種類毀呰語者。波逸提<p>若比丘。兩舌語者。波逸提<p>若比丘。與女人同室宿者。波逸提<p>若比丘。與未受大戒人共宿。過二宿至三宿者。波逸提<p>若比丘。與未受大戒人共誦者。波逸提<p>若比丘知他比丘有麤惡罪。向未受大戒人說。除僧羯磨波逸提<p>若比丘向未受大戒人。說過人法言。我見是我知是。實者波逸提<p>若比丘。與女人說法。過五六語。除有知男子波逸提<p>若比丘。自手掘地若教人掘者。波逸提(一十)<p>若比丘壞鬼神村者波逸提<p>若比丘妄作異語。惱他者波逸提<p>若比丘嫌罵者波逸提<p>若比丘。取僧繩床木床若臥具坐蓐。露地敷若教人敷捨去。不自舉不教人舉。波逸提<p>若比丘於僧房中。敷僧臥具。若自敷若教人敷。若坐若臥。去時不自舉不教人舉。波逸提<p>若比丘知先比丘住處。後來強於中間敷臥具止宿。念言。彼若嫌迮者。自當避我去。作如是因緣非餘非威儀。波逸提<p>若比丘瞋他比丘不喜。僧房中若自牽出。教他牽出。波逸提<p>若比丘。若房若重閣上脫腳繩床木床。若坐若臥。波逸提<p>若比丘知水有蟲。若自澆泥。若澆草。若教人澆者。波逸提<p>若比丘作大房。戶扉窗牖及餘莊飾具。指授覆苫齊二三節。若過者波逸提(二十)<p>若比丘僧不差。教誡比丘尼者。波逸提<p>若比丘。為僧差教授比丘尼。乃至日暮者。波逸提<p>若比丘語餘比丘。作如是語。諸比丘為飲食故。教授比丘尼者。波逸提<p>若比丘與非親里比丘尼衣。除貿易波逸提<p>若比丘。與非親里比丘尼作衣者。波逸提<p>若比丘與比丘尼。在屏處坐者。波逸提<p>若比丘與比丘尼。共期同一道行。從一村乃至一村間。除異時波逸提。異時者。與估客行若疑畏怖時。是謂異時<p>若比丘與比丘尼。共期同乘一船。上水下水。除直渡者波逸提<p>若比丘。知比丘尼讚歎教化因緣得食食。除檀越先有意者。波逸提<p>若比丘與婦女。共期同一道行。乃至一村間。波逸提(三十)<p>若比丘施一食處。無病比丘應一食。若過受者波逸提<p>若比丘展轉食。除餘時波逸提。餘時者。病時施衣時。是謂餘時<p>若比丘別眾食。除餘時波逸提。餘時者。病時。作衣時。施衣時。道行時。乘船時。大眾集時。沙門施食時。此是時<p>若比丘至白衣家。請比丘與餅糗飯。若比丘欲須者。當二三缽受。還至僧伽藍中。應分與餘比丘食。若比丘無病。過二三缽受持。還至僧伽藍中。不分與餘比丘食者。波逸提<p>若比丘足食竟。或時受請不作餘食法而食者。波逸提<p>若比丘。知他比丘足食己若受請不作餘食法。慇懃請與食。長老取是食。以是因緣非餘。欲使他犯者。波逸提<p>若比丘非時。受食食者波逸提<p>若比丘殘宿食。而食者波逸提<p>若比丘。不受食若藥著口中除水及楊枝。波逸提<p>若比丘得好美飲食乳酪魚及肉。若比丘如此美飲食。無病自為已索者。波逸提(四十)<p>若比丘外道男外道女。自手與食者。皆波逸提<p>若比丘先受請已。前食後食行詣餘家。不囑授餘比丘。除餘時波逸提。餘時者。病時。作衣時。施衣時。是謂餘時<p>若比丘。在食家中有寶。強安坐者。波逸提<p>若比丘。食家中有寶。在屏處坐者。波逸提<p>若比丘。獨與女人露地坐者。波逸提<p>若比丘。語餘比丘作如是語。大德。共至聚落當與汝食。彼比丘竟不教與是比丘食。語言。汝去。我與汝一處。若坐若語不樂。我獨坐獨語樂。以此因緣非餘。方便遣去者。波逸提<p>若比丘請四月與藥。無病比丘應受。若過受。除常請更請分請盡形壽請者。波逸提<p>若比丘往觀軍陣。除時因緣。波逸提<p>若比丘有因緣。聽至軍中二宿三宿。若過者波逸提<p>若比丘二宿三宿軍中住。或時觀軍陣鬥戰。若觀遊軍象馬力勢者。波逸提(五十)<p>若比丘飲酒者波逸提<p>若比丘水中嬉戲者波逸提<p>若比丘以指。相擊擽者波逸提<p>若比丘不受諫者波逸提<p>若比丘恐怖他比丘者波逸提<p>若比丘半月洗浴。無病比丘應受。不得過。除餘時波逸提。餘時者。熱時。病時。作時。風時。雨時。道行時。此是餘時<p>若比丘無病。自為炙身故。在露地然火。若教人然。除時因緣波逸提<p>若比丘藏他比丘衣缽坐具針筒。若自藏教人藏。下至戲笑者波逸提<p>若比丘與比丘比丘尼式叉摩那沙彌沙彌尼衣。後不語主還取著者。波逸提<p>若比丘得新衣。應作三種壞色。一一色中隨意壞。若青若黑若木蘭。若比丘不以三種壞色。若青若黑若木蘭。著餘新衣者。波逸提(六十)<p>若比丘。故殺畜生命者波逸提<p>若比丘知水有蟲。飲用者波逸提<p>若比丘。故惱他比丘。令須臾間不樂者。波逸提<p>若比丘。知他比丘犯麤罪。覆藏者波逸提<p>若比丘知年不滿二十與受大戒此人不得戒。彼比丘可呵癡故。波逸提<p>若比丘。知諍事如法懺悔已。後更發起者。波逸提<p>若比丘知是賊伴結要。共同一道行。乃至一村間者波逸提<p>若比丘作如是語。我知佛所說法。行婬欲非障道法。彼比丘諫此比丘言。大德。莫作是語。莫謗世尊。謗世尊者不善。世尊不作是語。世尊無數方便說行婬欲。是障道法。彼比丘諫此比丘時。堅持不捨。彼比丘乃至三諫。捨此事故。若三諫捨者善。不捨者波逸提<p>若比丘。知如是語人未作法如是邪見而不捨。供給所須。共同羯磨止宿言語者。波逸提<p>若比丘知沙彌作如是語。我從佛聞法。行婬欲非障道法。彼比丘諫此沙彌如是言。汝莫誹謗世尊。謗世尊者不善。世尊不作是語。沙彌。世尊無數方便說婬欲是障道法。彼比丘諫此沙彌時。堅持不捨。彼比丘應乃至再三呵諫。令捨此事故。乃至三諫捨者善。<p>不捨者彼比丘應語此沙彌言。汝自今已去。不得言佛是我世尊。不得隨逐餘比丘。如諸沙彌得與比丘二三宿。汝今無是事。汝出去滅去。不應住此。若比丘知如是眾中被擯沙彌。而誘將畜養共止宿言語者。波逸提(七十)<p>若比丘。餘比丘如法諫時。作如是語。我今不學此戒。當難問餘智慧持律比丘者。波逸提。若為知為學故。應難問<p>若比丘說戒時。作如是語。大德。何用說是雜碎戒為。說是戒時。令人惱愧懷疑。輕呵戒故。波逸提<p>若比丘說戒時。作如是語。我今始知此法戒經所載。半月半月說戒經中來。餘比丘知是比丘。若二若三說戒中坐何況多。彼比丘無知無解。若犯罪應如法治。更重增無知罪。語言。長老。汝無利不善得。汝說戒時不用心念不一心攝耳聽法。彼無知故。波逸提<p>若比丘。共同羯磨已。後如是語。諸比丘隨親厚。以眾僧物與者。波逸提<p>若比丘。眾僧斷事未竟。不與欲而起去者。波逸提<p>若比丘與欲已。後悔者波逸提<p>若比丘比丘共鬥諍已。聽此語向彼說。波逸提<p>若比丘。瞋恚故不喜。打比丘者。波逸提<p>若比丘。瞋恚不喜。以手搏比丘者。波逸提<p>若比丘瞋恚故。以無根僧伽婆尸沙法謗者。波逸提(八十)<p>若比丘剎利水澆頭王種。王未出未藏寶而入。若過宮門閾者。波逸提<p>若比丘若寶中寶莊飾具。若自捉若教人捉。除僧伽藍中及寄宿處。波逸提。若比丘在僧伽藍中。若寄宿處。捉寶若寶莊飾具。自捉教人捉。當作是意。若有主識者當取。作如是因緣非餘若比丘。非時入聚落。不囑比丘者。波逸提<p>若比丘作繩床木床。足應高如來八指。除入梐孔上。截竟若過者波逸提<p>若比丘。作兜羅綿貯繩床木床大小蓐。成者波逸提<p>若比丘作骨牙角針筒刳刮。成者波逸提<p>若比丘作尼師檀。當應量作。是中量者。長佛二磔手。廣一磔手半。更增廣長各半磔手。若過裁竟波逸提<p>若比丘作覆瘡衣。當應量作。是中量者。長佛四磔手。廣二磔手。裁竟過者波逸提<p>若比丘作雨浴衣。當應量作。是中量者。長佛六磔手。廣二磔手半。過者裁竟波逸提<p>若比丘與如來等量作衣。若過量作者。波逸提。是中如來衣量者。長佛九磔手。廣六磔手。是謂如來衣量(九十)<p>諸大德。我已說九十波逸提法。今問諸大德。是中清淨不(如是三說)諸大德。是中清淨。默然故。是事如是持<p>諸大德。是四波羅提提舍尼法。半月半月說戒經中來<p>若比丘入村中。從非親里比丘尼。無病自手取食食者。是比丘應向餘比丘悔過言。大德。我犯可呵法所不應為。我今向大德悔過。是名悔過法<p>若比丘至白衣家內食。是中有比丘尼指示。與某甲羹與某甲飯。是比丘應語彼比丘尼如是言。大姊。且止須諸比丘食竟。若無一比丘語彼比丘尼如是言。大姊。且止須諸比丘食竟者。是比丘應向餘比丘悔過言。大德。我犯可呵法所不應為。我今向大德悔過。是名悔過法<p>若先作學家羯磨。若比丘於如是學家。先不請無病自手受食食者。是比丘應向餘比丘悔過言。大德。我犯可呵法所不應為。我今向大德悔過。是名悔過法<p>若比丘在阿蘭若迥遠有疑恐怖處住。若比丘在如是阿蘭若處住。先不語檀越。若僧伽藍外不受食。在僧伽藍內。無病自手受食食者。是比丘應向餘比丘悔過言。大德。我犯可呵法所不應為。我今向大德悔過。是名悔過法<p>諸大德我已說四波羅提提舍尼法。今問諸大德。是中清淨不(如是三說)諸大德。是中清淨。默然故。是事如是持<p>諸大德。此眾學戒法。半月半月說戒。經中來<p>當齊整著涅槃僧。應當學<p>當齊整著三衣。應當學<p>不得反抄衣行入白衣舍。應當學<p>不得反抄衣入白衣舍坐。應當學<p>不得衣纏頸入白衣舍。應當學<p>不得衣纏頸入白衣舍坐。應當學<p>不得覆頭入白衣舍。應當學<p>不得覆頭入白衣舍坐應當學<p>不得跳行入白衣舍。應當學<p>不得跳行入白衣舍坐。應當學(一十)<p>不得白衣舍內蹲坐。應當學<p>不得叉腰行入白衣舍。應當學<p>不得叉腰入白衣舍坐。應當學<p>不得搖身行入白衣舍。應當學<p>不得搖身行入白衣舍坐。應當學<p>不得掉臂行入白衣舍。應當學<p>不得掉臂行入白衣舍坐。應當學<p>好覆身入白衣舍。應當學<p>好覆身入白衣舍坐。應當學<p>不得左右顧視行入白衣舍。應當學(二十)<p>不得左右顧視行入白衣舍坐。應當學<p>靜默入白衣舍。應當學<p>靜默入白衣舍坐。應當學<p>不得戲笑行入白衣舍。應當學<p>不得戲笑行入白衣舍坐。應當學<p>用意受食。應當學<p>平缽受食。應當學<p>平缽受羹。應當學<p>羹飯等食。應當學<p>以次食。應當學(三十)<p>不得挑缽中而食。應當學<p>若比丘無病。不得為己索羹飯。應當學<p>不得以飯覆羹更望得。應當學<p>不得視比坐缽中食。應當學<p>當繫缽想食。應當學<p>不得大摶飯食。應當學<p>不得大張口待食。應當學<p>不得含飯語。應當學<p>不得摶飯遙擲口中。應當學<p>不得遺落飯食。應當學(四十)<p>不得頰食食。應當學<p>不得嚼飯作聲食。應當學<p>不得大[<a href='javascript:showpic("../fontimg/004310.gif")'>口*翕</a>]飯食。應當學<p>不得舌舐食。應當學<p>不得振手食。應當學<p>不得手把散飯食。應當學<p>不得污手捉飲器。應當學<p>不得洗缽水棄白衣舍內。應當學<p>不得生草葉上大小便涕唾。除病。應當學<p>不得水中大小便涕唾。除病。應當學(五十)<p>不得立大小便。除病。應當學<p>不得與反抄衣不恭敬人說法。除病。應當學<p>不得為衣纏頸者說法。除病。應當學<p>不得為覆頭者說法。除病。應當學<p>不得為裹頭者說法。除病。應當學<p>不得為叉腰者說法。除病。應當學<p>不得為著革屣者說法。除病。應當學<p>不得為著木屐者說法。除病。應當學<p>不得為騎乘者說法。除病。應當學<p>不得在佛塔中止宿。除為守護故。應當學(六十)<p>不得藏財物置佛塔中。除為堅牢故。應當學<p>不得著革屣入佛塔中。應當學<p>不得手捉革屣入佛塔中。應當學<p>不得著革屣繞佛塔行。應當學<p>不得著富羅入佛塔中。應當學<p>不得手捉富羅入佛塔中。應當學<p>不得佛塔下坐食留草及食污地。應當學<p>不得擔死屍從佛塔下過。應當學<p>不得在佛塔下埋死屍。應當學<p>不得在佛塔下燒死屍。應當學(七十)<p>不得向佛塔燒死屍。應當學<p>不得佛塔四邊燒死屍使臭氣來入。應當學<p>不得持死人衣及床從佛塔下過。除浣染香董。應當學<p>不得佛塔下大小便。應當學<p>不得向佛塔大小便。應當學<p>不得繞佛塔四邊大小便使臭氣來入。應當學<p>不得持佛像至大小便處。應當學<p>不得在佛塔下嚼楊枝。應當學<p>不得向佛塔嚼楊枝。應當學<p>不得佛塔四邊嚼楊枝。應當學(八十)<p>不得在佛塔下涕唾。應當學<p>不得向佛塔涕唾。應當學<p>不得佛塔四邊涕唾。應當學<p>不得向佛塔舒腳坐。應當學<p>不得安佛像在下房。己在上房住。應當學<p>人坐己立。不得為說法。除病。應當學<p>人臥己坐。不得為說法。除病。應當學<p>人在座己在非座。不得為說法。除病。應當學<p>人在高坐己在下坐。不得為說法。除病。應當學<p>人在前行己在後。不得為說法。除病。應當學(九十)<p>人在高經行處己在下經行處。不得為說法。除病。應當學<p>人在道已在非道。不得為說法。除病。應當學<p>不得攜手在道行。應當學<p>不得上樹過人頭。除時因緣。應當學<p>不得絡囊盛缽貫。扙頭著肩上而行。應當學<p>人持杖不恭敬。不應為說法。除病。應當學<p>人持劍。不應為說法。除病。應當學<p>人持鉾。不應為說法。除病。應當學<p>人持刀。不應為說法。除病。應當學<p>人持蓋。不應為說法。除病。應當學(一百)<p>諸大德。我已說眾學戒法。今問。諸大德。是中清淨不(如是三說)諸大德。是中清淨。默然故。是事如是持<p>諸大德。是七滅諍法。半月半月說戒經中來。若有諍事起。即應除滅<p>應與現前毘尼。當與現前毘尼<p>應與憶念毘尼。當與憶念毘尼<p>應與不癡毘尼。當與不癡毘尼<p>應與自言治。當與自言治<p>應與覓罪相。當與覓罪相<p>應與多人覓罪。當與多人覓罪<p>應與如草覆地。當與如草覆地<p>諸大德。我已說七滅諍法。今問。諸大德。是中清淨不(如是三說)諸大德。是中清淨。默然故。是事如是持<p>諸大德。我已說戒經序已。說四波羅夷法已。說十三僧伽婆尸沙法已。說二不定法已。說三十尼薩耆波逸提法已。說九十波逸提法已。說四波羅提提舍尼法已。說眾學戒法已。說七滅諍法。此是佛所說戒經。半月半月說戒經中來<p>若更有餘佛法。是中皆共和合應當學<p class='lg'>　忍辱第一道　　佛說無為最<br>　出家惱他人　　不名為沙門　</p><p>此是毘婆尸如來無所著等正覺。說是戒經<p class='lg'>　譬如明眼人　　能避嶮惡道<br>　世有聰明人　　能遠離諸惡　</p><p>此是尸棄如來無所著等正覺。說是戒經<p class='lg'>　不謗亦不嫉　　當奉行於戒<br>　飲食知止足　　常樂在空閑<br>　心定樂精進　　是名諸佛教　</p><p>此是毘葉羅如來無所著等正覺。說是戒經<p class='lg'>　譬如蜂採華　　不壞色與香<br>　但取其味去　　比丘入聚然<br>　不違戾他事　　不觀作不作<br>　但自觀身行　　若正若不正　</p><p>此是拘樓孫如來無所著等正覺。說是戒經<p class='lg'>　心莫作放逸　　聖法當勤學<br>　如是無憂愁　　心定入涅槃　</p><p>此是拘那含牟尼如來無所著等正覺。說是戒經<p class='lg'>　一切惡莫作　　當奉行諸善<br>　自淨其志意　　是則諸佛教　</p><p>此是迦葉如來無所著等正覺。說是戒經<p class='lg'>　善護於口言　　自淨其志意<br>　身莫作諸惡　　此三業道淨<br>　能得如是行　　是大仙人道　</p><p>此是釋迦牟尼如來無所著等正覺。於十二年中。為無事僧說是戒經。從是已後廣分別說。諸比丘。自為樂法樂沙門者。有慚有愧樂學戒者。當於中學<p class='lg'>　明人能護戒　　能得三種樂<br>　名譽及利養　　死得生天上<br>　當觀如是處　　有智勤護戒<br>　戒淨有智慧　　便得第一道<br>　如過去諸佛　　及以未來者<br>　現在諸世尊　　能勝一切憂<br>　皆共尊敬戒　　此是諸佛法<br>　若有自為身　　欲求於佛道<br>　當尊重正法　　此是諸佛教<br>　七佛為世尊　　滅除諸結使<br>　說是七戒經　　諸縛得解脫<br>　已入於涅槃　　諸戲永滅盡<br>　尊行大仙說　　聖賢稱譽戒<br>　弟子之所行　　入寂滅涅槃<br>　世尊涅槃時　　興起於大悲<br>　集諸比丘眾　　與如是教誡<br>　莫謂我涅槃　　淨行者無護<br>　我今說戒經　　亦善說毘尼<br>　我雖般涅槃　　當視如世尊<br>　此經久住世　　佛法得熾盛<br>　以是熾盛故　　得入於涅槃<br>　若不持此戒　　如所應布薩<br>　喻如日沒時　　世界皆闇冥<br>　當護持是戒　　如[<a href='javascript:showpic("../fontimg/072352.gif")'>犛-未+牙</a>]牛愛尾<br>　和合一處坐　　如佛之所說<br>　我已說戒經　　眾僧布薩竟<br>　我今說戒經　　所說諸功德<br>　施一切眾生　　皆共成佛道　</p><p class='juan'>
四分比丘戒本</p>
</body></html>
