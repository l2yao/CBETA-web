<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T23 </TITLE>
</head>
<BODY>

<p class='juan'>
十誦律卷第二十六(第四誦之六)</p>
<p><span class='byline'>　　　　後秦北印度三藏弗若多羅譯</span><br><p><b>　　<A NAME="n56"></A>七法中醫藥法第六</b><p>佛在王舍城。秋時諸比丘冷熱發癖[<a href='javascript:showpic("../fontimg/022480.gif")'>病-丙+陰</a>]患動。食不能飽羸瘦少色力。佛見諸比丘羸瘦少色力佛知故問阿難。諸比丘何以羸瘦少色力。阿難白佛言。世尊。諸比丘秋時冷熱發癖[<a href='javascript:showpic("../fontimg/022480.gif")'>病-丙+陰</a>]患動食不能飽。是故羸瘦少色力。爾時世尊作是念。當以何藥與服令差色力還復。若食麤飯糗糒不能益身。當聽服四種含消藥酥油蜜石蜜。佛以是因緣故集僧。集僧已告諸比丘。從今日聽諸病比丘服四種含消藥酥油蜜石蜜。爾時諸比丘中前服。過中不服。猶故羸瘦少色力。佛見已復問阿難。諸比丘何以故羸瘦。答言世尊。世尊雖聽病比丘服四種含消藥。諸比丘中前服過中不服。是以猶故羸瘦。佛以是因緣集僧。集僧已佛種種因緣讚戒讚持戒。讚戒讚持戒已告諸比丘。從今日聽四種含消藥中前中後自恣服<p>佛在舍衛國。是時長老畢陵伽婆蹉目痛。藥師語言。以羅散禪塗眼。答言。佛未聽我等以羅散禪塗眼。諸比丘以是事白佛。佛言。聽以羅散禪塗眼。是長老以羅散禪。盛著缽中半缽鍵鎡小鍵鎡。絡囊懸象牙杙上。取藥時。流污壁及臥具。房舍中臭穢。佛言。應用函盛。雖盛不覆。土塵墮中。用時增益眼痛。佛言。應作蓋蓋。直動脫。佛言。子口合作。是時諸比丘。用鳥翮雞翮孔雀尾。著眼藥眼痛更增。佛言用匕。長老優波離問佛。應用何等物作匕。佛言。若鐵若銅若貝若象牙若角若木若瓦<p>佛在毘耶離國住。是地鹹濕。諸比丘病疥。膿血流污安陀會如水漬。佛知故問。問諸比丘。何以污安陀會如水漬。諸比丘言。世尊。我曹病疥。膿血流出污安陀會。佛言。從今日聽諸病疥比丘用苦藥塗。長老優波離問佛。何等苦藥。佛言。拘賴闍樹拘波羅樹拘真利他樹師羅樹波伽羅樹波尼無祇倫陀樹。諸比丘不曉擣磨。佛言聽石磨。石磨藥墮地。佛言。聽石臼杵擣。諸比丘手壞。佛言。聽作木杵。作木杵不曉作。捉處手上下脫。佛言。中央令細。所擣藥麤。佛言。應簁令細。以油塗瘡。以藥坌上<p>佛在舍衛國。長老施越狂病。受他語噉生肉飲血狂病當差。施越語諸比丘。我狂受他語噉生肉飲血。我今當云何。諸比丘以是事白佛。佛以是因緣集僧。集僧已。佛知故問。問施越。汝實狂受他語噉生肉飲血。語諸比丘。我今當云何。汝實作是事不。答言。實作世尊。佛種種因緣讚戒讚持戒。讚戒讚持戒已語諸比丘。從今日若有如是病。聽噉生肉飲血應屏處噉莫令人見<p>佛在舍衛國。共大眾夏安居。是時長老畢陵伽婆蹉。王舍城夏安居。是長老多知多識。多得酥油蜜石蜜。盛著大小缽大小鍵鎡中。絡結懸象牙杙上。取時流出污壁臥具房舍臭穢。有諸比丘共行弟子近住弟子。取酥油蜜石蜜。舉殘惡捉不受內宿合置一器中噉。諸佛常法。兩時大會。春末月夏末月。春末月諸方國比丘來詣佛所。聽佛說法夏安居樂。是初大會。夏末月安居竟。過三月作衣畢。持衣缽漸漸遊行。來詣佛所。我久不見佛。久不見修伽陀。是第二大會。諸比丘王舍城安居訖。過三月作衣竟。與衣缽俱漸漸遊行。來詣佛所。頭面禮佛足。一面坐。諸佛常法。有客比丘來。如是問。忍不足不。安樂住不。乞食不難。道路不疲耶。今佛亦如是。佛問客比丘。忍不足不。安樂住不。乞食不難。道路不疲耶。諸比丘言。忍足安樂住乞食不難道路不疲。以是事向佛廣說。佛以是因緣集僧。集僧已。佛種種因緣訶諸比丘。我憐愍諸病比丘。聽服四種含消藥酥油蜜石蜜。而舉殘惡捉。不從淨人受內宿。種種因緣訶已。語諸比丘。從今病比丘聽服四種含消藥。一受已七日自恣服。若過七日。犯尼薩耆波逸提<p>佛在舍衛國。長老疑離越見作石蜜。若麵若細糠若焦土若炱煤合煎。見已語諸比丘。諸長老。是石蜜若麵若細糠若焦土若炱煤合煎。不應過中噉。諸比丘以是事白佛。佛以是因緣集僧。集僧已。佛知故問。問疑離越。汝實見作石蜜。若麵若細糠若焦土若炱煤合煎。語諸比丘不應過中噉不。答曰。實爾世尊。佛種種因緣讚戒讚持戒。讚戒讚持戒已。語諸比丘。從今聽作石蜜。若麵若細糠若焦土若炱煤合煎。若中前應噉過中不得噉<p>佛在舍衛國。時長老舍利弗病風冷。藥師言。應服蘇提羅漿。舍利弗言。佛未聽我服蘇提羅漿。諸比丘以是事白佛。佛言。從今聽服蘇提羅漿。長老優波離問。佛用何等物作蘇提羅漿。佛言。以大麥去麤皮。不破少煮。著一器中湯浸令酢。晝受晝服夜受夜服。不應過時分服<p>佛故在舍衛國。時長老舍利弗熱血病。藥師言。應服首盧漿。舍利弗言。佛未聽我服首盧漿。諸比丘以是事白佛。佛言。聽服首盧漿。長老優波離問佛。何等物作首盧漿。佛言。若[<a href='javascript:showpic("../fontimg/027198.gif")'>薛/米</a>]若磨若擣合油。等分以水和之令酢。時應服非時不應服。佛在波羅奈國。與大眾共夏安居。是中有優婆夷。字摩訶斯那。大富饒。錢穀田宅寶物豐足。種種福德成就。信佛法僧見諦得道。請佛及僧。夏四月供給病人飲食湯藥自恣所須。有一比丘病服下藥須肉。語諸看病人言。汝去到摩訶斯那優婆夷所。作如是語。有一比丘病。服下藥須肉看病人即往摩訶斯那優婆夷所。語言。有一比丘病。服下藥須肉。優婆夷即持物與婢。使買肉與看病人。婢持物遍波羅奈城中。求肉不能得。王波摩達斷殺故。還語大家言。王斷殺。我遍求不能得。優婆夷思惟。何以辛苦如是。我請佛及僧夏四月自恣所須。一比丘病。服下藥須肉。不能得。若不得肉。或當增病。如是思惟已。捉利刀入室。自割髀肉持與婢。汝好熟煮與比丘。婢煮竟與看病人。看病人持去。以水洗病比丘手。持肉與病比丘。病比丘不知是何肉便食。病從是得差。摩訶斯那優婆夷。極患瘡痛。不能出入坐起。其夫有小因緣事不在。行還不見其婦。即問。摩訶斯那優婆夷那去。家人言。病苦痛在一室中臥。不能坐起。其夫到邊問。汝有何苦痛。為風熱冷病耶。優婆夷廣說上事。其夫聞已大瞋。不忍不信何緣爾。沙門釋子不知時不籌量。若施者不知量。受者應知量。乃使我婦苦痛如是不能坐起。含瞋詣佛。佛時與大眾圍繞說法。遙見優婆塞來。漸近佛。以大慈力感。彼瞋恚漸息清淨心生。頭面禮佛足一面坐。佛為說法示教利喜。示教利喜已默然便從坐起偏袒右肩合掌白佛言世尊。受我明日請食并比丘僧。佛默然受。知佛默然受已。頭面作禮繞佛而去。通夜辦具多美飲食。辦竟晨朝布座。遣使白佛。食具已辦唯聖知時。佛著衣持缽大眾圍繞。往到其家在眾中坐。優婆塞見大眾坐竟。自行澡水。行澡水已。自手與飲食隨意所須。大眾食訖。澡手執缽。持一小床在佛前坐。聽佛說法。佛知故問優婆塞。摩訶斯那優婆夷在何處。答言大德。摩訶斯那優婆夷病苦痛。在一室中臥不能行來。佛言優婆塞。汝去語摩訶斯那優婆夷。佛呼汝。優婆塞到優婆夷邊語言。佛呼汝。是時優婆夷聞喚歡喜。瘡即差平復。優婆夷言。汝看我師有如是大神力。汝語我言佛呼汝。是時我身患即差平復。夫見婦如是蒙佛神力。歡喜心生。俱詣佛所頭面禮佛足一面坐。佛知二人信心歡喜。隨意說法。優婆夷得斯陀含道。優婆塞得須陀洹道。佛與二人更說要法。善心即生。示教利喜已。佛從坐起而去。還到精舍。以是因緣集僧集僧已。佛知故問。問病比丘。汝實作是事不。答言。實作世尊。佛種種因緣訶責。何以名比丘。噉人肉。佛種種因緣訶已。語諸比丘。從今日不應噉人肉。人脂人血人筋。若噉犯偷蘭遮。噉人骨無罪。從今小因緣不應索肉。若食時得肉應問。是何等肉若不問得突吉羅罪<p>佛故在波羅奈國。是時飢餓乞求難得。象大疫死。有諸貧賤人象子馬子牛子客燒死人人除糞人。皆噉象肉。諸比丘時至到其家乞食。諸人言大德。我此無飯無糗糒。正有象肉。汝能噉不。答言。汝等尚噉。我何以不噉。即與象肉。諸比丘持去。餘比丘問此何肉答言象肉。諸比丘種種因緣訶。何以名比丘。佛未聽噉象肉而噉。訶已以是事具白佛。佛以是因緣集僧。集僧已。佛知故問。問諸比丘汝實作是事不。諸比丘言。實作世尊。佛種種因緣訶諸比丘。何以名比丘。噉象肉。若梵摩達王。聞沙門釋子噉象肉。心不喜。何以故。象是官物故。佛種種因緣訶已。告諸比丘。從今不應噉象肉。象脂象血象筋。若噉得突吉羅罪。若噉象骨無罪<p>佛故在波羅奈國。是時飢餓乞求難得。馬大疫死。有諸貧賤人象子馬子牛子客燒死人人除糞人。皆噉馬肉。諸比丘時至。到其家乞食。諸人言。大德。此無飯無糗糒。正有馬肉。汝等能噉不。諸比丘言。汝等能噉。我何以不噉。即與馬肉諸比丘持去。餘比丘問。此是何肉。答言馬肉。諸比丘種種因緣訶責。何以名比丘。佛未聽噉馬肉而噉。訶已以是事白佛。佛以是因緣集僧。集僧已。佛知故問。問諸比丘。汝實作是事不。答言。實作世尊。佛種種因緣訶諸比丘。何以名比丘。噉馬肉。若梵摩達王。聞沙門釋子噉馬肉。心不喜。何以故。馬是官物故。佛種種因緣訶已。告諸比丘。從今馬肉不應噉。馬脂馬血馬筋馬骨。若噉得突吉羅罪<p>佛故在波羅奈國。是時飢餓乞求難得。諸貧賤人象子馬子牛子客燒死人人除糞人。皆殺狗噉。諸比丘時至。到其家乞食。諸人言。大德。此無飯無糗飯糒。正有狗肉。汝能噉不。諸比丘言。汝等能噉。我何以不能噉。即與狗肉。諸比丘持去。餘比丘問。此是何肉。答言狗肉。諸比丘種種因緣訶。何以名比丘。佛未聽噉狗肉而噉。訶已以是事白佛。佛以是因緣集僧。集僧已。佛知故問。問諸比丘。汝實作是事不。答言。實作世尊。佛種種因緣訶諸比丘。何以名比丘。噉狗肉。汝等若至貴人邊。若貴人來看汝。若聞沙門釋子噉狗肉。則棄捨汝去。汝如旃陀羅。佛種種因緣訶已語諸比丘。從今不應噉狗肉。狗脂狗血狗筋狗骨。若噉得突吉羅罪<p>佛故在波羅奈國。時世飢餓乞求難得。有諸貧賤人象子馬子牛子客燒死人人除糞人。皆殺蛇噉。諸比丘時至到其家乞食。諸人言。大德。此無飯無糗無糒。正有蛇肉。汝等能噉不。諸比丘言。汝等尚能噉。我何以不能噉。即與蛇肉。諸比丘持去。餘比丘問。此是何肉。答言蛇肉。諸比丘種種因緣訶責。云何名比丘。佛未聽噉蛇肉而噉。訶已以是事具白佛。佛以是因緣集僧。集僧已。佛知故問。問諸比丘。汝實作是事不。答言。實作世尊。佛種種因緣訶責。云何名比丘。噉蛇肉。若諸龍。聞沙門釋子噉蛇肉。心不喜。何以故。蛇龍類故。佛種種因緣訶已語諸比丘。從今不應噉蛇肉。蛇脂蛇血蛇筋。若噉得突吉羅罪。若噉蛇骨無罪<p>佛在舍衛國。佛身中冷氣起。藥師言。應服三辛粥。佛告阿難。辦三辛粥。阿難受敕。即入舍衛城。乞胡麻粳米摩沙豆小豆。合煮和三辛以粥上佛。佛知故問問阿難。誰煮此粥。答言我。佛告阿難。汝持是粥。棄著無草地無虫水中。何以故。若外道梵志見如是事。必作是語。諸沙門釋子。師在時漏處法出。阿難受敕。即持粥棄著無草地無虫水中。佛以是因緣集僧。集僧已告諸比丘。從今大比丘煮食不應噉。若噉得突吉羅罪。內宿內煮內宿外煮外宿內煮自煮不應噉。若噉得突吉羅罪<p>佛在舍衛國。有一居士。請佛及僧明日食。佛默然受。居士知佛受已。從坐起頭面禮佛足繞佛而去。還家辦種種餚膳多美飲食。敷床坐褥。遣使白佛。食具已辦唯聖知時。僧到其舍。佛自房住迎食分。居士見僧坐訖。自行澡水。手自下食。阿難先食迎佛食分。佛患差未久。飯不大熟。阿難思惟世尊若食儻發冷患。即持薪火。於祇桓門間煮熟。時佛彷徉經行。見知而故問。阿難汝作何等。答言飯不大熟。世尊若食恐動先患。我今更煮。佛言。善哉善哉。阿難。是食如是更煮應法。從今食生聽更煮。若生食聽火淨已得煮。云何名火淨。乃至火一觸<p>佛故在舍衛國。有一比丘痔病。藥師名阿帝利瞿妒路。以刀割大行處。時近祇桓門間露現處治。苦痛切身。時佛欲入祇桓。藥師遙見佛來。合掌請佛看是處。佛言。惡口人中。阿帝利瞿妒路此最第一。乃請如來示如是處。從今不應示語大行處。若示語犯罪。從今大行處不應聽刀治。若治犯偷蘭遮罪<p>佛故在舍衛國。毘羅然國。有婆羅門王。字阿耆達。是王有小因緣事。來到舍衛國。宿一居士舍。問居士言。是中頗有高德沙門婆羅門為大眾師人所宗重者不。若有。我當時時往問訊。我心或得清淨。居士言。有沙門瞿曇。釋子出家信淨除鬚髮著袈裟。得阿耨多羅三藐三佛陀。汝若時時能往問訊。汝心或得清淨。婆羅門言。沙門瞿曇今在何處。我欲往見。答言。今在祇樹給孤獨園。欲見便往。即如其言往見世尊。在林樹間大眾圍繞說上妙法。諸根靜默容貌端正如紫金山。既到問訊退坐一面。佛為說法示教利喜。示教利喜已默然。即從坐起偏袒著衣合掌白佛。願受我請夏坐一時并比丘僧。佛念本行因緣。必應受報以是事故。默然受之。既蒙許可。即起繞佛三匝而去。還歸本國。為佛及僧辦諸供具種種餚膳以俟三月。敕守門人。我今一夏安樂自娛。外事好醜一不得白。守門受敕一如其教。佛已安居時到集僧。集僧已告諸比丘。今往詣毘羅然國。諸比丘言。敬如佛教。佛與五百大眾俱入其國。其國信邪先無精舍。城北有林。號曰勝葉波。其林鬱茂其地平博。世尊大眾止頓其中。此邑狹隘邊鄙最陋民窮少信乞食難得。佛便集僧。集僧已敕諸比丘。汝等當知。此邑窮隘又多不信。乞食難得。若欲於此安居者住。不者隨意。眾中是時舍利弗。獨往阿牟迦未迦山安居。受天王釋及其后阿須羅女請。夏四月天食供養。時佛與五百少一比丘。於毘羅然國安居。彼國諸居士及婆羅門。以少信心供佛及僧。滿五六日便止。諸比丘乞食極苦難得<p>時長老大目犍連白佛。有樹名閻浮提。閻浮提因以為名。我欲取此樹果供養大眾。有呵梨勒林阿摩勒林。鬱單曰有自然粳米。忉利天食修陀味。普皆欲取以供大眾。有甘地味。我以一手擎諸眾生。一手反地。令諸比丘自取而噉。願見聽許。佛言。汝雖有大神力。諸比丘惡行報熟。不可移轉一皆不聽。是國清涼水草豐美。有波羅奈國人。逐水草放馬欲令肥。丁來到此處。馬子信佛心淨。見諸比丘乞食極苦難得。言諸長老。汝等辛苦耶。諸比丘言極辛苦。彼言。我等知汝極飢餓。我等糧食盡。正有馬麥。汝能噉不。諸比丘言。佛未聽我等食馬麥。諸比丘不知云何。以是事白佛。佛言。馬屬看馬人。若是諸牧馬人。能以好草鹽水食馬。此麥自在應受。是馬有五百匹。比丘五百少一。一馬食麥二斗。一比丘給一斗。一斗與馬。中有良馬給麥四斗。二斗給佛。二斗與良馬。阿難取佛分并自取分。持入聚落於一女前讚佛言。姊妹。佛有如是念定智慧解脫解脫知見。大慈大悲。一切智人身有三十二相八十種好。紫磨金色項有圓光。大梵音聲視無厭足。若不出家。當作轉輪聖王。猶如日出。當有七寶及千子。我與汝等無不屬者。今出家得阿耨多羅三藐三佛陀。未度者度。未解者解。未滅度者滅度。除生老病死憂悲苦惱。有小因緣在此安居。汝能持此麥為佛作乾飯不。女言。大德阿難。我家中多務多事不得為作。傍有一女人。聞佛功德即生敬心。如是人者世所希有。白阿難言。可持麥來。我為作飯。從今日汝分我亦當作。更有軟善智慧持戒比丘。我亦與作。女即作飯持與阿難。阿難敬佛情深。如是思惟。佛為王種常食餚膳。此飯麤惡安能益身。念已行水授飯。見佛食之悲哽交懷。佛知其意欲解釋之。汝能噉此飯不。阿難言能。受以食之滋味非常。實是諸天以味加之。欣悅無量悲哽即除。佛食訖。阿難行澡水洗手攝缽。白佛言。今日有一女人。我倩作飯不肯。傍有一女不倩而作。佛言阿難。是女不肯作飯。所應得者不得。若即作者。此功德報。應作轉輪王第一夫人。不倩而作者。此福無量不假餘福。此福已大。是時世尊宿行未除。一時之中。無有知佛共僧毘羅然國噉馬麥者。魔王化作諸比丘飯食。充滿盈長齎行出向諸國。路相逢者問所從來。答言。從毘羅然國來。諸居士言。佛於彼住有四供養不。答言。彼常有大會。有餚膳盈長。我所持者。即是彼之遺餘。爾時世尊宿行已畢。十六大國咸聞。世尊與五百比丘。毘羅然國三月食馬麥。爾時諸國貴人長者居士大富薩薄。備眾供具種種餚膳。車馱盈溢填道而來。奉餉世尊。自恣垂至七日未訖。佛知故問阿難。自恣有幾日在。阿難言。餘有七日。佛告阿難。汝行入城告阿耆達。佛語汝。我於汝國夏安居竟。欲餘國遊行諸比丘言。世尊。是人於佛眾僧有何恩德。在此安居窮困理極而與之別。佛言。此婆羅門雖無恩分。賓主之宜理應與別。阿難受敕。與一比丘俱到其門下。告守門者。可白汝阿耆達婆羅門令知阿難在外。守門者思惟。阿難名吉。清旦聞之云何不白。時阿耆達。早起沐浴著白淨衣獨坐中堂。守門者入白王言。阿難在外。婆羅門相法。名吉則吉信名求淨。即語令前。阿難前已。即喚令坐。時間小默而問阿難。阿難以何事來。答言。佛遣我來語汝。夏三月住汝國界安居。安居已竟。欲餘國遊行。婆羅門驚問阿難。瞿曇沙門。毘羅然國夏住耶。阿難言然。婆羅門言。云何得住阿誰供給。阿難言。窮苦理極。佛與眾僧。三月食馬麥。是時婆羅門始自覺悟。念前請佛并及眾僧夏四月供具充備。如何令佛及僧三月食馬麥。惡聲醜名流布諸國。當言阿耆達長夜惡邪憎嫉佛法。惱佛及僧乃令困極。即語阿難。令沙門瞿曇可得懺悔留不。阿難言不得。是婆羅門憂愧愁惱熱悶躄地。時諸宗親以水灑面扶起乃穌。親里喻言。汝莫愁憂。我當與汝懺謝瞿曇。當請留住。若不肯住。當齎飯食隨後逐之乏少時供養。婆羅門及諸宗親。共往詣佛懺悔請留。佛便思惟。我若不受。彼當吐熱血死。佛憐愍故。受請七日。婆羅門思惟。此供具俟夏四月。云何七日能盡。佛自恣竟。欲往越祇國二月遊行。越祇國人聞佛當來。各設供具。一日二日一施兩施。令畢二月次第作竟。佛自恣竟。二月越祇國遊行。阿耆達齎諸供具追隨佛後。若乏少時當設供養。越祇諸人聞已。相率集會共作要令。若有請佛。皆當日日備具前食後食怛缽那無令乏少。莫使異人間錯其中。阿耆達知佛宿處。輒齎食具器物。先往施設言。我當今日施。若明日若後日。諸越祇人不聽。語言。汝長夜惡邪。是佛怨家。故惱佛及僧。今欲悅他意故。作如是語。我當今日施。若明日若後日。汝有何事。爾許時令佛及僧毘羅然國三月噉馬麥。而今急急欲求施日。婆羅門聞是語。慚愧交懷在一面立看。眾僧少何等我當與之。值時無粥。即辦種種粥。酥粥油粥胡麻粥乳粥小豆粥磨沙豆粥麻子粥清粥。辦已奉佛。佛告婆羅門。與僧作分。即與比丘。比丘不受言。佛未聽我食八種粥。以是事白佛。佛言。從今日聽食八種粥。粥有五事利身。一者除飢。二者除渴。三者下氣。四者卻臍下冷。五者消宿食。婆羅門思惟。我四月安樂自娛。二月逐沙門瞿曇。以我一人廢諸國事。今此供具多不可盡。且當布地令佛及僧以足蹈上。即是受用。具以所懷白佛。願佛受用。佛告婆羅門。不可得如汝所言。此是食物。應以口受用。佛欲遣婆羅門。即為說偈<p class='lg'>　若在天祠中　　供養火為最<br>　婆羅門書中　　薩鞞帝為最<br>　一切諸人中　　轉輪王為最<br>　一切諸江河　　大海深為最<br>　於諸星宿中　　月為第一最<br>　一切照明中　　日光曜為最<br>　十方天人中　　佛福田為最　</p><p>佛說偈竟。從坐起去<p>佛在越祇國中遊行。向阿那伽頻頭國中。有外道弟子。舊象師。名毘羅吒。大富多財穀帛充溢。田宅寶物悉皆豐足。無量福德成就。此一國人盡皆邪見。聞佛當來相率集會。至象師所向城中人。種種毀佛及僧。沙門瞿曇。難滿難養多欲無厭。將千二百五十比丘千優婆塞五百乞殘食人。從聚落至聚落從城至城。如霜雹蟥虫殘賊人穀。所經過處破人家業。次第復欲不利我等。象師及城中人。惡心轉生共作要令。沙門瞿曇來至。不聽往看。佛到其國。國無精舍。城北有林。號勝葉婆。其樹鬱茂其地平博。世尊大眾止頓其中。象師聞佛已到。其人先世供養佛。種善根近正見利根。宿因力故。能得今世無漏智。為善根力所追。便自思惟。我於此國人所宗敬。尊貴第一。若不看佛。人當謂我惜費。即告諸人。諸人先作要令。我自思惟。此要不全。諸人白言。以何事故。答言。我於此國人所宗敬。尊貴第一。若不看佛。人當謂我惜費。諸人言。今見瞿曇以何供養。答言石蜜。諸人言。沙門瞿曇。難滿難養多欲無厭。若以千二百五十瓶滿中石蜜盡受不讓。象師大富不計重費。即將千二百五十人。負千二百五十瓶。石蜜奉佛。佛告聚落主。分與眾僧。此人思惟。果如人語多受不讓。即以一瓶與一比丘。諸比丘不受言。是蜜太多。我不應受。其人白佛。比丘不受。願佛有敕。佛與缽及刀令割分之。千二百五十比丘皆得滿缽。一瓶石蜜猶故未盡。白佛。佛言重與。猶故不盡。佛言。與千優婆塞及五百乞殘食人。猶尚不盡。佛言重與。仍不可盡。一切皆足。瓶蜜如故。象師白佛。眾已飽足。此諸瓶蜜用作何等。佛言。聚落主。我不見有人若天若魔若梵天若世間眾生及沙門婆羅門食是石蜜能消助身者。除佛及僧。汝擔石蜜棄著無草地無虫水中。象師言爾。即如佛教。擔諸瓶蜜棄著無蟲水中。是石蜜火煙出水沸聲震。譬如竟日火燒熱鐵投著水中煙出水沸聲震。象師見此二種神力。向佛意喜心信清淨。知重佛德其心軟伏。佛知其心隨意說法。得遠塵離垢。諸法眼生。見法得法知法淨法度疑。不信他不隨他除疑悔。住初果中得無畏。從坐起頭面禮佛足白佛言。世尊。我今歸依佛歸依法歸依僧。我是優婆塞。憶持。從今日盡形壽不殺生願受我食後住處請。佛默然受。知佛受已。頭面禮佛足繞佛三匝而去。還家摒擋大堂重閣四合舍廳舍小房舍。除去種種所有。灑掃清淨懸雜色繒幡。燒眾名香布種種花。敷金銀頗梨紺琉璃床。各千二百五十。如是思惟。此四寶床。若不受一當受一。辦千二百五十金瓶盛湯水。千二百五十使人。一比丘給一人。一切房舍地。布軟[<a href='javascript:showpic("../fontimg/057087.gif")'>疊*毛</a>]拘執欽婆羅雜色綾羅。處處寶瓶盛水。諸香酥燈一切辦已。遣使白佛。眾具已辦唯聖知時。佛食後著衣。與比丘僧俱到其舍。一比丘給一人。於門外洗浴。象師自浴佛身。如一比丘浴頃。千二百五十人一時皆竟。佛及僧俱入其舍。象師以千二百五十金床奉佛。佛不受。次奉銀床頗梨床紺琉璃床。盡皆不受。卻四寶床更布淨床。以細[<a href='javascript:showpic("../fontimg/057087.gif")'>疊*毛</a>]拘執欽婆羅雜色綾綺布淨床上。佛及眾僧坐訖。自行澡水。奉非時漿及含消藥。即於夜辦具種種餚膳又辦金缽銀缽頗梨缽紺琉璃缽各千二百五十。如是思惟。若不受一當受一。又辦金盤銀盤頗梨盤紺琉璃盤各千二百五十。如是思惟。若不受一當受一。供具已辦白佛。唯聖知時。佛及僧坐訖。自行澡水。以千二百五十金盤奉佛。佛不受。次奉銀盤頗梨紺琉璃盤。盡皆不受。即卻四寶盤。更奉木盤銅盤。佛即受之。次以千二百五十金缽奉佛。佛不受次以銀缽紺琉璃缽各千二百五十奉佛。佛不受。佛告諸比丘。我先已聽二種缽。若鐵若瓦。八種缽不應畜。象師見佛及僧食訖。自行澡水攝缽已。持一小床在佛前坐。欲聽說法。復白佛言。願佛。受我阿那伽賓頭國中盡形壽住。我為佛作千二百五十房舍千二百五十床榻被褥拘執臥具如是粳米飯。隨飯羹王所食者。以供養佛及僧。佛言。聚落主。汝心信淨於我已足。如汝等諸善男子。應度者眾。不得獨受汝請。是時佛說偈言<p class='lg'>　若在天祠中　　供養火為最<br>　婆羅門書中　　薩鞞帝為最<br>　一切諸人中　　轉輪王為最<br>　一切諸江河　　大海深為最<br>　於諸星宿中　　月為第一最<br>　一切照明中　　日光曜為最<br>　十方天人中　　佛福田為最　</p><p>佛說偈竟從坐起去<p>佛在阿那伽賓頭國中夏住已。持衣缽向毘耶離城。時諸利昌輩。聞佛越祇遊行欲來是毘耶離城。眾人為佛及僧故具種種餚膳。佛到不久非時雲起。諸飲食在露地天雨。諸利昌語阿難。我諸利昌。為佛及僧設種種飯食在露地天雨我當云何。時阿難與諸利昌俱詣佛所。頭面禮足一面立。阿難白佛。是諸利昌。為佛及僧故。具種種飯食在露地天雨。諸利昌不知當云何。佛告阿難。於一房舍應作淨地羯磨。云何應作。僧一心和合。一比丘唱。大德僧聽。某甲房舍作淨地。若僧時到僧忍聽。僧某甲房作淨地。如是白。白二羯磨。僧某甲房舍作淨地竟。僧忍默然故。是事如是持。房中作淨地竟。著飲食具舍內。煮飯作羹作餅煮肉。諸外道妒嫉譏嫌言。是禿居士舍內作飯食。諸居士內有庫藏食簞食廚。諸沙門釋子自言善好有德。而舍內亦有庫藏食廚。與白衣何異。諸比丘少欲知足行頭陀。聞是事心慚愧。以是事白佛。佛以是因緣集僧。集僧已告諸比丘。從今日僧坊外作食。僧坊外作食煙火起。露地多人見來索飯食。比丘各各分與使僧食少。以是事白佛。佛言。從今日不聽作淨地羯磨。若作犯突吉羅罪。先作者應捨。佛在毘耶離城中。有一大將。字師子。大富多錢穀帛田宅寶物豐足。種種福德成就。其人本是外道弟子。於佛法中始得信心。以好肥肉時時施僧。外道以嫉妒心譏嫌訶責。沙門釋子正應爾耳。人故為殺而噉。何以故。師子殺肥眾生。以肉時時施僧。諸比丘少欲知足行頭陀。聞是事心慚愧。以是事白佛。佛以是因緣集僧。集僧已告諸比丘。三種不淨肉不應噉。何等三。若見若聞若疑。云何見。自見是生為我奪命。如是見。云何聞。可信人邊。聞是生故為汝殺。如是聞。云何疑有因緣故生疑。是處無屠兒無自死。是主人惡。能故為我奪命。如是疑。是三種不淨肉不應噉。三種淨肉聽噉。何等三。若眼不見耳不聞心不疑。云何不見。自眼不見是生故為我奪命。如是不見。云何不聞可信優婆塞人邊。不聞是生故為我奪命。如是不聞。云何不疑。心中無有緣生疑。是中有屠兒家有自死者。是主人善。不故為我奪命。如是不疑。是三種淨肉聽噉。復次有諸天祀象走所極。馬走所極。烏飛所極。閃摩婆羅薩祀。尼羅伽羅祀。天祠中非天祠中。分陀利華。以彼中祀天祠肉不淨。沙門釋子不應噉。何以故。是諸天祠為客作故<p>佛故在毘耶離國。是時飢餓乞食難得。有一居士。請佛及僧明日食。佛默然受。知佛受已。從坐起頭面禮佛足而歸。具種種多美飲食。時國吉日。清晨眾僧大得豬肉乾飯。諸比丘受思惟欲噉。居士供具已辦敷床座。遣人白佛時到。是時僧入其舍。佛自房住迎食分。僧坐訖。自行澡水下食。食已澡漱攝缽。持一小床坐僧前欲聽說法。上座說法已次第而出。諸比丘食訖不受殘食法。小食先受在精舍內。不知云何。以是事白佛。佛言。從今日聽如是飢餓時。比丘若食竟小食先受。不受殘食法聽噉。何等受小食。諸比丘早起受而不食是也。佛故在毘耶離。是時飢餓乞食難得。有一居士。請佛及僧明日食。佛默然受。知佛受已。從坐起頭面禮佛足還家。具種種餚膳辦已敷床褥。遣人白佛時到。爾時僧入其舍。佛自房住迎食分。居士白眾僧。大德是施早辦。僧等飽食。殘可持去須臾更食。諸比丘食飽。如居士言持殘食去。諸比丘食竟不受殘食法。所持殘食不知當云何。是事白佛。佛言。從今日聽飢餓時食竟持殘食去。若不受殘食法而食。何等是持食去。諸比丘食竟持殘食去。是名持食去食。有仙人字雞泥耶。取木果奉佛。佛言。雞泥耶。與僧作分。彼即與諸比丘。諸比丘言。我曹食竟不受殘食法。諸比丘不知云何。是事白佛。佛言。從今日飢饉時。諸比丘若食竟不受殘食法聽食。木果若胡桃栗枇杷。更有如是種種木果。是一切聽食。長老舍利弗熱血病。藥師語言。應食池物。舍利弗言。佛未聽我食池物。白佛。佛言。從今日聽食池物。長老大目犍連。至漫陀耆尼池中取藕。大如人髀極美。如淳淨白蜜。其汁如乳。以授舍利弗。舍利弗問。何處得來。目連言。至漫陀耆尼池中得來。舍利弗言。是池非人處。何誰授汝。目連言。非人授我。舍利弗言。佛未聽我非人授食噉。白佛。佛言。諸比丘從今日非人授聽食。是池物多得來。食殘與諸比丘。諸比丘不受。諸比丘言。我食竟不受殘食法。諸比丘不知云何。白佛。佛言。從今日飢餓時聽。諸比丘食竟。不受殘食法聽敢池物。何等池物。若蓮根蓮子菱芡雞頭子。如是種種池物聽食<p>佛故在毘耶離。先飢餓時憐愍諸比丘。聽小食受已後食。食已持出木果池物。諸比丘豐時乞食易得。如本飢餓時淨食戒比丘違。是時諸比丘少欲知足行頭陀訶責。何以名比丘。佛飢餓時憐愍諸比丘。聽小食時受已後食。食已持出木果池物。諸比丘豐時乞食易得。如本飢餓時淨食戒比丘違。是時諸比丘種種因緣訶已。以是事白佛。佛以是因緣集僧。集僧已佛知故問。問諸比丘。汝實作是事不。諸比丘言。實作世尊。佛種種因緣訶諸比丘。云何名比丘。佛飢餓時憐愍諸比丘。聽小食受已後食。食已持出木果池物。諸比丘豐時乞食易得。如本飢餓時淨食戒比丘違。是時佛種種因緣訶已告諸比丘。從今日如本飢餓時。為憐愍諸比丘。聽小食受已後食。食已持出木果池物。如飢餓時淨不應食。若食犯波逸提<p>佛在毘耶離。隨所住竟著衣持缽。向修摩國遊行。此國有二城。一名婆提城。二名蜜城。婆提城中有六大福德人。何等六。一居士名民大。二民大婦。三民大兒。四民大兒婦。五民大奴。六民大婢。何等民大居士。大福德民大。持少金銀琉璃珠寶。坐市肆中。若諸宗族五親知識朋友。一切閻浮提人。為金銀琉璃珠寶來者。是居士不起坐處。能令求者自恣所須寶物如故不盡。是為民大居士大福德。民大居士婦。有何等福德。若民大居士婦。食時若一切閻浮提人來。為飲食故。一切諸人自恣飽滿。食故不盡。是民大居士婦大福德。民大居士兒。有何等大福德。其兒入倉庫。寶藏中看上向。觀見有孔譬如車轂。錢財寶物從上流下。寶藏即滿。是民大居士兒大福德。民大居士兒婦。有何等大福德。其兒婦持華香瓔珞諸雜塗香好衣上服。至中庭床上坐。欲奉舅姑及夫。坐處未起若一切閻浮提人來。為華香瓔珞諸雜塗香好衣上服來者。一切自恣給與如故不盡。是民大兒婦大福德。民大居士奴。有何等大福德。民大居士奴。若持犁一出耕時七壟成就。是為民大居士奴大福德。民大居士婢。有何等大福德。民大居士婢。一切穀麥舂磨還輸倉。一切閻浮提人為米麵故來者。一切自恣給與米麵。如故不盡。是為民大居士婢大福德。是時民大居士憍慢心生。一切閻浮提福德無人勝我。是民大居士及婆提城中人。皆是外道弟子。是諸外道聞。沙門瞿曇。蘇摩國土遊行來向婆提城。是外道輩。相率集會入城。至民大居士前。毀佛及僧。是人難滿難養多欲無厭。是沙門瞿曇。與千二百五十比丘俱。千優婆塞五百乞殘食人從一聚落至一聚落。從城至城。譬如霜雹蝗虫賊殘害人民穀麥。其所至處破人家業。今來復欲殘毀我輩。時民大居士即生惡心。共作要令。不聽一人往見瞿曇。若往見者。輸城中人五百金錢。是時民大居士問諸人言。是沙門瞿曇。人不欲與不。強索不。諸人言不強索。又問王敕與不。答言不。又問。不與是人作傷害不。諸人言不是居士言云何與。答曰。自信自欲自愛自心清淨故與是居士言。若沙門瞿曇。人不欲與不強奪。不王敕與若不與不作傷害法應與是人。福德力故。令爾許眾人得樂。如是人福德必勝我。是時民大居士。未見佛便憍慢心除。佛從是諸國遊行到婆提城。無有精舍。城北有林。號曰勝葉。其樹鬱茂其地平博。世尊大眾於中止頓。民大居士聞佛已到。其人先世供養佛及僧。種善根近正見。宿因力故。能得今世無漏智。為善根力所追。便自思惟。我於此國人所宗敬。富樂第一。若我不看佛者。人當謂我慳貪惜費。即告諸人。諸人先作要令。我自思惟。此要不全。我寧輸五百金錢。諸人言以何事故。答言。我於此國富樂第一。若不看佛。人當謂我慳貪惜費。諸人宗重民大居士。有負其債者。有蒙供給者。雖欲輸錢無敢取者。諸人言。何須破要皆當共去。一切俱行。到已頭面禮佛足一面坐。佛為居士隨意說法。得遠塵離垢。諸法眼生。見法得法知法信淨。度疑不信他。不隨他除疑悔。住初果中得無所畏。從坐起頭面禮佛足言。大德。我歸依佛歸依法歸依僧。證知。我是佛弟子。從今日盡形壽歸依三寶。居士即遣使喚五福德人。語言。佛大師在此。宜速時來。使到具告情事。此五人亦先世供養佛。種善根近正見利根。宿因力故。能得今世無漏智慧。善根力所追。即到佛所頭面禮佛足一面坐。佛為五人隨意說法。亦得遠塵離垢諸法眼生。見法得法知法信淨。度疑不信他。不隨他除疑悔。住初果中得無所畏。從坐起頭面禮佛足言。我歸依佛歸依法歸依僧。證知。我是佛弟子。從今日盡形壽歸依三寶。民大居士從坐起叉手合掌白佛言。世尊。願佛及僧受我舍宿。佛默然許之。既蒙許可。即禮佛足還家摒擋房舍除去所有灑掃清淨。懸繒幡蓋雜色綾羅。燒眾名香布種種花辦金床銀床頗梨床紺琉璃床各千二百五十。如是思惟。此四寶床。若不受一當受一。又辦千二百五十金瓶盛湯水。千二百五十使人。一比丘給一人。一切辦已遣使白佛。唯聖知時。佛晡時著衣持缽。與大眾俱向居士舍。千二百五十沙門。居士給千二百五十使人。一比丘給一人在門外洗浴。居士自洗浴佛。一時浴訖而入其舍。居士以千二百五十金床奉佛。佛不受。次以銀床頗梨紺琉璃床各千二百五十奉佛。佛盡不受。居士更布淨床。以細[<a href='javascript:showpic("../fontimg/057087.gif")'>疊*毛</a>]拘執欽婆羅雜色綾羅。布淨床上。大眾坐訖。自行澡水。奉進非時漿及含消藥。即起辦具種種餚膳飲食。又辦金缽銀缽頗梨缽紺琉璃缽各千二百五十。如是思惟。若不受一當受一。又復辦金盤銀盤頗梨盤紺琉璃盤各千二百五十。如是思惟。若不受一當受一。辦訖白佛。時到佛及僧坐定。自行澡水。奉佛千二百五十金盤佛不受。次奉銀盤頗梨盤紺琉璃盤。各千二百五十。佛盡不受。更奉木盤銅盤。即為受之。復以千二百五十金缽奉佛。佛不受。次奉銀紺琉璃頗梨缽各千二百五十奉佛。佛不受。告諸比丘。我先聽兩種缽鐵瓦。八種缽不應畜。居士供施已訖。自行澡水。食畢攝缽。持一小床在佛前坐。欲聽佛說法。復白佛言。願受我是修摩國中盡形壽供養。我當為佛作千二百五十房舍。千二百五十床榻被褥拘執。以好粳米王所食者。供養世尊及比丘僧。佛告聚落主。汝心淨信於我已足。諸有如是善男子。依信法中住。我憐愍應度。不得長受汝請。佛為居士說偈咒願<p class='lg'>　若在天祠中　　供養火為最<br>　婆羅門書中　　薩鞞帝為最<br>　一切諸人中　　帝王尊為最<br>　一切江河中　　大海深為最<br>　於諸星宿中　　明月第一最<br>　一切照明中　　日光曜為最<br>　十方天人中　　佛福田為最　</p><p>佛咒願已從坐起去。敕諸弟子次第而出。從婆提城持衣缽。向頻闍山遊行。民大居士為佛故。遣五百人。以五百乳牛。五百乘車載粳米。及隨飯羹王所食者。語使人言。若佛在無聚落空處宿時。汝[<a href='javascript:showpic("../fontimg/020123.gif")'>穀-禾+牛</a>]五百乳牛。作粳米蘇乳糜。和以黑白石蜜上佛。五百人受民大居士語。佛在無聚落處宿。五百人即[<a href='javascript:showpic("../fontimg/020123.gif")'>穀-禾+牛</a>]乳作糜上佛。佛言。與僧作分。即與僧。僧不受。如是思惟。是食具以我曹故送來。已舉宿不淨。以是事白佛。佛言。比丘有二種請。一者即日食。二者冷食。若即日得二請。應自受一請一請與人。若得冷請。隨所施隨受。有淨隨受。有不淨隨受。淨隨受者。謂五種佉陀尼五種蒲闍尼食五似食。不淨隨受者。謂五寶五似寶。彼淨隨受受已作淨。不淨隨受者。言此不淨得淨當受。佛漸漸遊行到頻闍山。彼頻闍山中有一夜叉鬼。字優耽摩。舊在彼山中住。此鬼信佛言心淨。思惟。我當何物上佛。此中唯有葡萄。即取上佛。佛言。與僧作分。彼即與比丘。比丘不受言。佛未聽我曹噉葡萄。以是事白佛。佛言。從今日聽噉葡萄。時大有葡萄食飽多殘。諸比丘不知當云何。白佛。佛言。壓汁飲。若葡萄不作淨。若汁中不以水作淨。不應飲。若葡萄作淨。汁中不作淨。若汁作淨。葡萄不作淨。不應飲。葡萄淨汁亦淨應飲。爾時佛遊行集人轉多。有千二百五十比丘。有千優婆塞五百乞殘食人五百作人五百乳牛五百乘車。佛欲散此眾即入定。譬如士夫屈伸臂頃。從頻闍山沒至漫陀耆尼池岸上現。岸上有結髮仙人。字雞尼耶。先在此住。見佛不起。又不問訊。亦不讓坐。佛亦不與仙人語言問訊。佛即於漫陀耆尼池中洗足已。即於岸上在一樹下。布尼師檀結跏趺坐。爾時微雨灑地。輕風來掃。風吹種種華。彌漫布地。雞尼耶思惟。微雨灑地輕風吹雜華布地。皆是我力。非是沙門瞿曇力也。是夜多過。爾時四大天王。與無數百千眷屬俱欲來向佛。時有四青衣鬼神。來向仙人在四邊住。仙人開眼見之問。汝何人。諸鬼神言。我青衣鬼神。言何以來。言相守護。問言何以守護。鬼神言。今夜多過。四大天王當與無數百千萬眷屬來至佛所。此中儻有鬼神來相觸擾。仙人言。不守護沙門瞿曇耶。答言不。仙人思惟。此微雨輕風雜華布地。乃是沙門瞿曇力。非我力也。即時四大天王。與無數百千眷屬後夜來。見佛頭面禮佛足一面立。佛以聖語說四諦法苦集盡道。二天王解得道。二天王不解。佛更為二天王。以馱婆羅語說法。[<a href='javascript:showpic("../fontimg/003322.gif")'>口*尹</a>]甯(苦諦)彌甯(習諦)多[<a href='javascript:showpic("../fontimg/003479.gif")'>口*他</a>]陀譬(盡諦)陀羅辟支(道諦)佛闍陀(知也)薩婆休(一切)蠰舍摩遮(滅求)薩婆多羅(一切離)毘樓利多[<a href='javascript:showpic("../fontimg/003479.gif")'>口*他</a>]欲(遠離)薩婆休(一切)鞞羅地(不作)波跋(惡也)頭吃想妒(苦邊盡也)涅樓遮諦(如是說也)是二天王一解一不解。佛復作彌梨車語。摩舍兜舍那舍婆薩婆多羅毘比諦伊數安兜頭卻婆阿地婆地。四天王盡解。示教利喜已。禮佛足而去。佛於漫陀耆尼池岸上。持衣缽遊行向阿摩那國。是結髮仙人舊住。此國深敬信佛。而作是念。當以何物奉上於佛。復作是念。如古昔仙人所受水淨八種漿。當以奉佛。即辦此眾多漿。持來上佛。佛告雞尼耶。與僧作分。即與比丘。比丘言。佛未聽我飲八種漿。以是事白佛。佛言。從今日聽飲八種漿。何等八。一周梨漿。二茂梨漿三拘樓漿。四捨樓漿。五說波多漿。六頗留沙漿。七梨漿。八蒲萄漿。以水作淨應飲。佛從阿摩那國。隨所住竟持衣缽。向阿頭佉國遊行。此國中有父子比丘。本作剃毛鬚髮師。其父摩呵羅。聞佛從阿摩那國遊行到阿頭佉國。此中無檀越供給僧亦無供養。誰當供養佛。便語兒言。我聞佛從阿摩那國土遊行欲來至此。此中無檀越供給僧亦無供養。汝可持缽入城求胡麻粳米小豆磨沙豆供養世尊。其子巧能其事。即持缽入城。大得胡麻粳米小豆摩沙豆。世尊既到。父子選擇房舍。布好坐具。即辦種種粥胡麻油粥乳粥二種豆粥清粥。辦已奉佛及僧。諸粥太多。餘殘棄一房舍內地。佛食後經行。摩訶羅從佛仿佯。到是處見地粥狼藉。佛知故問摩呵羅。何許得是多粥。有檀越與耶。答言無。佛言。是眾僧物耶。答言非。佛言何處得。摩訶羅以是事具白佛。佛以是因緣故集僧。集僧已。佛種種因緣訶摩訶羅。何以名比丘。教子作不淨事。佛種種因緣訶已告諸比丘。從今日五眾不得相教作不淨事。若教得突吉羅羅。從今日前工師時種種作具不應畜。若畜得罪。若先縫衣人畜針筒不犯。先能書人畜筆筒不犯。先銅作人畜鑽不犯。佛從阿頭佉國持衣缽。向波婆國遊行。此國中諸豪族先作要。佛來入國。一切應一由延迎佛。若不迎者。罰五百金錢。既聞佛來出迎。中有一豪族。字盧芝。第一力士。是阿難舊知識。其人於佛無信。阿難遙見其來。語言盧芝。汝來迎佛甚善。盧芝言。我非信佛而迎。我順親族法故。阿難言。有何法。答言。我親族先作要法。若佛來者。應一切一由。延迎若不迎者。罰金錢五百。阿難。我不惜五百金錢。恐親族不穆。以是故來。阿難執手牽至佛所。到已頭面禮佛足一面立。阿難白佛言。是盧芝我舊知識。特相親善於佛不信。願佛說法令其開解。爾時世尊。以慈心感覆彼即信悟。尋為說法示教利喜。示教利喜已禮佛而出。還坐本處諸人去不久。時佛從坐起向自房。盧芝從佛如犢隨母。佛入房坐。盧芝禮佛足一面坐。佛為說法示教利喜。即從坐起禮佛而去。思惟。我持何等物上佛。即以諸餅奉佛。佛言。與僧作分。彼即與比丘。比丘不受。語言。佛未聽我噉餅。以是事白佛。佛言。從今日。聽噉餅。何等餅。若麵若大小麥餅若豆餅刻鏤餅重華餅。有如是種種淨餅。一切聽噉。佛從波婆國隨所住竟。持衣缽遊行到舍衛國。諸比丘乞食。得甘美餚膳乳酪酥油魚肉脯。諸比丘不受。思惟。乞美飲食或墮罪。以是事白佛。佛言。若不自乞檀越施應受。從今日聽僧服四種藥。何等四種藥。一時藥。二時分藥。三七日藥。四盡形藥。時藥者。五種佉陀尼五種蒲闍尼五似食。何等五種佉陀尼。一根食。二莖食。三葉食。四磨食。五果食。何等根食。芋根蔙根藕根蘆蔔根蕪菁根。如是等種種根可食。何等莖食。蘆蔔莖穀梨莖羅勒莖柯藍莖。如是等種種是莖佉陀尼。何等葉食。蘆蔔穀梨葉羅勒葉柯藍葉。如是等種種葉可食。是葉佉陀尼。何等磨食。稻大麥小麥。如是等種種。是磨佉陀尼食。何等果食。菴羅果閻浮果波羅薩果鎮頭佉果那梨耆羅果。如是等種種。是果佉陀尼。何等五種蒲闍尼食。一飯二糗三糒四魚五肉。如是五種蒲闍尼食。何等五種似食。糜粟穬麥莠子迦師如是等種種。是名似食。未漉漿汁。是名時藥。時分藥者。若淨漉漿汁。是名時分藥。七日藥者。若酥油蜜石蜜。是名七日藥。盡形藥者。五種根藥。何等五種。一舍利。二薑。三附子。四波提毘沙。五菖蒲根。是藥盡形壽共房宿無罪。五種果藥。呵梨勒。鞞醯勒。阿摩勒。胡椒。蓽芺羅。盡形壽共房宿。有五種鹽。黑鹽紫鹽赤鹽鹵土鹽白鹽。盡形壽共房舍宿。有五種樹膠藥。興渠薩闍羅茶帝夜帝夜波羅帝夜槃那。盡形壽共房宿。五種湯。根湯莖湯葉湯華湯果湯。盡形壽共房宿。是四種藥。時藥時分藥七日藥盡形藥。若即日受時藥時分藥七日藥盡形藥。若和合一處。此藥時應服。非時不應服。時藥力故。若即日受時分藥七日藥盡形藥。是藥和合一處。是藥應時分服。過時分不應服。時分藥力故。若即日受七日藥盡形藥。是藥和合一處。七日應服。過七日不應服。七日藥力故。盡形藥隨意服。若即日受時藥不淨。受時分藥七日藥盡形藥。和合一處不應服。即日受時分藥不淨。受七日藥盡形藥。和合一處不應服。即日受七日藥不淨。受盡形藥。和合一處。不應服。長老優波離問佛。是三種藥。時分藥七日藥盡形藥。是三種藥。舉宿得口受不。佛言。不得。是三種藥。惡捉得口受不。佛言。不得。是三種藥。手受口受。不病得服不。佛言。不得。是三種藥。手受口受。病得服不。佛言得(七法中醫藥法第六竟)<p class='juan'>
十誦律卷第二十六</p>
</body></html>
