<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T23 </TITLE>
</head>
<BODY>

<p class='juan'>
十誦律卷第三十一(五誦之三)</p>
<p><span class='byline'>　　　　後秦北印度三藏弗若多羅譯</span><br><p><b>　　<A NAME="n67"></A>八法中般茶盧伽法第四(丹本云八法中苦切羯磨法第四之初)</b><p>佛在舍衛國。爾時舍衛國有二比丘。一名般茶。二盧伽。喜鬥諍相言。共諸比丘鬥諍相言已。知是鬥諍比丘。便到其所言。汝等決定堅持是事莫為他擊。汝等取勝我當相助。復語第二部言。汝等決定堅持是事莫為他擊。汝等取勝我當相助。以是因緣故。未破比丘便破。已破者不可和合。僧中未起事便起。已起事不可滅。是中有比丘。少欲知足行頭陀。聞是事心不喜。呵責言。云何名比丘。喜鬥諍相言。知是鬥諍比丘。便到其所言。汝等決定堅持是事莫為他擊。汝等取勝我當相助。復語第二部言。汝等決定堅持是事莫為他擊。汝等取勝我當相助。以是因緣故。未破比丘便破。已破者不可和合。未起事便起。已起事不可滅。如是呵已向佛廣說。佛以是事集比丘僧。知而故問般茶盧伽比丘。汝等實作是事不。答言。實作世尊。佛以種種因緣呵責言。云何名比丘。喜鬥諍相言。知是鬥諍相言便到其所言。汝等決定堅持是事莫為他擊。汝等取勝我當相助。復語第二部言。汝等決定堅持是事莫為他擊汝等。取勝我當相助以是因緣故。未破比丘便破。已破者不可和合。僧中未起事便起。已起事不可滅。如是呵已語諸比丘。汝等與般茶盧伽比丘作苦切羯磨。若更有如是人者。亦應與作苦切羯磨。若比丘於三事中有犯。應與作苦切羯磨。若破戒若破正見若破威儀。復有三事。應與作苦切羯磨。喜鬥喜諍喜相言。有三種。作苦切羯磨。非法非比尼。可破人不現前作。不先說其事作。不令憶念作。有三種如法。不可破人現前作。先說其事作。令憶念作。有三種。可破非法作。別眾作。人不現前作。有三種。不可破如法作。和合僧作。人現前作。有三種。可破非法作。別眾作。不先說其事作。有三種。不可破如法作。和合僧作。先說其事作。有三種。可破非法作。別眾作。不令憶念作。有三種。不可破如法作。和合僧作。令憶念作。復有三種。非法非比尼。可破與不犯罪人作。與犯不可悔過作。與已悔過作。有三種如法。不可破為犯罪人作。為犯可悔過作。與未悔過作。有三種可破不如法作。別眾作。與不犯罪作。有三種不可破如法作。和合僧作。為犯罪作。有三種。可破非法作。別眾作。不為可悔過作。有三種。不可破如法作。和合僧作。為犯可悔過作。有三種。可破非法作。別眾作。與已悔過作。有三種。不可破如法作。和合僧作。與未悔過作。苦切羯磨法者。一心和合僧。一比丘僧中唱言。大德僧聽。是般茶盧伽比丘。喜鬥諍相言。知是鬥諍比丘。便到其所言。汝等堅持是事莫為他擊。汝等取勝我當相助。復語第二部比丘言。汝等堅持是事莫為他擊。汝等取勝我當相助。以是因緣故。未破比丘便破。已破者不可和合。僧中未起事便起。已起事不可滅。若僧時到僧忍聽。僧與般茶盧伽比丘作苦切羯磨。隨汝般茶盧伽比丘幾時作不清淨行惡口不止。隨爾所時。僧與汝等作苦切羯磨。是名白。如是白四羯磨。僧與般茶盧伽比丘作苦切羯磨竟。僧忍默然故。是事如是持。得苦切羯磨比丘行法者。是比丘不應與他受大戒。不應受他依止。不得畜沙彌。不得受教誡比丘尼羯磨。若先受不應教誡不應重犯苦切羯磨罪。不應作相似罪。不應作過是罪。不應呵諸羯磨。不應呵作羯磨人。不應出清淨比丘過罪。不應從他乞聽。不應言我當出汝罪。不應遮布薩自恣。不應違逆清淨比丘。應折伏心如法恭敬。若不如是法行者。盡形不得離是苦切羯磨。即時諸比丘。受佛教小卻一面。與般茶盧伽比丘作苦切羯磨。般茶盧伽比丘。得苦切羯磨已。心悔折伏恭敬柔軟。從僧乞解苦切羯磨。諸比丘以是事白佛。佛語諸比丘。若般茶盧伽心悔折伏。僧應與解。若更有如是人者。亦應與解。若比丘不如法行。僧不應與解苦切羯磨。若與他受大戒。與他作依止畜沙彌。若受教誡比丘尼羯磨。若教誡比丘尼。若重犯罪。若作相似罪。若作過是罪。若呵羯磨。若呵羯磨人。若從他乞聽。出清淨比丘罪。若言我當出汝罪。若遮說布薩自恣。違逆清淨比丘。不心悔折伏不柔軟。不應與解。若如法行。僧應與解苦切羯磨。不與他受大戒。不與他作依止。不畜沙彌。不受教誡比丘尼。若已羯磨。不教誡比丘尼。不重犯罪。不作相似罪。不作過是罪。不呵羯磨。不呵羯磨人。不從他乞聽。不出清淨比丘罪。不言我當出汝罪。不遮布薩自恣。不違逆清淨比丘。若心悔折伏柔軟。應與解苦切羯磨。解苦切羯磨法者。一心和合僧。般茶盧伽比丘從坐起。偏袒右肩脫革屣胡跪合掌。作是言。大德僧念。我般茶盧伽比丘。喜鬥諍相言。知是鬥諍相言比丘。便到其所言。汝等堅持是事莫為他擊。汝等取勝我當相助。復語第二部比丘言。汝等堅持是事莫為他擊。汝等取勝我當相助。以是因緣故。未破比丘便破。已破者不可和合。僧中未起事便起。已起事不可滅。故僧與我等作苦切羯磨。我等得苦切羯磨。心悔折伏。今從僧乞解苦切羯磨。我等般茶盧伽比丘。今心悔折伏。僧憐愍故。與我等解。第二第三亦如是乞。即時一比丘僧中唱言。大德僧聽。是般茶盧伽比丘。喜鬥諍相言。知是鬥諍比丘。便到其所言。汝等堅持是事。莫為他擊。汝等取勝我當相助。復語第二部比丘言。汝等堅持是事。莫為他擊。汝等取勝我當相助。以是因緣故。未破比丘便破。已破者不可和合。僧中未起事便起。已起事不可滅。故僧與作苦切羯磨。是般茶盧伽比丘。得苦切羯磨故。心悔折伏。今從僧乞解苦切羯磨。若僧時到僧忍聽。僧般茶盧伽比丘解苦切羯磨。是名白。如是白四羯磨。僧與般茶盧伽比丘解苦切羯磨竟。僧忍默然故。是事如是持<p>佛在舍衛國。爾時施越比丘。數數犯罪數數悔過。無有齊限。諸比丘以是事白佛。佛語諸比丘。汝等與施越比丘作依止羯磨。若更有如是比丘。亦應與作依止羯磨。佛言。比丘三事中有犯。應與作依止羯磨。若破戒若破見若破威儀。復有三種。喜鬥喜諍喜相言。有三種。作依止羯磨。非法非比尼。可破人不現前作。不先說其罪作。不令憶念作。有三種。作依止羯磨。如法如比尼。不可破人現前作。先說其罪作。令憶念作。有三種。可破非法作。別眾作。人不現前作。有三種。不可破如法作。和合眾作。人現前作。有三種。可破非法作。別眾作。不先說其罪作。有三種。不可破如法作。和合僧作。先說其罪作。有三種。可破非法作。別眾作。不令憶念作。有三種。不可破如法作。和合僧作。令憶念作。有三種。可破與不犯罪作。為不可悔過作。與已悔過作。有三種。不可破為犯作。為可悔過作。與未悔過作。有三種。可破非法作。別眾作。與不犯作。有三種。不可破如法作。和合僧作。為犯作。有三種。可破非法作。別眾作。為不可悔過作。有三種。不可破如法作。和合僧作。為可悔過作。有三種。可破非法作。別眾作。為已悔過作。有三種。不可破如法作。和合僧作。與未悔過作。依止羯磨有二種。一應教汝依止某甲住。二者應說依止羯磨法。依止羯磨法者。一心和合僧。一比丘眾中唱言。大德僧聽。是施越比丘。數數犯罪。數數懺悔。無有齊限。若僧時到僧忍聽。僧與施越比丘作依止羯磨。隨汝施越幾時作不清淨行不隨順道。隨爾所時。僧與汝作依止羯磨。是名白。如是白四羯磨。僧與施越比丘作依止羯磨竟。僧忍默然故。是事如是持。得依止羯磨比丘行法者。不應與他受大戒。不應受他依止。不得畜沙彌。不得受教誡比丘尼羯磨。若先受不應教誡。不應重犯罪。不應作相似罪。不應作過是罪。不應呵羯磨。不應呵作羯磨人。不應出清淨比丘過罪。不應從他乞聽。不應言我當出汝罪。不應遮布薩自恣。不應違逆清淨比丘。即時諸比丘。受佛教小卻一面。與施越比丘作依止羯磨。施越得羯磨故。心悔折伏柔軟。從僧乞解依止羯磨。諸比丘以是事白佛。佛語諸比丘。若施越比丘心悔折伏。僧應與解。若更有如是人者。亦應與解。若比丘不如法行。僧不應與解依止羯磨。若與他受大戒。與他作依止。畜沙彌。若受教誡比丘尼羯磨。若先受不應教誡比丘尼。若重犯罪。若作相似罪。若作過是罪。若呵羯磨。若呵羯磨人。若從他乞聽。若出清淨比丘罪。若言我當出汝罪。若遮布薩自恣。違逆清淨比丘。若不心悔折伏柔軟。不應與解。若如法行。僧應與解依止羯磨。不與他受大戒。不與他依止。不畜沙彌。不受教誡比丘尼羯磨。若先受不應教誡比丘尼。不重犯罪。不作相似罪。不作過是罪。不呵羯磨。不呵羯磨人。不從他乞聽不出清淨比丘罪。不言我當出汝罪。不遮布薩自恣。不違逆清淨比丘。若心悔折伏柔軟。應與解依止羯磨。解依止羯磨法者。一心和合僧。施越比丘從坐起。偏袒右肩脫革屣胡跪合掌。作是言大德僧念。我施越比丘。數數犯罪數數悔過。無有齊限。故僧與我作依止羯磨。我得依止羯磨故。心悔折伏。今從僧乞解依止羯磨。僧憐愍故。與我解。第二第三亦如是乞。即時一比丘僧中唱言。大德僧聽。是施越比丘。數數犯罪數數悔過。無有齊限僧與作依止羯磨。是施越比丘。得依止羯磨故。心悔折伏。今從僧乞解依止羯磨。若僧時到僧忍聽。僧與施越比丘解依止羯磨。是名白。如是白四羯磨。僧與施越比丘解依止羯磨竟。僧忍默然故。是事如是持<p>佛在舍衛國。爾時黑山國土。有馬宿滿宿二比丘。污他家行惡行。污他家皆見皆聞皆知。行惡行亦見亦聞亦知。是比丘共女人一床坐。共一盤食共器飲酒。中後食共食宿噉宿食。不受而食不受殘食法。鼓簧捻脣作音樂聲。齒作伎樂彈銅杅。彈多羅樹葉。作餘種種伎樂歌舞。著鬘瓔珞以香塗身。著香薰衣以水相灑。自手採華亦使人採。自貫花鬘亦使人貫。自頭上著華亦使人著。自著耳環亦使人著。自將他婦女去若使人將去。若令象鬥馬鬥車鬥步鬥羊鬥水牛鬥狗鬥雞鬥男鬥女鬥。亦自共鬥手打腳蹋四向馳走。變易服飾馳行跳躑。水中浮沒破截樹木。打臂拍髀啼哭大喚或嘯謬語諸異國語。躑絕反行如魚婉轉。擲物空中還自接取。與女人共大船上載令作伎樂。乘象馬車輿。與多人眾吹貝。導道入園林中。作如是種種惡不淨事。諸比丘以是事白佛。佛語諸比丘。汝等與馬宿滿宿比丘作驅出羯磨。若更有如是比丘。亦應與作驅出羯磨。佛言。比丘於三事中有犯。僧應與作驅出羯磨。若破戒破見破威儀。有三種。應作驅出羯磨。喜鬥喜諍喜相言。有三種。非法非比尼。作驅出羯磨。可破人不現前作。不先說其罪作。不令憶念作有三種。如法如比尼。作驅出羯磨。不可破人現前作。先說其罪作。令憶念作。有三種。可破非法作。別眾作。人不現前作。有三種。不可破如法作。和合僧作。人現前作。有三種。可破非法作。別眾作。不先說其罪作。有三種。不可破如法作。和合僧作。先說其罪作。有三種。可破非法作。別眾作。不令憶念作。有三種。不可破如法作。和合僧作。令憶念作。有三種。作驅出羯磨可破與不犯罪作。為不可悔過作。與已悔過作。有三種。作驅出羯磨。不可破為犯罪作。為可悔過作。與未悔過作。有三種。可破非法作。別眾作。與不犯罪作。有三種。不可破如法作。和合僧作。為犯罪作。有三種。可破非法作。別眾作。為不可悔過作。有三種。不可破如法作。和合僧作。為可悔過作。有三種。可破非法作。別眾作。與已悔過作。有三種。不可破如法作。和合僧作。與未悔過作驅出羯磨。驅出羯磨法者。一心和合僧。一比丘應僧中唱言。大德僧聽。是馬宿滿宿比丘。污他家行惡行。污他家皆見皆聞皆知。行惡行亦見亦聞亦知。僧今與某甲作驅出羯磨。若僧時到僧忍聽。僧與馬宿滿宿比丘作驅出羯磨。隨汝馬宿滿宿幾時不捨是不清淨行。隨爾所時。與汝作驅出羯磨。是名白。如是白四羯磨。僧與馬宿滿宿比丘作驅出羯磨竟。僧忍默然故。是事如是持。得驅出羯磨比丘行法者。不應與他受大戒。不得受他依止。不得畜沙彌。不得受教誡比丘尼羯磨。若先受不應教誡。不應重犯得驅出羯磨罪。不應作相似罪。不得作過是罪。不應呵羯磨。不應呵作羯磨人。不應出清淨比丘過罪。不應從他乞聽。不應言我當出汝罪。不應遮布薩自恣。不應違逆清淨比丘。應折伏心如法恭敬。若不如是法行者。盡形壽不得離驅出羯磨。即時諸比丘。受佛教小卻一面。與馬宿滿宿作驅出羯磨。馬宿滿宿得驅出羯磨故。心悔折伏柔軟。從僧乞解驅出羯磨。諸比丘以是事白佛。佛語諸比丘。若馬宿滿宿比丘心折伏者。僧應與解。若更有如是人。僧亦應與解。若比丘不如法行。僧不應與解驅出羯磨。若與他受大戒。與他作依止畜沙彌。若受教誡比丘尼羯磨。若教誡比丘尼。若重犯罪。若作相似罪。若作過是罪。若呵羯磨。若呵羯磨人。若從他乞聽。若出清淨比丘罪。若言我當出汝非。若遮布薩自恣。違逆清淨比丘。不心悔折伏柔軟。不應與解。若如法行。僧應與解驅出羯磨。不與他受大戒。不與他作依止。不畜沙彌。不受教誡比丘尼羯磨。不教誡比丘尼。不重犯罪。不作相似罪。不作過是罪。不呵羯磨不。呵羯磨人。不從他乞聽。不出清淨比丘罪。不言我出汝罪。不遮布薩自恣。不違逆清淨比丘。若心悔折伏柔軟。應與解驅出羯磨。解驅出羯磨法者。一心和合僧。馬宿滿宿比丘從坐起。偏袒右肩脫革屣胡跪合掌。作是言。大德僧憶念。我馬宿滿宿比丘。污他家行惡行。污他家皆見皆聞皆知。行惡行亦見亦聞亦知。故僧與我作驅出羯磨。我等得驅出羯磨故。心悔折伏。今從僧乞解驅出羯磨。僧憐愍故與我等解。第二第三亦如是乞。即時一比丘僧中唱言。大德僧聽。是馬宿滿宿比丘。污他家行惡行。污他家皆見皆聞皆知。行惡行亦見亦聞亦知。僧與作驅出羯磨。是馬宿滿宿比丘。得驅出羯磨故。心悔折伏。今從僧乞解驅出羯磨。若僧時到僧忍聽。僧與馬宿滿宿比丘解驅出羯磨。是名白。如是白四羯磨。僧與馬宿滿宿比丘作解驅出羯磨竟。僧忍默然故。是事如是持<p>佛在舍衛國。爾時迦尸國有聚落。名磨叉止陀。是中有豪貴居士。名曰質多羅。饒財多寶田宅人民奴婢眷屬。是人歸依佛法僧。不疑佛法僧。不疑苦集盡道。見諦得道。於磨叉止陀聚落菴羅林中。起僧房請比丘僧。願諸大德。於此菴羅林僧房中住。我當供養衣缽戶鉤時藥夜分藥七日藥盡形藥。亦能教讀誦經法答所問疑。唯除比尼。時有比丘。名鬱多羅。於質多羅居士菴羅林中。作僧房摩摩帝帝帝陀羅。爾時有優波斯那比丘和檀提子。與大比丘眾五百人俱。皆阿練兒納衣乞食。樂處空地來去坐立。飲食衣缽威儀清淨。起人敬心。遊行迦尸國。到磨叉止陀聚落。質多羅居士。見是客比丘來去坐立。飲食衣缽威儀清淨。即起敬心清淨。因是客比丘故。請僧明日到自舍食。時僧房主。聞質多居士不先語我因客比丘故請僧舍食。我是質多居士菴羅林中摩摩帝帝帝陀羅僧房主。質多居士不問我。因客比丘故請僧舍食。過是夜已。我當共是居士語。是鬱多羅比丘作是思惟。至地了著衣持缽到是居士舍。見辦種種多美飲食敷種種雜色坐具。問言。何以無胡麻歡喜丸。居士答言。我今樂說一喻。若聽者當說之。大德鬱多羅。北方有估客眾。擔雞東方市易。有烏來下。與雞共合生子。鳴時亦不能作雞聲。復不能作烏聲。設欲鳴時作雞烏聲。鬱多羅。汝亦復如是。雖種種說佛法善語。又說惡語。鬱多羅比丘言。汝呵罵我。此是汝菴羅僧房。還以相付。我當往東方詣佛所供養親侍。居士言。大德。住我僧房中。我當盡形供給衣缽戶鉤時藥夜分藥七日藥盡形藥。又當教讀誦經法答所問疑。唯除比尼。是比丘再三語居士言。汝呵罵我。此是汝菴羅僧房。還以相付。我往東方詣佛所供養親侍。是居士又第二第三請言。鬱多羅。住我僧房中。當盡形供養衣缽戶鉤時藥夜分藥七日藥盡形藥。又當教讀誦經法答所問疑。唯除比尼。爾時鬱多羅比丘。欲往東方詣佛所。時居士語言。汝所說事及我所說。具向佛說莫得增減。汝今不受我請。後必還來。鬱多羅比丘即持衣缽遊行。向舍衛國詣佛所。頭面禮佛足在一面立。諸佛常法。有客比丘來。以是語言問訊。可忍可足安樂住不。乞食不難道路不疲極耶。佛以是語問訊鬱多羅比丘。可忍可足安樂住不。乞食不難。道路不疲極耶。答言世尊。可忍可足安樂住。乞食不難道路不疲極。以是事向佛廣說。佛聞已語諸比丘。汝等與鬱多羅比丘作下意羯磨令向質多羅居士下意懺悔。若更有如是人。僧亦應與作下意羯磨。若比丘三事中有犯。應與作下意羯磨。破戒破見破威儀。又三種。應與作下意羯磨。喜鬥喜諍喜相言。若比丘有五法。僧應與作下意羯磨。若比丘呵責佛。若呵法若呵僧。若破戒若破威儀。又有五法。僧應與下意羯磨。若惡口向白衣若罵白衣。若毀呰白衣家。若別離白衣家。若方便求驅白衣出。欲令得衰惱。復有五法。僧應與作下意羯磨。惡口向比丘罵比丘。毀呰比丘。破比丘利養。求方便驅比丘出。令得衰惱。復有五法。僧應與作下意羯磨。教白衣共白衣鬥。教白衣共比丘鬥。教比丘共比丘鬥。教比丘共白衣鬥。說白衣所不喜事。僧作下意羯磨。作下意羯磨時。先應思惟三事。是居士所說為實不實。此比丘能作是事不。是比丘可令下意不。如是思惟已。然後作下意羯磨。作下意羯磨法者。一心和合僧。一比丘唱言。大德僧聽。質多居士供給僧。如事大家。是鬱多羅比丘。現前惡口呵罵。若僧時。到僧忍聽。僧與鬱多羅比丘作下意羯磨。令向質多居士懺悔。是名白。如是白四羯磨。僧與鬱多羅比丘作下意羯磨。令向質多居士懺悔竟。僧忍默然故。是事如是持。爾時僧應遣一堪能比丘。將鬱多羅比丘。到質多羅居士所。語居士言。是比丘現前惡口呵罵汝。僧已如法治。汝今聽是比丘懺悔。若受懺悔者。即時令是居士離聞處著可見處。鬱多羅比丘。應向是比丘作突吉羅懺悔。若是居士不受者。僧爾時應更與二堪能比丘語居士言。鬱多羅比丘現前惡口呵罵汝。僧已如法治。汝當受懺悔。若受者即令居士離聞處住可見處。鬱多羅比丘。應向二比丘作突吉羅懺悔。若復不受者。爾時僧即更受與若三若四堪能比丘語居士。是比丘現前惡口呵罵汝。僧已如法治。汝當受懺悔過。若受者即。令居士離聞處住可見處。鬱多羅比丘。應向是諸比丘作突吉羅懺悔。若復不受者。若是居士多知多識。有大勢力有官力賊力。自能作惡事惱亂眾僧。若令人作。僧應語是比丘言。是居士多知多識。有官力有賊力。能自作惡事。亦能令人作。汝當離是住處去。若是比丘強住者。眾僧無罪<p>佛在俱舍彌。爾時車匿比丘。犯可悔過罪。諸比丘憐愍欲益利安樂故。語其罪。教令如法見罪悔過。莫覆藏。車匿言。我不見罪。云何悔過。諸比丘以是事向佛廣說。佛語諸比丘。汝等與車匿作不見擯。若更有如是比丘。亦應與作。若比丘三事中有犯。應與作不見擯。破戒破見破威儀。復有三事。僧應與作不見擯。喜鬥喜諍喜相言。僧欲作不見擯時。先應思惟五事。若我等與是比丘作不見擯。不共布薩說戒自恣。不共作諸羯磨。不共中食。不共帶缽那。不得隨上座起禮迎送。以是因緣故。鬥諍事起相言相罵。僧破僧諍僧別僧異。思惟是五法已。不應作擯。若我等與是比丘作不見擯。不共布薩說戒自恣作諸羯磨。不共中食不共帶缽那。不隨上座起禮迎送。以是因緣故。不起鬥諍相言相罵。僧和合無諍無別無異。思惟是五事已。應與作不見擯。犯罪比丘亦應思惟五事。若諸比丘與我作不見擯。不得共我布薩說戒自恣作諸羯磨。不共中食不共帶缽那。不得隨上座起禮迎送。何以故。諸比丘樂持戒有慚愧。不能為我故隨愛隨瞋隨怖隨癡行。思惟是法已。應受不見擯。作不見擯羯磨法者。一心和合僧。一比丘僧中唱言。大德僧聽。是車匿比丘。犯罪不如法見。若僧時到僧忍聽。僧與車匿比丘作不見擯。隨汝車匿幾時犯罪不如法見。僧隨爾所時。與汝作不見擯。諸比丘不共汝作羯磨。不共汝住於僧事中。若白羯磨白二羯磨白四羯磨布薩自恣。不得入十四人數。不與汝共事共住。猒惡汝如旃陀羅。是名白。如是白四羯磨。僧與車匿比丘作不見擯羯磨竟。僧忍默然故。是事如是持。得不見擯比丘行法者。不應與他受大戒。不應受他依止。不應畜沙彌。不應受教誡比丘尼羯磨。若先受不應教誡。不應重犯罪。不應作相似罪。不應作過是罪。不應呵羯磨。不應呵羯磨人。不應受清淨比丘起禮迎送供養衣缽臥具洗腳拭腳腳机。若無病不應受他按摩。心悔折伏柔軟。佛言。若不如是法行者。盡形不得離是羯磨。即時諸比丘。受佛教已小遠一面。與車匿比丘作不見擯羯磨。作不見擯羯磨已。車匿比丘心不折伏。作是言。我何豫汝等事。我不數汝等。作是語已便持衣缽。向鴦伽國摩竭國迦尸國憍薩羅國鳩留國般闍羅國阿葉摩伽阿般提國。從一住處至一住處。諸國土比丘聞車匿被擯。不共作羯磨。若白羯磨白二羯磨白四羯磨布薩自恣。不入立十四人數。不得共事。猒惡如旃陀羅。皆不共住不共事。還來俱舍彌國。心悔折伏。從僧乞解不見擯。諸比丘以是事白佛。佛語諸比丘。汝等與車匿比丘解不見擯。若更有如是人。亦應與解。若比丘不如法行者。僧不應與解不見擯。若與他受大戒。與他作依止。若畜沙彌。若受教誡比丘尼羯磨。若教誡比丘尼。若重犯罪。若作相似罪。若作過是罪。若訶羯磨若呵羯磨人。若受清淨比丘起禮迎送供養衣缽臥具洗腳拭腳腳机。若不病受他按摩。若作白衣相。若作外道相。若與外道共事。不應作便作。不學比丘戒。呵罵比丘。惡口向比丘。毀呰比丘。作方便令僧失住處失供養。欲折伏界內界外比丘。喜鬥諍相言。心不折伏不恭敬柔軟。若如是行者。不應與解不見擯。若得不見擯比丘。不與他受大戒。不與他作依止。不畜沙彌。不受教誡比丘尼。羯磨。不教誡比丘尼。不重犯罪。不作相似罪。不作過是罪。不呵羯磨。不呵羯磨人。不受清淨比丘起禮迎送供養衣缽臥具。不受洗腳拭腳腳机。若不病不應受他按摩。不作白衣相外道相。不與外道共事。作所應作。學比丘戒。不呵罵比丘。不惡口向比丘。不毀呰比丘。不作方便令僧失住處失供養。不欲折伏界內界外比丘。不喜鬥諍相言。心悔折伏恭敬柔軟。若如是行者。應與解不見擯。解不見擯法者。一心和合僧。車匿比丘。應從坐起偏袒右肩脫革屣胡跪合掌作是言。大德僧念。我車匿。犯可悔過罪。不如法見故。僧與我作不見擯。諸比丘不與我共事共住作白羯磨白二羯磨白四羯磨布薩自恣及諸羯磨。不得入立十四人數。厭惡我如旃陀羅。今我車匿。已心悔折伏柔軟。從僧乞解不見擯羯磨。僧憐愍故。與我解。第二第三亦如是乞。即時一比丘僧中唱言。大德僧聽。是車匿比丘。犯罪不如法見。僧與作不見擯羯磨。諸比丘不與共事共住作白羯磨白二羯磨白四羯磨布薩自恣。不得入十四人數。厭惡如旃陀羅。車匿比丘。今心悔折伏。從僧乞解不見擯羯磨。若僧時到僧忍聽。與車匿比丘解不見擯羯磨。是名白。如是白四羯磨。僧與車匿比丘解不見擯羯磨竟。僧忍默然故。是事如是持<p>佛在俱舍彌國。爾時長老車匿。犯可悔過罪。諸比丘憐愍欲利益安樂故。語其過罪。教令如法悔過。答言。我見是罪。不能如法悔過。諸比丘以是事白佛。佛語諸比丘。汝等與車匿。作不作擯羯磨。若更有如是人。亦應與作。佛言。若比丘三事中隨犯。應與作不作擯羯磨。若破戒若破見若破威儀。應與不作擯。復有三事。僧應與不作擯。喜鬥喜諍喜相言。僧欲作不作擯時。先應思惟五事。若我等與是比丘作不作擯。不共布薩作諸羯磨。不共中食。不共帶缽那。不隨上座起禮迎送。以是因緣故。鬥諍事起相言相罵。僧破僧諍僧別僧異。思惟是五法已。不應作擯。若我等與是比丘作不作擯。不共布薩作諸羯磨。不共中食帶缽那。不隨上座起禮迎送。以是因緣故。不起鬥諍相言相罵。僧和合無諍無別無異。思惟是五法已。應與作擯。犯罪比丘亦應思惟五法。是諸比丘與我作不作擯。不得共我布薩自恣作諸羯磨。不共中食帶缽那。不隨上座起迎禮拜。何以故。諸比丘樂持戒有慚愧。不能為我故隨愛隨瞋隨怖隨癡行。思惟是五法已。應受不作擯羯磨。不作擯羯磨法者。一心和合僧。一比丘僧中唱言。大德僧聽。是車匿比丘。犯罪見罪。不能如法悔過。若僧時到僧忍聽。僧與車匿比丘作不作擯。隨汝車匿幾時犯罪見罪不能如法悔過。僧隨爾所時。與汝作不作擯。諸比丘不共汝作諸羯磨。若白羯磨白二羯磨白四羯磨布薩自恣。不得入立十四人數。不與汝共事共住。厭惡汝如旃陀羅。是名白。如是白四羯磨。僧與車匿比丘作不作擯羯磨竟。僧忍默然故。是事如是持。得不作擯比丘行法者。不應與他受具戒。不應與他作依止。不應畜沙彌。不應受教誡比丘尼羯磨。若先受不應教誡。不應重犯罪。不應作相似罪。不應作過是罪。不應呵羯磨。不應呵羯磨人。不應出清淨比丘過。不應受清淨比丘起禮迎送供養衣缽臥具。不應受洗腳拭腳腳机供養。除病不應受他按摩。應心悔折伏柔軟。佛言。若不如是法行者。盡形不得離是羯磨。即時諸比丘。受佛教小卻一面。與車匿比丘作不作擯羯磨已。車匿比丘心不折伏。作是言。我何豫汝等事。我不數汝等。作是語已便持衣缽。向鴦伽國摩竭國迦尸國憍薩羅國鳩留國阿葉磨伽阿般提國。從一住處至一住處。諸國土比丘。聞車匿比丘被擯。諸比丘不共作羯磨不共住。於眾事中若白羯磨白二羯磨白四羯磨布薩自恣。不得入立十四人數。不得共事共住。厭惡如旃陀羅。皆不共住共事。車匿比丘還俱舍彌國。心悔折伏。從僧乞解不作擯羯磨。諸比丘以是事白佛。佛語諸比丘。汝等與車匿比丘解不作擯。若更有如是人。亦應與解。若擯比丘不如行法者。僧不應與解。若與他受具戒。與他作依止。若畜沙彌。若受教誡比丘尼羯磨。若教誡比丘尼。若重犯罪。若作相似罪。若作過是罪。若呵羯磨。若呵羯磨人。若受清淨比丘起禮迎送供養衣缽臥具洗腳拭腳腳机。若不病受他按摩。若作白衣相。作外道相。若與外道共事。不應作便作。不學比丘戒。呵罵比丘。惡口向比丘。毀呰比丘。作方便令僧失住處失供養。欲折伏界內界外比丘。喜鬥諍相言。心不悔折伏恭敬柔軟。若不如是行者。不應與解不作擯。若得不作擯比丘。不與他受具戒。不與他作依止。不畜沙彌。不受教誡比丘尼羯磨。不教誡比丘尼。不重犯罪。不作相似罪。不作過是罪。不呵羯磨。不呵羯磨人。不受清淨比丘起禮迎送供養衣缽臥具洗腳拭腳腳机不病不受按摩。不作白衣相。不作外道相。不與外道共事。作所應作學比丘戒。不呵罵比丘。不惡口向比丘。不毀呰比丘。不作方便令僧失住處失供養。不欲折伏界內界外比丘。不喜鬥諍相言。心悔折伏恭敬柔軟。若如是行者。應與解不作擯。解不作擯法者。一心和合僧。車匿比丘。應從坐起偏袒右肩脫革屣胡跪合掌作是言。大德僧憶念。我車匿犯罪見罪不能如法悔故。僧與我作不作擯。諸比丘不與我共事共住作白羯磨白二羯磨白四羯磨布薩自恣。不得入立十四人數。厭惡我如旃陀羅。我車匿。今心悔折伏柔軟從僧乞解不作擯羯磨。僧憐愍故。與我解。第二第三亦如是乞。即時一比丘僧中唱言。大德僧聽。是車匿比丘。犯罪見罪不能如法悔過。僧與作不作擯羯磨。諸比丘不與共事共住共作白羯磨白二羯磨白四羯磨布薩自恣。不得入立十四人數。厭惡如旃陀羅。車匿比丘。得是羯磨故。心悔折伏柔軟。從僧乞解不作擯羯磨。若僧時到僧忍聽。與車匿比丘解不作擯羯磨是名白。如是白四羯磨。僧與車匿比丘解不作擯羯磨竟。僧忍默然故。是事如是持<p>佛在舍衛國。爾時阿利吒比丘。生惡邪見言。我如是知佛法義。佛所說障法行。是障法不能障道。諸比丘以是事白佛。佛語諸比丘。汝等與阿利吒比丘作不捨惡邪見擯。若更有如是人。亦應與作。佛言。若比丘三事中有犯應與作惡邪不除擯。若破戒若破見若破威儀。復有三事。喜鬥喜諍喜相言。僧與作惡邪不除擯。爾時先應思惟五法。若我等與是比丘作惡邪不除擯。不共布薩自恣作諸羯磨。不共中食帶缽那。不隨上座起禮迎送。以是因緣故。鬥諍事起相言相罵。僧破僧諍僧別僧異。思惟是事已。不應作擯。若我與是比丘作惡邪不除擯。不共布薩作諸羯磨。不共中食帶缽那。不隨上座起禮迎送。以是因緣故。不起鬥諍相言相罵。僧和合無諍無別無異。思惟是事已。應與作擯。犯罪比丘亦應思惟五事。是諸比丘與我作惡邪不除擯。不得共我布薩作諸羯磨。不得共我中食帶缽那。不隨上座起禮迎送。何以故。諸比丘有慚愧樂持戒。不能為我故隨愛隨瞋隨怖隨癡行。思惟是事已。應受惡邪不除擯。惡邪不除擯法者。一心和合僧。一比丘僧中唱言。大德僧聽。是阿利吒比丘生惡邪見言。我如是知佛法義。佛所說障法行。是障法不能障道。若僧時到僧忍聽。僧與阿利吒比丘作惡邪不除擯。汝阿利吒。隨汝幾時生惡邪見不如法悔過。僧隨爾所時。與汝作惡邪不除擯。諸比丘不共汝作羯磨。不共汝住於僧事中。若白羯磨白二羯磨白四羯磨布薩自恣。不得入十四人數。不與汝共事共住。厭惡汝如旃陀羅。是名白。如是白四羯磨。僧與阿利吒比丘作惡邪不除擯羯磨竟。僧忍默然故。是事如是持。惡邪不除擯比丘行法者。不應與他受具戒。不應與他作依止。不應畜沙彌。不應受教誡比丘尼羯磨。若先受者不應教誡。不應重作罪。不應作相似罪。不應作過是罪。不應呵羯磨。不應呵羯磨人。不應受清淨比丘起禮迎送供養衣缽臥具洗腳拭腳腳机。若不病不應受他按摩。應悔心折伏柔軟。佛言。若得擯比丘不如是行者。盡形不得離是羯磨。即時諸比丘。受佛教已小卻一面。與阿利吒比丘作惡邪不除擯。心悔折伏柔軟。從僧乞解。諸比丘以是事白佛。佛語諸比丘。汝等與阿利吒比丘解惡邪不除擯。若更有如是人。亦應與解。若擯比丘。不如惡邪不除擯行法者。僧不應與解。若與他受具戒。與他作依止。若畜沙彌。若受教誡比丘尼羯磨。若教誡比丘尼若重犯罪。若作相似罪。若作過是罪。若呵羯磨。若呵羯磨人。若受清淨比丘起禮迎送供養衣缽臥具洗腳拭腳腳机。若不病不應受他按摩。若作白衣相作外道相。若與外道共事。不應作便作。不學比丘戒。呵罵比丘。惡口向比丘。毀呰比丘。作方便令僧失住處失利養。欲折伏界內界外比丘。喜鬥諍相言。心不折伏恭敬柔軟。若如是行者。不應與解。若擯比丘。不與他受具戒。不與他作依止。不畜沙彌。不受教誡比丘尼羯磨。不教誡比丘尼。不重犯罪。不作相似罪。不作過是罪。不呵羯磨。不呵羯磨人。不受清淨比丘起禮迎送供養衣缽臥具洗腳拭腳腳机。不病不應受他按摩。不作白衣相外道相。不與外道共事。作所應作。學比丘戒。不呵罵比丘。不惡口向比丘。不毀呰比丘。不作方便令僧失住處失利養。不欲折伏界內界外比丘。不喜鬥諍相言。心悔折伏恭敬柔軟。若如是行者。應與解惡邪不除擯。解惡邪不除擯法者。一心和合僧。阿利吒比丘。應從坐起偏袒右肩脫革屣胡跪合掌作是言。大德僧憶念。我阿利吒生惡邪見。作如是言。我知佛法義。佛所說障法行。是障法不能障道故僧與我作惡邪不除擯。諸比丘不與我共事共住作白羯磨白二羯磨白四羯磨布薩自恣。不得入十四人數。厭惡我如旃陀羅。我阿利吒。今心悔折伏柔軟。從僧乞解惡邪不除擯羯磨僧憐愍故。與我解。第二第三亦如是乞。即時一比丘僧中唱言。大德僧聽。是阿利吒比丘生惡邪見。作如是言。我知佛法義。佛說障法行。是障法不能障道。僧與作惡邪不除擯羯磨。諸比丘不與共事共住作白羯磨白二羯磨白四羯磨布薩自恣。不得入十四人數。厭惡如旃陀羅。阿利吒比丘。得是羯磨故。心悔折伏柔軟。從僧乞解惡邪不除擯羯磨。若僧時到僧忍聽。與阿利吒比丘解惡邪不除擯羯磨。是名白。如是白四羯磨。僧與阿利吒比丘解惡邪不除擯羯磨竟。僧忍默然故。是事如是持<p>(八法般茶盧伽法第四竟)<p class='juan'>
十誦律卷第三十一</p>
</body></html>
