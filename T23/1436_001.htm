<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T23 </TITLE>
</head>
<BODY>

<p><p></li><p><b>　　<A NAME="n176"></A>No. 1436</b><p class='juan'>
十誦比丘波羅提木叉戒本</p>
<p><span class='byline'>　　　　姚秦三藏鳩摩羅什譯</span><br><p>大德僧聽。冬時一月過少一夜。餘有一夜三月在。老死至近。佛法欲滅。諸大德。為得道故。一心勤精進。所以者何。諸佛一心勤精進故。得阿耨多羅三藐三菩提。何況餘善道法。未受具戒者已出。僧今和合。先作何事(一人應言布薩說戒)諸大德。不來諸比丘。說欲及清淨<p class='lg'>　合十指爪掌　　供養釋師子<br>　我今欲說戒　　僧當一心聽<br>　乃至小罪中　　心應大怖畏<br>　有罪一心悔　　後更莫復犯<br>　心馬馳惡道　　放逸難禁制<br>　佛說切戒行　　亦如利轡勒<br>　佛口說教誡　　善者能信受<br>　是人馬調順　　能破煩惱軍<br>　若不受教敕　　亦不愛樂戒<br>　是人馬不調　　沒在煩惱軍<br>　若人守護戒　　如犛牛愛尾<br>　繫心不放逸　　亦如猴著鎖<br>　日夜常精進　　求實智慧故<br>　是人佛法中　　能得清淨命　</p><p>大德僧聽。今十五日布薩說波羅提木叉。若僧時到僧忍聽。僧一心作布薩說波羅提木叉。白如是<p>諸大德。今共作布薩說波羅提木叉。僧一心善聽。有罪者發露。無罪者默然。默然故。當知諸大德清淨。如一一比丘問答。是比丘眾中三唱亦如是。若有比丘。如是比丘眾中第三唱。憶有罪不發露。得故妄語罪。諸大德。故妄語罪。佛說遮道法。比丘於此中欲求清淨。憶有罪應發露。發露則安隱。不發露罪益深。諸大德已說波羅提木叉序。今問諸大德。是中清淨不。第二第三亦如是問。是中清淨不<p>諸大德。是中清淨。默然故。是事如是持<p>諸大德。是四波羅夷法。半月半月波羅提木叉中說<p>若比丘。共諸比丘入戒法中。不還戒戒羸不出。行婬法乃至共畜生。是比丘得波羅夷罪。不應共事<p>若比丘。若聚落中若空地。不與取。名盜物。如不與物取故。若王若王等。若捉若殺。若縛若擯。若輸金罪。若如是言。咄汝小兒。汝癡汝賊。如是相。比丘不與物取。是比丘得波羅夷罪。不應共事<p>若比丘。若人若似人。故自手奪命。若自持刀與。若教人持與。若教死若讚死。若如是語。咄人用惡活為死勝生。隨彼心樂死。種種因緣教死讚死。是人因是事死。是比丘得波羅夷罪。不應共事<p>若比丘。空無所有。不知不見過人法聖利滿足。若知若見作是語。我如是知如是見。是比丘後時若問若不問。為出罪求清淨故。作是言。我不知言知。不見言見。空誑妄語。是比丘得波羅夷罪。不應共事。除增上慢<p>諸大德。已說四波羅夷法。若比丘犯一一法。是比丘不得共住。不得共事如前後亦如是。是比丘得波羅夷罪。不應共事。今問諸大德。是中清淨不第二第三亦如是問。是中清淨不。諸大德。是中清淨。默然故。是事如是持<p>諸大德。是十三僧伽婆尸沙法。半月半月波羅提木叉中說<p>若比丘故出精。是比丘僧伽婆尸沙。除夢中<p>若比丘。婬亂變心。與女人身共合。若捉手。若捉臂。若捉髮。若捉一一身分。若上若下摩著細滑。僧伽婆尸沙<p>若比丘。婬亂變心。婬欲麤惡不善語。呼女人如年少男女相。僧伽婆尸沙<p>若比丘。婬亂變心。於女人前讚自供養己身。語姊妹。如我等比丘持戒。斷婬欲行善法。姊妹婬欲法。供養是第一。供養僧伽婆尸沙<p>若比丘行媒法。持男意至女邊。持女意至男邊。若為婦事。若私通事。乃至一交會時。僧伽婆尸沙<p>若比丘。無主為身自乞欲作房。應量作。是房量。長十二佛磔手。內廣七磔手。是比丘應將諸比丘示作房處無難處非妨處。諸比丘應示作房處無難處非妨處。若比丘。難處妨處自乞作房。無主為身。亦不將諸比丘示作房處。亦過量。僧伽婆尸沙<p>若比丘。有主自為欲作大房。是比丘。應將諸比丘示作房處無難處非妨處。諸比丘應示作房處無難處非妨處。若難處妨處有主為身作大房。亦不將諸比丘示作房處。僧伽婆尸沙<p>若比丘。瞋瞋故。不喜清淨無罪比丘。以無根波羅夷法謗。欲破彼比丘淨行。是比丘後時。若撿校若不撿校。知是事無根。無根故。是比丘住瞋法。語諸比丘言。我瞋故如是語。僧伽婆尸沙<p>若比丘。瞋瞋故不喜。異分異分事中取片若似片法。非波羅夷比丘。以波羅夷法謗。欲破彼比丘淨行。是比丘後時。若撿校若不撿校。知是異分異分事中取片若似片法。是比丘住瞋法。語諸比丘言。我瞋故如是語。僧伽婆尸沙<p>若比丘。為破和合僧故懃方便。若受破緣事故共諍。諸比丘應諫是比丘。大德。莫為破和合僧故懃方便。亦莫受破緣事故共諍。大德。當與僧同事。何以故。僧和合歡喜不諍。一心一學如水乳合。安樂行。大德捨是破僧因緣事。諸比丘如是諫時。若堅持是事不捨。諸比丘應第二第三諫。捨是事好。若不捨者。僧伽婆尸沙<p>是為破和合僧故懃方便。是比丘有餘比丘。親厚同意別異語。若一若二若眾多。是同意比丘語諸比丘。大德。是事中莫諫是比丘。何以故。是法語比丘善語比丘。是比丘說法不說非法。說善不說不善<p>是比丘知說非不知說。是比丘所說。皆是我等心所欲<p>是比丘欲忍可事。我等亦欲忍可。諸比丘應如是諫是同意比丘大德莫作是語。是法語比丘善語比丘。是比丘說法不說非法。說善不說不善<p>是比丘知說非不知說。是比丘所說。皆是我等心所欲。是比丘欲忍可事。我等亦欲忍可。大德。莫樂助破僧事。當樂助和合僧。何以故。僧和合歡喜不諍。一心一學如水乳合。安樂行。諸大德。當捨破僧同意別異語。是同意比丘。諸比丘如是諫時。若堅持是事不捨。諸比丘應第二第三諫。捨是事好。若不捨僧伽婆尸沙<p>若比丘。依止城若聚落住。是諸比丘行惡行污他家。皆見聞知。諸比丘應如是諫是諸比丘。大德。汝等行惡行污他家。皆見聞知。諸大德。汝等出去。不應是中住。是比丘語諸比丘言。諸大德。諸比丘隨愛瞋怖癡。何以故。有如是同罪比丘。有驅者有不驅者。諸比丘應語是比丘。諸大德。莫作是語。諸比丘隨愛瞋怖癡。有如是同罪比丘。有驅者有不驅者。何以故。諸比丘不隨愛瞋怖癡。諸大德。汝等行惡行污他家皆見聞知。諸大德捨是愛瞋怖癡語。汝等出去。不應是中住。是同意比丘。諸比丘如是諫時。若堅持是事不捨。諸比丘應第二第三諫。捨是事好。若不捨僧伽婆尸沙<p>有一比丘。惡性難共語。諸比丘應如法如善說所犯波羅提木叉中事。自身作不可共語。如是言。諸大德汝等莫語我若好若醜。我亦不語諸大德若好若醜。諸大德不須諫我。諸比丘應諫彼比丘。大德。諸比丘如法如善說所犯波羅提木叉中事。汝莫自身作不可共語。汝身當作可共語大德。當為諸比丘說如法如善。諸比丘亦當為大德說如法如善。何以故。諸如來眾得如是增長。所謂共說共諫共罪中出故。大德。捨是自身作不可共語業。諸比丘如是諫時。若堅持是事不捨。諸比丘應第二第三諫。捨是事好。若不捨僧伽婆尸沙<p>諸大德。已說十三僧伽婆尸沙法。九初犯罪四乃至三諫諸罪中。若比丘犯一一罪。知故覆藏隨幾時。應強令行波利婆沙。行波利婆沙已。是比丘應僧中六日六夜行摩那埵。行摩那埵已。次到阿浮訶那。如法作已。諸比丘心喜。二十比丘僧中應出罪。若少一人不滿二十眾。欲出是比丘罪。是比丘罪不得出。諸比丘亦可訶。是法應爾。今問諸大德。是中清淨不(第二第三亦如是問)諸大德是中清淨默然故是事如是持<p>諸大德。是二不定法。半月半月波羅提木叉中說<p>若比丘。共一女人。獨屏覆處可婬處坐。可信優婆夷。是比丘應三法中。若一一法說。若波羅夷。若僧伽婆尸沙。若波夜提。若比丘自言。我坐是處。應三法中隨所說法治。若波羅夷。若僧伽婆尸沙。若波夜提。隨可信優婆夷所說。種種餘法治是比丘。是初不定法<p>若比丘。共一女人。非屏覆處不可婬處坐。是比丘與女人。說麤惡婬欲語。可信優婆夷。二法中一一法說。若僧伽婆尸沙。若波夜提。若比丘自言。我坐是處。應二法中隨所說法治。若僧伽婆尸沙。若波夜提。隨可信優婆夷所說。種種餘法治是比丘。是二不定法。諸大德。已說二不定法。今問諸大德。是中清淨不(第二第三亦如是問)諸大德。是中清淨。默然故。是事如是持<p>諸大德。是三十尼薩耆波夜提法。半月半月波羅提木叉中說<p>若比丘。三衣具足訖。迦絺那衣時。長衣乃至十日應畜。若過畜。尼薩耆波夜提<p>若比丘。三衣具足訖。迦絺那衣時。三衣中若離一一衣餘處宿。尼薩耆波夜提。除僧羯磨。<p>若比丘。三衣具足訖。迦絺那衣時。若得非時衣。是比丘若須衣得自手取物。應疾作比丘衣畜。若得足者好。若不足若知更有得處。若為滿故。是比丘是衣乃至一月應畜。若過一月畜。尼薩耆波夜提<p>若比丘。從非親里比丘尼邊取衣。尼薩耆波夜提。除貿易<p>若比丘。使非親里比丘尼浣故衣。若染若打。尼薩耆波夜提<p>若比丘。從非親里居士若居士婦乞衣得者。尼薩耆波夜提<p>除因緣。因緣者。奪衣失衣燒衣濡衣。是名因緣<p>若比丘。奪衣失衣燒衣漂衣。從非親里居士若居士婦乞衣。若非親里居士若居士婦。自恣多與衣。是比丘若欲取。乃至上下衣應受。若過受。尼薩耆波夜提<p>若比丘。非親里居士若居士婦。為辦衣價。念言。我如是如是衣價。買如是如是衣。與某甲比丘。是比丘先不自恣。為好衣故少作因緣。便到非親里居士若居士婦所。作如是言。汝等善哉。辦如是如是衣價。買如是如是衣與我。為好故。若得是衣。尼薩耆波夜提<p>若比丘。非親里居士若居士婦。各各辦衣價。念言。我如是如是衣價。買如是如是衣。與某甲比丘。是比丘先不自恣請。為好衣故少作因緣。便到非親里居士若居士婦所。作如是言。汝等善哉。辦如是如是衣價。買合作一衣與我。為好故。若得是衣。尼薩耆波夜提<p>若比丘。若王若王臣。若婆羅門若居士。遣使送衣價。是使到是比丘所。語是比丘言。大德知不。是衣價。若王若王臣。若婆羅門若居士。所送。大德受是衣價。是比丘應語使如是言。諸比丘法。不應受衣價。我曹須衣時得清淨衣。應自手取物疾作衣畜。使語比丘言。大德。有執事人。常能為諸比丘執事不。須衣比丘應示使執事人。若守僧房人。若優婆塞。應語言。是人等常能為諸比丘執事。使向執事人所。語執事人言。善哉執事。如是如是衣價。買作如是如是衣。與某甲比丘。是比丘須衣時至。當來當與衣。使若自勸喻。若使人勸喻已。還到比丘所。到已白言。大德所示執事人。我勸喻作已。大德。須衣時往取。當與大德衣。須衣比丘應到執事所索衣。作是言。我須衣我須衣。第二第三亦如是索。若得衣者好。若不得第四第五極至第六。在執事前默然立。若第四第五極至第六。在執事前立。得衣者好。若不得。為得衣故。過是求。若得是衣。尼薩耆波夜提<p>若不得衣。隨衣價來處。若自去若遣使。應如是言。汝為某甲比丘送衣價。是比丘於汝衣價竟不得用。汝自知財莫使失。是事法爾<p>若比丘。新憍奢耶作敷具。尼薩耆波夜提<p>若比丘。純黑羺羊毛。作新敷具。尼薩耆波夜提<p>若比丘。欲作新敷具。應用二分純黑羺羊毛。第三分白。第四分下。若比丘。不用二分純黑羺羊毛第三分白第四分下作新敷具。尼薩耆波夜提<p>若比丘。欲作新敷具。故敷具必應滿六年畜。若比丘六年內故敷具<p>若捨若不捨。更作新敷具。尼薩耆波夜提。除僧羯磨<p>若比丘。欲作新尼師壇。故尼師壇四邊。各取一修伽陀磔手。為壞好色故。若比丘不取故尼師壇四邊各一修伽陀磔手壞色。為好故。尼薩耆波夜提<p>若比丘。行道中得羺羊毛欲受。是比丘應自手取。乃至三由旬。若無代過擔者。尼薩耆波夜提<p>若比丘。使非親里比丘尼浣染擘羺羊毛。尼薩耆波夜提<p>若比丘。自手取金銀。若使人取。若教他取。尼薩耆波夜提<p>若比丘。以金銀買種種物。尼薩耆波夜提<p>若比丘。種種販賣。尼薩耆波夜提<p>若比丘。畜長缽得至十日若過畜。尼薩耆波夜提<p>若比丘。所用缽不滿五綴。更乞新缽。為好故。尼薩耆波夜提<p>是比丘是缽。應比丘眾中捨。是比丘眾中最下缽應與。應如是教。汝比丘受是缽乃至破。是事法爾<p>若比丘。自乞縷。使非親里織師織。尼薩耆波夜提<p>若比丘。非親里居士若居士婦。使織師為比丘織作衣。是比丘先不自恣請。為好衣故。少作因緣。往到織師所語織師言。汝知不。此衣為我作。汝好織令緻廣。我或當與汝少物。是比丘若自勸喻。若使人勸喻已。後時與少物。乃至一食。若一食具。若一食直。為得衣故。若得是衣。尼薩耆波夜提<p>若比丘。與他比丘衣。後瞋恚忿心不喜。若自奪若使人奪。作是言。汝比丘還我衣來。不與汝。尼薩耆波夜提。是比丘應諸比丘前捨是衣<p>若比丘。十日未至自恣。得急施衣。是比丘若須衣。得自手取物。乃至衣時應畜。若過畜。尼薩耆波夜提<p>若比丘。夏三月過有閏。未滿八月。若阿蘭若比丘。在阿蘭若處住。意有疑恐怖畏難。若是比丘欲三衣中若一一衣著舍內<p>若有因緣出界故離衣宿。極至六夜。若過宿。尼薩耆波夜提<p>若比丘。春殘一月。比丘應求雨浴衣。半月應畜。若比丘春殘一月內求雨浴衣。過半月畜。尼薩耆波夜提<p>若比丘。知檀越欲與僧物。自迴向己。尼薩耆波夜提<p>若比丘。佛聽諸病比丘。服四種含消藥。酥油蜜石蜜。是藥病比丘殘共宿。極至七日應服。若過七日。尼薩耆波夜提<p>諸大德。已說三十尼薩耆波夜提法。今問。諸大德。是中清淨不。(第二第三亦如是問)諸大德。是中清淨。默然故。是事如是持<p>諸大德。是九十波夜提法。半月半月波羅提木叉中說<p>若比丘。故妄語波夜提<p>若比丘。毀訾語波夜提<p>若比丘。兩舌鬥他比丘者。波夜提<p>若比丘。知僧如法斷事竟。還更發起。波夜提<p>若比丘。為女人說法若過五六語。波夜提。除有智男子<p>若比丘。以闡陀偈句。教未受具戒人者。波夜提<p>若比丘未受具戒人前。自為身說過人法。若知若見。自稱言。我如是知如是見。乃至實。波夜提<p>若比丘。知他比丘麤罪。向未受具戒人說。波夜提。除僧羯磨<p>若比丘。先歡喜聽。後如是言。諸比丘隨親厚。迴僧物與。波夜提<p>若比丘。說戒時作是言。何用說是雜碎戒為。半月半月波羅提木叉中說。說是戒故。諸比丘心悔心壞心惱心熱。憂愁不樂生反戒心。作是輕呵戒者。波夜提<p>若比丘。殺眾草木波夜提<p>若比丘嫌罵波夜提<p>若比丘。不隨問答惱他。波夜提<p>若比丘。僧臥具若坐床。若臥床若鉤縶。若坐臥具。露地若自敷若使人敷。是中若坐若臥。去時不自舉不教人舉。波夜提<p>若比丘。比丘房舍。中敷臥具。若自敷若使人敷。是中若坐若臥。去時不自舉不教人舉。波夜提<p>若比丘。比丘房舍中。瞋恚忿心不喜。若自挽出。若使人挽出。如是言。出去滅去。汝不應是中住。是因緣故不異。波夜提<p>若比丘。比丘房舍中。知諸比丘先安住敷臥具竟。後來強以臥具。若自敷若使人敷。作是念。若不樂者自當出去。是因緣故不異。波夜提<p>若比丘。比丘重閣上。若尖腳坐床若臥床。用力若坐若臥。波夜提<p>若比丘。知水有蟲。若自澆草土。若使人澆。波夜提<p>若比丘。欲作大房舍。從戶牖平地邊漸次。若二若三壘令堅牢。若過壘。波夜提<p>若比丘僧。不差教誡比丘尼。波夜提<p>若比丘。僧雖差教誡比丘尼。是比丘乃至日沒時。波夜提<p>若比丘。如是語。為供養利故。諸比丘教化比丘尼。波夜提<p>若比丘。與比丘尼議共道行。乃至到一聚落。波夜提。除因緣。因緣者。若多伴所行道。有疑怖畏。是名因緣<p>若比丘。與比丘尼議共載船。若上水若下水。波夜提。除直度<p>若比丘。與非親里比丘尼衣。波夜提<p>若比丘。與非親里比丘尼作衣。波夜提<p>若比丘。共比丘尼。獨屏覆處坐。波夜提<p>若比丘。共女人獨露處坐。波夜提<p>若比丘。知比丘尼讚因緣得食食。波夜提。除先白衣時善因緣<p>若比丘。數數食波夜提。除因緣。因緣者。病時布施衣時。是名因緣<p>若比丘。施一食處。無病比丘應一食。若過一食。波夜提<p>若比丘。到白衣家自恣多與。若餅若糗。諸比丘若須。若二若三缽應受。若過是取。波夜提。二三缽受已出外。應與餘善比丘。是事法爾<p>若比丘。食竟不受殘食法。若食波夜提<p>若比丘。知他比丘食竟不受殘食法。強勸自恣多與飲食。如是言。比丘食。為惱故作是念。令是比丘乃至少許時得惱。是因緣故不異。波夜提<p>若比丘。別眾食波夜提。除因緣。因緣者。病時。作衣時。欲道行時。欲船上行時。大會時。外道沙門施食時。是名因緣<p>若比丘。非時食波夜提<p>若比丘。殘宿食食波夜提<p>若比丘。不受飲食著口中。波夜提。除水及楊枝<p>若比丘。諸家中如是美食。乳酪生酥熟酥油魚肉脯。若比丘無病。如是美食為身索。波夜提<p>若比丘。知水有蟲取用。波夜提<p>若比丘。食家中臥處坐。波夜提<p>若比丘。食家中獨與一女人臥處強坐。波夜提<p>若比丘。裸形外道。若出家男。若出家女。自手與食。波夜提<p>若比丘。軍發行往觀。波夜提。除因緣<p>若比丘。有因緣到軍中。乃至二宿應住。若過宿。波夜提<p>若比丘。乃至二宿軍中住。觀軍發行主將幢麾軍陣合戰。波夜提<p>若比丘。瞋他比丘。恚忿不喜手打。波夜提<p>若比丘。瞋他比丘。恚忿不喜手搏。波夜提<p>若比丘。知他比丘麤罪。覆藏乃至一宿。波夜提<p>若比丘。語彼比丘。大德來至諸家。使與汝多美飲食。是比丘。不使與彼比丘食。如是言。汝去。共汝若坐若語不樂。我獨坐獨語樂。欲令惱故作是念。令是比丘乃至少時得惱。是因緣故不異。波夜提<p>若比丘。無病欲露地自炙。若草木牛屎糞掃。若自燒若使人燒。波夜提<p>若比丘。如法僧事與欲竟。後更呵。波夜提<p>若比丘。未受具戒人。共一房宿過二夜。波夜提<p>若比丘。作是言。我如是知佛法義。行障道法不能障道。是比丘。諸比丘應如是諫。汝大德。莫作是語。我如是知佛法義。行障道法不能障道。汝莫謗佛。莫誣佛。謗佛不善。佛不作是語。佛種種因緣說行障道法實障道。汝大德。捨是惡邪見。是比丘。諸比丘如是諫時。若堅持是事不捨<p>諸比丘應第二第三諫。捨是事好。若不捨波夜提<p>若比丘。知是人如是語不如法悔。不捨惡邪見故擯。若畜使共事若語共宿。波夜提<p>若有沙彌作是言。我如是知佛法義。行諸欲不能障道。是沙彌。諸比丘應如是教。汝沙彌。莫作是語。我如是知佛法義。行諸欲不能障道。汝莫謗佛莫誣佛。謗佛不善。佛不作是語。佛種種因緣說行諸欲能障道。汝沙彌。捨是惡邪見。是沙彌。諸比丘如是教時。若堅持不捨<p>諸比丘應第二第三教。捨是事好。若不捨者。諸比丘應如是語。汝沙彌。從今日不應言佛是我師。亦不應隨諸比丘後行。諸餘沙彌。得共比丘乃至一宿兩宿。汝亦無是事。癡人出去滅去。莫此中住。若比丘。知是擯沙彌。若畜使一房舍宿。波夜提<p>若比丘。若寶若名寶。若自取若語取是物。波夜提。除僧房內。若住處內。若寶若名寶。僧房內住處內。如是生心。是誰有是主取去。是事法爾<p>若比丘。得新衣應三種壞色。一一壞色。若青若泥若木蘭<p>若比丘三種壞色中不一一壞色。若青若泥若木蘭作新衣。波夜提<p>若比丘。半月內浴。波夜提。除因緣。因緣者。春殘一月半。夏初一月。是二月半。名熱時。除病時風時雨時作時行路時。是名因緣<p>若比丘。故奪畜生命。波夜提<p>若比丘。故令他比丘心疑。作是念。令是比丘乃至少時得惱。是因緣故不異。波夜提<p>若比丘指痛挃波夜提<p>若比丘水中戲波夜提<p>若比丘。共女人一房舍宿。波夜提<p>若比丘。自恐怖他比丘。若使人恐怖。乃至戲笑。波夜提<p>若比丘。他比丘若缽若衣若戶鉤鑰若革屣若針筒。如是一一生活具。若自藏若使人藏。乃至戲笑。波夜提<p>若比丘。與比丘比丘尼式叉摩那沙彌沙彌尼衣。輒還用。波夜提<p>若比丘。無根僧伽婆尸沙法。謗他比丘。波夜提<p>若比丘。與女人議共道行。乃至到一聚落。波夜提<p>若比丘。與賊眾議共道行。乃至到一聚落。波夜提(七十)<p>若比丘。不滿二十歲人與受具足戒。波夜提。是人不得戒。諸比丘亦可呵。是事法爾<p>若比丘。自手掘地。若使人掘。若指示言掘是。波夜提<p>若比丘。受四月自恣請。過是受者。波夜提。除常自恣請。除數數自恣請。除獨自恣請<p>若比丘。說戒時如是言。我今未學是戒。先當問諸比丘誦修多羅毘尼阿毘曇者。波夜提<p>若比丘。欲得法利。是波羅提木叉中應學。亦應問諸比丘誦修多羅毘尼阿毘曇者。應如是言。諸大德。是語有何義。是事法爾<p>若比丘共諸比丘鬥亂諍訟時。屏處默然立聽作是念。諸比丘。所說我當憶持。波夜提<p>若比丘。僧斷事時默然起去。波夜提<p>若比丘。輕他比丘。波夜提<p>若比丘飲酒。波夜提<p>若比丘。非時入聚落。不白善比丘。波夜提。除因緣<p>若比丘。請食食前食後行至餘家。波夜提<p>若比丘。剎帝利王水澆頂。夜未曉未藏寶。若門藝門藝邊過。波夜提。除大因緣<p>若比丘。說戒時如是言。我今始知是法半月半月入戒經中說。諸比丘知是比丘乃至若二若三說戒中坐。何況多。是比丘不以不知故得脫。隨所犯罪如法治。應呵令厭。汝大德。汝失無利。汝不善。汝說戒時不敬說戒。不作是念。實有是事。不貴重。不著心中。不一心念。不攝耳聽法從彼事。波夜提<p>若比丘。若骨若齒若角作針筒。波夜提<p>若比丘。欲作坐床若臥床。足應高八指。除入梐。若過作。波夜提<p>若比丘。自以兜羅綿貯褥。若使人貯。波夜提<p>若比丘。欲作雨浴衣。應料量。是中量。長六修伽陀磔手。廣二修伽陀磔手半。若過作。波夜提<p>若比丘。欲作覆身衣。應料量。是中量。長四修伽陀磔手。廣二修伽陀磔手半。若過作。波夜提<p>若比丘。欲作尼師壇。應料量。是中量。長二修伽陀磔手。廣一修伽陀磔手半。若益一磔手縷。若過作。波夜提<p>若比丘。佛衣等量作衣。若過佛衣量。波夜提。是中佛衣量。長九修伽陀磔手。廣六修伽陀磔手。是名佛衣量<p>諸大德。已說九十波夜提法。今問。諸大德。是中清淨不。(第二第三亦如是問)諸大德。是中清淨。默然故。是事如是持<p>諸大德。是四波羅提提舍尼法。半月半月波羅提木叉中說<p>若比丘無病。白衣家內非親里比丘尼邊。自手受食。是比丘。應諸比丘邊出罪如是言。諸大德。我墮可呵法所不應作。是可出法我今出。是第一波羅提提舍尼法<p>有諸比丘。白衣家請食。是中一比丘尼立指示。與是比丘飯。與是比丘羹。諸比丘應語是比丘尼。小住姊妹。待諸比丘食竟。若諸比丘中。乃至無一比丘能語是比丘尼。姊妹小住待諸比丘食竟。是比丘應餘比丘邊出罪如是言。諸大德。我墮可呵法所不應作。是可出法我今出。是第二波羅提提舍尼法<p>有諸學家中。僧作學家羯磨。若比丘知是學家中僧作學家羯磨。先不請後來自手受飯食。是比丘應餘比丘邊出罪如是言大德。我墮可呵法所不應作。是可出法我今出。是第三波羅提提舍尼法<p>有僧阿蘭若處住。有疑怖畏。若比丘先知如是阿蘭若住處有疑怖畏。僧亦不作羯磨。不精舍外受飲食。精舍內受飲食。是比丘應餘比丘邊出罪。如是言。大德。我墮可呵法所不應作。是可出法我今出。是第四波羅提提舍尼法<p>諸大德。已說四波羅提提舍尼法。今問。諸大德。是中清淨不。(第二第三赤如是問)諸大德。是中清淨。默然故是事如是持<p>諸大德。是眾學法。半月半月波羅提木叉中說<p>不高著內衣。應當學<p>不下著內衣。應當學<p>不參差著內衣。應當學<p>不如釿頭著內衣應當學<p>不如多羅葉著內衣。應當學<p>不如象鼻著內衣。應當學<p>不如糗團著內衣。應當學<p>不細[<a href='javascript:showpic("../fontimg/034730.gif")'>袖-由+聶</a>]著內衣。應當學<p>不如兩耳著內衣。應當學<p>不生起著內衣。應當學<p>不細生疏著內衣。應當學<p>周齊著內衣。應當學<p>不高被衣。應當學<p>不下被衣。應當學<p>不參差被衣。應當學<p>齊整被衣。應當學<p>好覆身入白衣舍。應當學<p>好覆身白衣舍坐。應當學<p>善好入白衣舍。應當學<p>善好白衣舍坐。應當學<p>不眄視入白衣舍。應當學<p>不眄視白衣舍坐。應當學<p>不嗅入白衣舍。應當學<p>不嗅白衣舍坐。應當學<p>不自大入白衣舍。應當學<p>不自大白衣舍坐。應當學<p>小聲入白衣舍。應當學<p>小聲白衣舍坐。應當學<p>不胡跪入白衣舍。應當學<p>不胡跪白衣舍坐。應當學<p>不覆頭入白衣舍。應當學<p>不覆頭白衣舍坐。應當學<p>不襆頭入白衣舍。應當學<p>不襆頭白衣舍坐。應當學<p>不扠腰入白衣舍。應當學<p>不扠腰白衣舍坐。應當學<p>不現胸入白衣舍。應當學<p>不現胸白衣舍坐。應當學<p>不現脅入白衣舍。應當學(四十)<p>不現脅白衣舍坐。應當學<p>不反抄衣入白衣舍。應當學<p>不反抄衣白衣舍坐。應當學<p>不左右抄衣入白衣舍。應當學<p>不左右抄衣白衣舍坐。應當學<p>不放衣掉入白衣舍。應當學<p>不放衣掉白衣舍坐。應當學<p>不掉臂入白衣舍。應當學<p>不掉臂白衣舍坐。應當學<p>不搖肩入白衣舍。應當學(五十)<p>不搖肩白衣舍坐。應當學<p>不搖頭入白衣舍。應當學<p>不搖頭白衣舍坐。應當學<p>不搖身入白衣舍。應當學<p>不搖身白衣舍坐。應當學<p>不攜手入白衣舍。應當學<p>不攜手白衣舍坐。應當學<p>不躄行入白衣舍。應當學<p>不躄行白衣舍坐。應當學<p>不累腳入白衣舍。應當學<p>不累腳白衣舍坐。應當學<p>不掌扶頰白衣舍坐。為白衣笑故。應當學<p>一心受飯。應當學<p>一心受羹。應當學<p>不溢缽受飯食。應當學<p>羹飯等食。應當學<p>不偏刳食。應當學<p>不缽中擇好飯食。應當學<p>不大摶飯食。應當學<p>摶飯可口食。應當學<p>不張口待飯食。應當學<p>不含食語。應當學<p>不嚙半食。應當學<p>不嚼食作聲食。應當學<p>不全吞食食。應當學<p>不味咽食食。應當學<p>不吐舌食。應當學<p>不嗅食食。應當學<p>不舐手食。應當學<p>不指抆缽食。應當學<p>不棄飯食。應當學<p>不振手食。應當學<p>不污手受食器。應當學<p>不得以飯覆羹更望得。應當學<p>不病不得為身索羹飯。應當學<p>不得嫉心看比坐缽中。應當學<p>一心觀缽食。應當學<p>次第食。應當學<p>不應洗缽水棄白衣舍內。除語檀越。應當學<p>人騎馬不應為說法。除病。應當學<p>人在前比丘在後。不應為說法。除病。應當學<p>人在道中比丘在道外。不應為說法。除病。應當學<p>人在高比丘在下。不應為說法。除病。應當學<p>人坐比丘立。不應為說法。除病。應當學<p>人臥比丘坐。不應為說法。除病。應當學<p>人覆頭。不應為說法。除病。應當學<p>人襆頭。不應為說法。除病。應當學<p>人扠腰。不應為說法。除病。應當學<p>人現胸。不應為說法。除病。應當學<p>人現脅。不應為說法。除病。應當學(一百)<p>人反抄衣。不應為說法。除病。應當學<p>人左右反抄衣。不應為說法。除病。應當學<p>人放衣掉。不應為說法。除病。應當學<p>人著屐。不應為說法。除病。應當學<p>人著革屣。不應為說法。除病。應當學<p>人捉杖。不應為說法。除病。應當學<p>人捉蓋。不應為說法。除病。應當學<p>人捉五尺刀。不應為說法。除病。應當學<p>人捉小刀。不應為說法。除病。應當學<p>人捉弓箭種種器杖。不應為說法。除病。應當學<p>不應生草上大小便涕唾。除病。應當學<p>不應淨用水中大小便涕唾。除病。應當學<p>不應立大小便。除病。應當學<p>樹過人不應上。除大因緣。應當學<p>諸大德。已說眾學法。今問。諸大德。是中清淨不(第二第三亦如是問)諸大德。是中清淨。默然故。是事如是持<p>諸大德。是七滅諍法。半月半月波羅提木叉中說<p>應與現前毘尼人。當與現前毘尼<p>應與憶念毘尼人。當與憶念毘尼<p>應與不癡毘尼人。當與不癡毘尼<p>應與自言治人。當與自言治<p>應與覓罪相人。當與覓罪相<p>應與多覓罪相人。當與多覓罪相<p>種種僧中諍事起。如草布地除滅。應當學<p>諸大德。已說七滅諍法。今問諸大德。是中清淨不。(第二第三亦如是問)諸大德。是中清淨默然故是事如是持<p>諸大德已說戒序。已說四波羅夷法。已說十三僧伽婆尸沙法。已說二不定法。已說三十尼薩耆波夜提法。已說九十波夜提法。已說四波羅提提舍尼法。已說眾學法。已說七滅諍法。是事入佛戒經中半月半月波羅提木叉中說。及餘隨道戒法中。是中諸大德。一心歡喜不諍。如水乳合安樂行。應當學<p>毘婆尸佛如來無所著等正覺。為六百二十萬比丘前後圍遶。說是戒經<p class='lg'>　忍辱第一道　　涅槃佛稱最<br>　出家惱他人　　不名為沙門　</p><p>尸棄佛如來無所著等正覺。為八十萬比丘前後圍遶。說是戒經<p class='lg'>　譬如明眼人　　能避險惡道<br>　世有聰明人　　能遠離諸惡　</p><p>毘缽施佛如來無所著等正覺。為十萬比丘前後圍遶。說是戒經<p class='lg'>　不惱不說過　　如戒所說行<br>　飯食知節量　　常樂在閑處<br>　心淨樂精進　　是名諸佛教　</p><p>拘留孫佛如來無所著等正覺。為四萬比丘前後圍遶。說是戒經<p class='lg'>　譬如蜂採花　　不壞色與香<br>　但取其味去　　比丘入聚落<br>　不破壞他事　　不觀作不作<br>　但自觀身行　　諦視善不善　</p><p>拘那含佛如來無所著等正覺。為三萬比丘前後圍遶。說是戒經<p class='lg'>　欲得好心莫放逸　　聖人善法當懃學<br>　若有知寂一心人　　乃能無復憂愁患　</p><p>迦葉佛如來無所著等正覺。為二萬比丘前後圍遶。說是戒經<p class='lg'>　一切惡莫作　　當具足善法<br>　自淨其志意　　是名諸佛教　</p><p>我釋迦牟尼佛如來無所著等正覺。為千二百五十未曾有僧前後圍遶。說是戒經<p class='lg'>　護身為善哉　　能護口亦善<br>　護意為善哉　　護一切亦善<br>　比丘護一切　　便得離眾惡<br>　比丘守口意　　身不犯眾惡<br>　是三業道淨　　得聖所得道　</p><p class='lg'>　若人撾罵不還報　　於嫌恨人心不恨<br>　於瞋人中心常淨　　見人為惡自不作　</p><p class='lg'>　七佛為世尊　　能救護世間<br>　所可說戒經　　我已廣說竟<br>　諸佛及弟子　　恭敬是戒經<br>　恭敬戒經已　　各各相恭敬<br>　慚愧得具足　　能得無為道<br>　已說戒經竟　　僧一心布薩　</p><p class='juan'>
十誦比丘波羅提木叉戒本</p>
</body></html>
