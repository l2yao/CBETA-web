<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T23 </TITLE>
</head>
<BODY>

<p><p></li><p><b>　　<A NAME="n178"></A>No. 1437</b><p class='juan'>
十誦比丘尼波羅提木叉戒本一卷</p>
<p><span class='byline'>　　　　宋長干寺沙門釋法顯集出</span><br><p><b>　　<A NAME="n180"></A>說法章</b><p>大德尼僧聽。冬時一月過少一夜。餘有一夜三月在。老死至近。佛法欲滅<p><b>　　<A NAME="n181"></A>第二教戒章</b><p>諸大德。為得道故。一心勤精進。所以者何。諸佛一心勤精進故。得阿耨多羅三藐三菩提。何況餘善道法<p><b>　　<A NAME="n182"></A>第三會坐章</b><p>未受具足者已出。僧今和合。先作何事(一人答布薩說波羅提木叉)諸大德。不來諸比丘尼。說欲及清淨<p><b>　　<A NAME="n183"></A>第四供養章</b><p class='lg'>　合十指爪掌　　供養釋師子<br>　我今欲說戒　　僧當一心聽<br>　乃至小罪中　　心應大怖畏<br>　有罪一心悔　　後更莫復犯<br>　心馬馳惡道　　放逸難禁制<br>　佛說切戒行　　亦如利轡勒<br>　佛口說教誡　　善者能信受<br>　是人馬調順　　能破煩惱軍<br>　若不受教敕　　亦不愛樂戒<br>　是人馬不調　　沒在煩惱軍<br>　若人守護戒　　如犛牛愛尾<br>　繫心不放逸　　亦如猴著鎖<br>　日夜常精進　　求實智慧故<br>　是人佛法中　　能得清淨命　</p><p><b>　　<A NAME="n184"></A>第五和眾章</b><p>大德尼僧聽。今十五日布薩說波羅提木叉。若僧時到僧忍聽。僧一心作布薩說波羅提木叉。如是白<p><b>　　<A NAME="n185"></A>第六淨眾章</b><p>諸大德。今共作布薩說波羅提木叉。僧一心善聽。有罪者發露。無罪者默然。默然故。當知諸大德清淨。如一一比丘尼問答。是比丘尼眾中三唱亦如是。若有比丘尼。如是比丘尼眾中第三唱。憶有罪不發露。得故妄語罪。諸大德。故妄語罪。佛說遮道法。比丘尼於此中欲求清淨。憶有罪應發露。發露則安隱。不發露罪益深<p>諸大德。已說波羅提木叉序。今問諸大德。是中清淨不。第二第三亦如是問。是中清淨不。諸大德。是中清淨。默然故。是事如是持<p>諸大德。是八波羅夷法。半月半月波羅提木叉中說<p>若比丘尼。同入比丘尼學法。不捨戒戒羸不出。行婬法乃至共畜生。是比丘尼犯波羅夷。不應共住<p>若比丘尼。若聚落若空地。不與取。名盜物。如不與物取故。若王若王等。若捉若殺。若縛若擯。若輸金罪。若言。汝小兒汝賊汝癡。如是相。不與物取。是比丘尼犯波羅夷。不應共住<p>若比丘尼。若人若似人。故自手奪命。若持刀與。若教死若讚死。作是言。人用惡活為。死勝生。隨彼心樂死。種種因緣教死讚死。是人因是事死。是比丘尼犯波羅夷。不應共住<p>若比丘尼。不知不見。空無過人法。自言。我如是知如是見。是比丘尼後時若問若不問。貪利養故。不知言知。不見言見。空誑妄語。除增上慢。是比丘尼犯波羅夷。不應共住<p>若比丘尼。有漏心聽漏心男子。髮際已下至膝腕已上。卻衣順摩逆摩。牽推按搯抱上抱下。是比丘尼犯波羅夷。不應共住<p>若比丘尼。有漏心聽漏心男子。捉手捉衣共立共語。共期入屏覆處。待男子來。與身如白衣女。以此八事示貪著相。是比丘尼犯波羅夷。不應共住<p>若比丘尼。知比丘尼犯重罪。覆藏乃至一夜。是比丘尼。知彼比丘尼若退若住若滅若去。後作是言。我亦先知是比丘尼犯如是如是罪。但不欲自舉。不欲向僧說。或有人言。云何妹自污其姊。是比丘尼犯波羅夷。不應共住<p>若比丘尼。知是比丘。一心和合僧。如法作不見擯。獨一無二。無伴無侶。不休不息。便往隨順。諸比丘尼。應如是諫是比丘尼。是比丘。一心和合僧。如法作不見擯。獨一無二。無伴無侶。不休不息。汝莫隨順是比丘。諸比丘尼如是諫時。堅持是事不捨者。諸比丘尼應第二第三諫。令捨是事故。第二第三諫時。若捨是事善。若不捨者。是比丘尼犯波羅夷。不應共住<p>諸大德。已說八波羅夷法。若比丘尼犯一一法。是比丘尼不得共住。不得共事。如前後亦如是。是比丘尼犯波羅夷。不應共住。今問諸大德。是中清淨不。第二第三亦如是問。是中清淨不。諸大德。是中清淨。默然故。是事如是持<p>諸大德。是十七僧伽婆尸沙法。半月半月波羅提木叉中說<p>若比丘尼行媒法。若持男意語女。持女意語男。若為婦事若私通事。乃至一會時。是法初犯僧伽婆尸沙可悔過<p>若比丘尼惡瞋故。以無根波羅夷法。謗無波羅夷比丘尼。欲破彼梵行。是比丘尼後時若問若不問。知是事無根。是比丘尼住瞋故。作是語者。是法初犯僧伽婆尸沙可悔過<p>若比丘尼惡瞋故。異分中取片若似片事。以波羅夷法謗。欲破彼比丘尼梵行。是比丘尼後時。若問若不問。知是片似片事。是比丘尼住瞋故。作是語者。是法初犯僧伽婆尸沙可悔過<p>若比丘尼有漏心。從漏心男子自手取食。是法初犯僧伽婆尸沙可悔過<p>若比丘尼語比丘尼言。若汝無漏心。從漏心男子自手取食噉。若隨意用。於汝何所能。是法初犯僧伽婆尸沙可悔過<p>若比丘尼。若夜若晝。若異聚落若異界。若度水彼岸一身獨宿。是法初犯僧伽婆尸沙可悔過<p>若比丘尼。恃勢言人者。是法初犯僧伽婆尸沙可悔過<p>若比丘尼。知賊女決斷應死。眾人皆知王及主不聽。便作弟子。是法初犯僧伽婆尸沙可悔過<p>若比丘尼。知比丘尼和合僧如法作不見擯。不問比丘尼僧亦不取欲。便出界外與解擯者。是法初犯僧伽婆尸沙可悔過<p>若比丘尼。欲破和合僧。懃方便受持破僧事。諸比丘尼應如是諫。汝莫破和合僧懃方便受持破僧事。當與僧和合。僧和合者歡喜無諍。一心一學如水乳合。得安樂住。汝當捨是求破僧事。諸比丘尼如是諫時。堅持是事不捨者。當再三諫令捨是事。再三諫時捨者善。不捨者是法至三。犯僧伽婆尸沙可悔過<p>若比丘尼。求破和合僧。有餘同意相助比丘尼。若一若二若多。語諸比丘尼言。汝是事中莫說是比丘尼。何以故。是比丘尼說法說律。不說非法。不說非律。是比丘尼所說。皆是我等所欲。是知說非不知說。是比丘尼所說。皆是我等所欲樂忍。諸比丘尼應如是諫是相助比丘尼。汝莫作是語。是比丘尼說法說律。不說非法不說非律。是比丘尼所說。皆是我等所欲。是知說非不知說。是比丘尼所說。皆是我等所欲樂忍。汝莫相助求破僧事。當助和合僧。僧和合者歡喜無諍。一心一學如水乳合。得安樂住。諸比丘尼如是諫時。堅持是事不捨者。諸比丘尼當再三諫。令捨是事故。再三諫時捨者善。不捨者是法至三。犯僧伽婆尸沙可悔過<p>若比丘尼。隨所依止聚落。作惡行污他家。皆見皆聞皆知。諸比丘尼應如是言。汝等作惡行污他家。皆見皆聞皆知。汝等出去。不應住此。是比丘尼語諸比丘尼言。諸比丘尼。隨愛隨瞋隨怖隨癡行。何以故。有如是同罪比丘尼。有驅者有不驅者。諸比丘尼語是比丘尼。汝莫作是語。諸比丘尼隨愛隨瞋隨怖隨癡行。何以故。諸比丘尼不隨愛瞋怖癡行。汝等作惡行污他家。皆見聞知。汝當捨是隨愛瞋怖癡語。汝等出去。不應住此。如是諫時不捨是事者。當再三諫。令捨是事故。再三諫時捨者善。不捨者。僧伽婆尸沙可悔過<p>有比丘尼惡性戾語。諸比丘尼。說如法如律如戒經中事。是比丘尼戾語不受。語諸比丘尼言。汝莫語我好惡。我亦不語汝好惡。諸比丘尼應如是言。諸比丘尼。說如法如律如戒經中事。汝莫戾語當隨順語。諸比丘尼。當為汝說如法如律。汝亦當為諸比丘尼說如法如律。何以故。如是者。諸如來眾得增長利益。以共語相教共罪中出故。汝當捨是戾語事。諸比丘尼如是諫時。堅持是事不捨者。諸比丘尼當再三諫。令捨是事故再三諫時捨者善。不捨者僧伽婆尸沙可悔過<p>若比丘尼。共比丘尼鬥諍時。作是言。我捨佛捨法捨僧捨戒。非但沙門釋子知道。更有餘沙門婆羅門。有慚愧善好樂持戒者。我當從彼修梵行。諸比丘尼應諫是比丘尼言。汝莫共諸比丘尼鬥諍時作是言。我捨佛捨法捨僧捨戒。非但沙門釋子知道。更有餘沙門婆羅門。有慚愧善好樂持戒者。我當從彼修梵行。汝應佛法中樂修梵行。當捨離自不樂心。諸比丘尼如是諫時。堅持是事不捨者。當再三諫。令捨是事故。再三諫時捨者善。不捨者僧伽婆尸沙可悔過<p>若比丘尼。共比丘尼鬥諍時。作是言。比丘尼僧。隨愛行隨瞋行隨怖行隨癡行。諸比丘尼應如是諫。汝莫共諸比丘尼鬥諍時作是言。比丘尼僧。隨愛行隨瞋行隨怖行隨癡行。何以故。比丘尼僧。不隨愛瞋怖癡行。汝當捨是隨愛瞋怖癡語。諸比丘尼如是諫時。堅持是事不捨者。諸比丘尼應再三諫。令捨是事故。再三諫時捨者善。不捨者僧伽婆尸沙可悔過<p>若二比丘尼同心共作惡業。有惡名聲。惱比丘尼僧。互相覆罪。諸比丘尼應如是諫。汝等莫同心共作惡業有惡名聲。惱比丘尼僧。互相覆罪。汝等各別離行。別離行者增長佛法。汝等捨是隨順惡行。諸比丘尼如是諫時。堅持是事不捨者。應再三諫。令捨是事故。再三諫時捨者善。不捨者僧伽婆尸沙可悔過<p>若比丘尼。教二比丘尼言。汝莫別離行。當同心行。別離行者不得增長。若同心行者便得增長。比丘尼僧中。亦有如汝等者。僧以瞋故。教汝別離行。諸比丘尼應如是諫。汝莫教二比丘尼作是言。汝等莫別離行。當同心行。別離行者不得增長佛法。同心行者便得增長。眾中亦有如汝等者。僧以瞋故。教汝別離行。汝當捨是勸邪行事。諸比丘尼如是諫時。堅持是事不捨者。當再三諫。令捨是事故。再三諫時捨者善。不捨者僧伽婆尸沙可悔過<p>諸大德。已說十七僧伽婆尸沙法。九初罪八乃至三諫。若比丘尼隨犯一一罪。應二部僧中半月行摩那埵。可二部僧意。二部僧各二十眾。應出是比丘尼罪。若二部眾中若少一人。是比丘尼罪不名為出。二部僧可呵。是法應爾。今問諸大德。是中清淨不。第二第三亦如是問。是中清淨不。諸大德。是中清淨。默然故。是事如是持<p>諸大德。是三十尼薩耆波夜提法。半月半月波羅提木叉中說<p>若比丘尼。衣竟已捨迦絺那衣。畜長衣得至十日。過是畜者。尼薩耆波夜提<p>若比丘尼。衣竟已捨迦絺那衣。五衣中若離一一衣。乃至一宿。尼薩耆波夜提。除僧羯磨<p>若比丘尼。衣竟已捨迦絺那衣。若得非時衣。是比丘尼須者當自手取。速作受持。若足者善。若不足者。更望得衣令具足故。停是衣乃至一月。過是停者。尼薩耆波夜提<p>若比丘尼。從非親里居士居士婦乞衣。得衣者。尼薩耆波夜提。除因緣。因緣者。奪衣失衣燒衣漂衣。是名因緣<p>若比丘尼。奪衣失衣燒衣漂衣時。從非親里居士居士婦乞衣。自恣多與衣。是比丘尼應取上下衣。過是取者。尼薩耆波夜提<p>若為比丘尼故。非親里居士居士婦辦衣直作是言。我以是衣直。買如是衣。與某比丘尼。是比丘尼。先不自恣請。便往居士居士婦所。作同意言。汝為我辦如是衣直。買如是如是衣與我。為好故。若得衣者。尼薩耆波夜提<p>若為比丘尼。二非親里居士居士婦。各辦衣直作是言。我以是衣直。各買如是衣。與某比丘尼。是比丘尼。先不自恣請。便往居士居士婦所。作同意言。汝等各辦衣直。合作一衣與我。為好故。若得衣者。尼薩耆波夜提<p>若為比丘尼故。若王王臣若婆羅門居士。遣使送衣直。是使到比丘尼所言。大德。某送此衣直。汝當受取。比丘尼應言。我比丘尼法。不應受衣直。若須衣時得淨衣者。當自手受速作衣持使語比丘尼言。大德。有執事人。能為比丘尼執事不。是比丘尼應示執事人。若僧園民若優婆塞。此人能為比丘尼執事。是使往執事人所言。汝取是衣直。作如是衣。與某比丘尼。是比丘尼須衣時來。汝當與衣。是使語已還報比丘尼。我已語竟。大德。須衣時便往取。當與汝衣。是比丘尼往執事所索衣。作是言。我須衣。至再三反亦如是索。得衣者善。不得者四反乃至六反。往執事人前默然立。若四反乃至六反默然立。得衣者善。若不得衣。過是求得衣者。尼薩耆波夜提。若不得衣。隨送衣直來處。若自往若遣使語。汝所送衣直。我不得。汝自知物莫使失。是事應爾<p>若比丘尼。自手取寶。若使人取。尼薩耆波夜提<p>若比丘尼。種種用寶者。尼薩耆波夜提<p>若比丘尼。種種販賣者。尼薩耆波夜提<p>若比丘尼所用缽破減五綴。更乞新缽。為好故。尼薩耆波夜提。是缽應比丘尼僧中捨。眾中最下缽。應與是比丘尼。如是教言。汝比丘尼畜是缽。乃至破。是事應爾<p>若比丘尼自乞縷。使非親里織師織。尼薩耆波夜提<p>若為比丘尼故。非親里居士居士婦。使織師為織衣。是比丘尼先不請。便往語織師言。汝知不。是衣為我故織。汝好織極好織廣織淨潔織。我當多少益汝。是比丘尼。若自語若使人語。後時若與食。若與食直。為好故。得衣者。尼薩耆波夜提<p>若比丘尼。與比丘尼衣。後瞋恚嫌恨。若自奪若使人奪。還我衣來不與汝。得衣者。尼薩耆波夜提<p>若比丘尼。十日未至自恣。有急施衣應受。比丘尼須是衣者。當自手取乃至衣時畜。過是畜者。尼薩耆波夜提<p>若比丘尼知物向僧。自求向己者。尼薩耆波夜提<p>若比丘尼病。聽服四種含消藥。酥油蜜石蜜。共宿至七日得服。過是服者。尼薩耆波夜提<p>若比丘尼。畜長缽乃至一夜。過是畜者。尼薩耆波夜提<p>若比丘尼。時衣作非時衣分者。尼薩耆波夜提<p>若比丘尼。非時衣作時衣分者。尼薩耆波夜提<p>若比丘尼。共比丘尼貿衣。後到比丘尼所。作是言。我還汝衣。汝還我衣。得衣者。尼薩耆波夜提<p>若為比丘尼故。眾多非親里居士居士婦。各各辦衣直作是言。我等以是衣直。各買如是衣。與某比丘尼。是比丘尼先不請。後到眾多居士居士婦所。作是言。汝等以是衣直。共買如是一衣與我。為好故。得是衣者。尼薩耆波夜提<p>若比丘尼。自為乞金銀。尼薩耆波夜提<p>若比丘尼乞是已。更索餘者。尼薩耆波夜提<p>若比丘尼為僧是事乞。作餘事用。尼薩耆波夜提<p>若比丘尼。自為是事乞。作餘事用。尼薩耆波夜提<p>若比丘尼。為多人是事乞。作餘事用。尼薩耆波夜提<p>若比丘尼。乞重衣。應乞四錢直衣。過是乞尼薩耆波夜提<p>若比丘尼。乞輕衣。應乞二錢半直衣。過是乞。尼薩耆波夜提<p>諸大德。已說三十尼薩耆波夜提法。今問諸大德。是中清淨不。第二第三亦如是問。是中清淨不。諸大德。是中清淨。默然故。是事如是持<p>諸大德是百七十八波夜提法。半月半月波羅提木叉中說<p>若比丘尼。故妄語波夜提<p>若比丘尼形相比丘尼波夜提<p>若比丘尼兩舌者。波夜提<p>若比丘尼。僧如法斷諍竟。還更發起。波夜提<p>若比丘尼。以句法教未受具戒人者。波夜提<p>若比丘尼。實有過人法。向未受具戒人說。波夜提<p>若比丘尼。知比丘尼有惡罪。向未受具戒人說波夜提。除僧羯磨<p>若比丘尼先自勸與。後作是言。諸比丘尼。隨親厚迴僧物與。波夜提<p>若比丘尼說戒時。作是言。何用是雜碎戒為。半月說時。令諸比丘尼疑悔惱熱愁憂不樂生反戒心。作是輕呵戒者。波夜提<p>若比丘尼。斫伐鬼村種子村。波夜提(一十)<p>若比丘尼。瞋譏僧所差人。波夜提<p>若比丘尼。用異事默然惱他。波夜提<p>若比丘尼。露地敷僧臥具。麤細繩床被褥若使人敷是中坐臥。去時不自舉不教人舉。波夜提<p>若比丘尼。比丘尼房中敷僧臥具。若使人敷。是中坐臥。去時不自舉不教人舉。波夜提<p>若比丘尼。比丘尼房中瞋恨不喜。便自牽出。若使人牽。癡人遠去。不應住此。波夜提。除因緣<p>若比丘尼。比丘尼房中知他先敷臥具。後來強敷若使人敷。不樂者自當出去。波夜提。除因緣<p>若比丘尼。比丘尼房閣中。尖腳坐床若臥床。用力坐臥。波夜提<p>若比丘尼。知水有蟲。自用澆草和泥。若使人用。波夜提<p>若比丘尼。獨與一比丘屏覆處坐。波夜提<p>若比丘尼。不病住福德舍。過一食者。波夜提(二十)<p>若比丘尼往白衣家。自恣請多與餅糗。諸比丘尼須者。應二三缽取。過是取者。波夜提。二三缽取已出外。與餘比丘尼共分。是法應爾<p>若比丘尼別眾食。波夜提。除因緣。因緣者。病時作衣時道行時船行時大眾集時沙門請時<p>若比丘尼非時噉食。波夜提<p>若比丘尼。舉殘宿食食者。波夜提<p>若比丘尼。不受食著口中。波夜提。除水及楊枝<p>若比丘尼知水有蟲取用。波夜提<p>若比丘尼。有食家中強坐。波夜提<p>若比丘尼。食家中獨與一男子舍內強坐。波夜提<p>若比丘尼裸形外道。若出家男出家女。自手與食。波夜提<p>若比丘尼。故往看軍發行。波夜提除因緣(三十)<p>若比丘尼。有因緣往軍中宿。過二夜波夜提<p>若比丘尼。二夜軍中宿時。往看軍陣器仗牙旗幡幢兩陣合戰。波夜提<p>若比丘尼。瞋打比丘尼。波夜提<p>若比丘尼。瞋舉手向比丘尼。波夜提<p>若比丘尼。知比丘尼犯僧殘罪。覆藏乃至一夜。波夜提<p>若比丘尼。語餘比丘尼。來共到諸家。是比丘尼不教與食。便作是言。汝去。與汝共坐共語不樂。我獨坐獨語樂。欲惱彼故。以是因緣無異。波夜提<p>若比丘尼。無病露地燃火。若草木牛糞木皮糞掃。若自燃若使人燃。波夜提<p>若比丘尼。如法僧事與欲竟。後悔言。我不應與。波夜提<p>若比丘尼。與未受具戒人同室宿。過二夜。波夜提<p>若比丘尼作是語。我如是知佛法義。行障道法不能障道。諸比丘尼應如是諫。汝莫作是語。我知佛法義。行障道法不能障道。汝莫謗佛。謗佛者不善。佛不作是語。佛種種因緣說障道法能障道。汝當捨是惡邪見。諸比丘尼如是諫時。堅持不捨者。當再三諫令捨是事。再三諫時捨者善。不捨者波夜提(四十)<p>若比丘尼。知比丘尼作如是語。不如法悔不捨惡邪如法擯出。便與共事共住共同室宿波夜提<p>若有沙彌尼作是語。我知佛法義。行婬欲不能障道。諸比丘尼應如是教言。汝莫作是語。我知佛法義。行婬欲不能障道。汝莫謗佛。謗佛者不善。佛不作是語。佛種種因緣說婬欲能障道法。汝當捨是惡邪見。諸比丘尼如是教時。堅持是事不捨者。當再三教令捨是事。再三教時捨者善。不捨者。諸比丘尼應如是語。汝沙彌尼。從今不應言佛是我師。亦不應隨諸比丘尼後行。餘沙彌尼。得共比丘尼同房再宿。汝今不得。癡人滅去。不應住此。若比丘尼。知是滅擯沙彌尼。便畜經恤共事共宿。波夜提<p>若比丘尼。若寶似寶。自捉教人捉。波夜提。除因緣。因緣者。若寶似寶。在僧坊內若住處內如是心取。主來當還。是事應爾<p>若比丘尼得新衣。應三種色中隨用一一種。壞是衣色。若青若泥若木蘭。若比丘尼。不以三種壞色著新衣。波夜提<p>若比丘尼減半月浴。波夜提。除因緣。因緣者。春殘一月半。夏初一月。是二月半。大熱時病時風時雨時作時行時。是名因緣<p>若比丘尼。故奪畜生命。波夜提<p>若比丘尼。故令比丘尼疑悔。使須臾時心不安隱。以是因緣無異。波夜提<p>若比丘尼。以指擊擽他。波夜提<p>若比丘尼水中戲。波夜提<p>若比丘尼與男子同室宿。波夜提(五十)<p>若比丘尼。自恐怖比丘尼。若使他恐怖。乃至戲笑。波夜提<p>若比丘尼。自藏比丘尼衣缽戶鉤革屣鍼筒。種種隨法物。若使他藏。乃至戲笑。波夜提<p>若比丘尼。與比丘比丘尼式叉摩尼沙彌沙彌尼衣。他不還便強脫取。波夜提<p>若比丘尼。以無根僧伽婆尸沙法。謗比丘尼。波夜提<p>若比丘尼。與男子共期同道行。至一聚落。波夜提<p>若比丘尼。與賊共期同道行。乃至一聚落。波夜提<p>若比丘尼。自手掘地。若教他掘。作是言。汝掘是處。波夜提<p>若比丘尼。受四月自恣請。過是受者。波夜提。除常請數數請別請<p>若比丘尼。說戒時作是言。我不受學是戒。先當問餘比丘持修多羅持毘尼持摩多羅伽者。波夜提<p>若比丘尼欲知是法者。應從此戒中學。當問餘比丘。持修多羅持毘尼持摩多羅伽者。應如是問。是語云何。是事應爾<p>若比丘尼。共比丘尼鬥諍已。盜往立聽。彼比丘尼所說我當憶持。波夜提(六十)<p>若比丘尼。僧斷事時默然起去。波夜提<p>若比丘尼不恭敬者。波夜提<p>若比丘尼飲酒者。波夜提<p>若比丘尼非時入聚落。不白餘比丘尼。波夜提。除急因緣<p>若比丘尼許他請僧。中前中後行至餘家。波夜提<p>若比丘尼。入灌頂剎利王家。夜未過未藏寶。若過門闑及闑處。波夜提。除急因緣<p>若比丘尼。說戒時作是言。我今始知是事入戒經中半月次來所說。諸比丘尼知是比丘尼先曾再三聞說此戒。何況復過。是比丘尼非以不知故得脫。隨所犯事應令如法悔過。應呵令厭汝失無利是惡不善。汝說戒時不尊重戒不一心聽。以是事故。波夜提<p>若比丘尼。用骨牙齒角作鍼筒。波夜提<p>若比丘尼。欲作床者。當應量作。足高八指。除入梐。過是作者。波夜提<p>若比丘尼。自以兜羅貯臥具。若使人貯。波夜提(七十)<p>若比丘尼。如佛衣量作衣。若過作。波夜提。佛衣量者。長佛九磔手。廣六磔手。是佛衣量<p>若比丘尼噉生熟蒜。波夜提<p>若比丘尼剃大小便處毛。波夜提<p>若比丘尼洗時以指刺女根中。過二指節。波夜提<p>若比丘尼以掌拍女根者。波夜提<p>若比丘尼煮生物作食。波夜提<p>若比丘尼。比丘食時在前立待。波夜提<p>若比丘尼。以屎尿擲牆外。波夜提<p>若比丘尼。棄屎尿著生草上。波夜提<p>若比丘尼。獨與一比丘屏處共立共語。波夜提(八十)<p>若比丘尼。獨與一比丘露地共立共語。波夜提<p>若比丘尼。獨與一白衣男子屏處共立共語。波夜提<p>若比丘尼。獨與一白衣男子露地共立共語。波夜提<p>若比丘尼。闇中無燈與男子共立共坐。波夜提<p>若比丘尼。作男根著女根中。波夜提<p>若比丘尼。語比丘尼言。善女來。共我房住。後瞋不喜。若自牽出。若使人牽出。作是言。汝遠滅去。莫此中住。以是因緣無異。波夜提<p>若二比丘尼共一床臥。波夜提<p>若二比丘尼共一敷具臥。波夜提<p>若二比丘尼共一衣覆臥。波夜提<p>若比丘尼入白衣舍。獨與一比丘共立共語竊語。遣共行比丘尼求閑便故。波夜提(九十)<p>若比丘尼入白衣舍。獨與一白衣男子共立共語竊語。遣共行比丘尼。欲獨語。波夜提<p>若比丘尼。共比丘尼鬥諍相瞋。自打身啼者。波夜提<p>若比丘尼。共比丘尼鬥諍時。作法咒泥梨咒。波夜提<p>若比丘尼。不審諦看物便嫌恨。波夜提<p>若比丘尼。夏中無因緣遊行他國。波夜提<p>若比丘尼。自恣竟不遊行餘處一宿。波夜提<p>若比丘尼。國內疑處畏處遊行。波夜提<p>若比丘尼。國外疑處畏處遊行。波夜提<p>若比丘尼。故<span class='corr'>往</span>看畫舍。波夜提<p>若比丘尼。先住惱後住者。波夜提(一百)<p>若比丘尼。後住惱先住者。波夜提<p>若比丘尼。共活比丘尼病不供給。波夜提<p>若比丘尼。見比丘來不起。波夜提<p>若比丘尼。不問比丘輒坐者。波夜提<p>若比丘尼。不問主人便敷臥具。若使人敷。波夜提<p>若比丘尼。不滿十二歲畜眾者。波夜提<p>若比丘尼。滿十二歲。未作畜眾羯磨。畜眾者。波夜提<p>若比丘尼。畜未滿十二歲已嫁女為眾。波夜提。<p>若比丘尼。滿十二歲已嫁女。不作屬和上尼羯磨。畜為眾。波夜提<p>若比丘尼。僧與止羯磨復畜眾者。波夜提(一百一十)<p>若比丘尼。弟子不二歲學六法。畜為眾者。波夜提<p>若比丘尼。弟子二歲學六法。未作屬和上尼羯磨。畜為眾。波夜提<p>若比丘尼。受大戒已不二歲隨和上尼。波夜提<p>若比丘尼。畜弟子不與財法。波夜提<p>若比丘尼。畜婬女為眾。不遠本處五六由旬。波夜提<p>若比丘尼。畜未滿二十歲童女為眾。波夜提<p>若比丘尼。滿二十歲童女。未作屬和上尼羯磨畜為眾。波夜提<p>若比丘尼。畜孝女為眾。波夜提<p>若比丘尼。畜將男女自隨女人為眾。波夜提(四十即不共中第四十)<p>若比丘尼。畜惡性女人為眾。波夜提(一百二十)<p>若比丘尼。滿二十歲童女。不二歲學六法。畜為眾。波夜提<p>若比丘尼。滿二十歲童女。二歲學六法。不作屬和上尼羯磨。畜為眾。波夜提<p>若比丘尼作是言。汝與我衣缽戶鉤。時藥時分藥七日藥盡形藥。我當度汝。波夜提<p>若比丘尼。女人夫主不聽。畜為眾。波夜提<p>若比丘尼語他言。汝二歲學六法。後當畜汝。若不畜者。波夜提<p>若比丘尼。歲歲度弟子者。波夜提<p>若比丘尼。宿作乞屬和上尼羯磨。畜為眾者。波夜提<p>若比丘尼。作浴衣者當應量作。量者。長五修伽陀磔手。廣二磔手半。過是作者。波夜提(五十)<p>若比丘尼。數數易衣服。波夜提<p>若比丘尼。作衣極久乃至五夜。過是成者。波夜提(一百三十)<p>若比丘尼。五夜不看五衣。波夜提<p>若比丘尼。以衣與白衣。波夜提<p>若比丘尼。月病休止。浣病衣已淨不起去。波夜提<p>若比丘尼。遮與僧衣。波夜提<p>若比丘尼。所望得衣弱。而受迦絺那衣。波夜提<p>若比丘尼。僧捨迦絺那衣時不隨者。波夜提<p>若比丘尼。僧分衣時不隨者。波夜提<p>若比丘尼。僧斷事時不隨順者。波夜提(六十)<p>若比丘尼。不以房舍囑他。至聚落中。波夜提<p>若比丘尼。讀誦種種咒術。波夜提(一百四十)<p>若比丘尼。教白衣讀誦種種咒術。波夜提<p>若比丘尼。與白衣作。波夜提<p>若比丘尼。坐白衣床。不還付主便去。波夜提<p>若比丘尼。不問主人坐他床上。波夜提<p>若比丘尼無病乘乘。波夜提<p>若比丘尼紡績。波夜提<p>若比丘尼著腰絡。波夜提<p>若比丘尼捉蓋入白衣舍。波夜提<p>若比丘尼。離有比丘住處安居。波夜提<p>若比丘尼安居竟。不二部僧中求三事自恣說見聞疑。波夜提(一百五十)<p>若比丘尼。半月不往僧中求教誡。波夜提<p>若比丘尼無病。不往受教誡。波夜提<p>若比丘尼。有比丘住處外門。不問便入。波夜提<p>若比丘尼。喑嗌向比丘。波夜提<p>若比丘尼。共比丘尼鬥諍惡口。恐怖他言。<p>某王大臣鬥將。是我知識。當以彼力治汝波夜提<p>若比丘尼護惜他家。波夜提<p>若比丘尼受請都不食者。波夜提<p>若比丘尼。比丘不聽。便問經律阿毘曇。波夜提<p>若比丘尼裸形露地洗浴。波夜提<p>若比丘尼著白衣嚴身具。波夜提(一百六十)<p>若比丘尼。故往觀聽歌舞伎樂莊嚴妓兒。波夜提<p>若比丘尼有瘡。使男子解繫。波夜提<p>若比丘尼。與男子共行說俗事。波夜提<p>若比丘尼。以塗香胡麻滓屑揩身。波夜提<p>若比丘尼。使他以塗香胡麻滓屑揩身。波夜提<p>若比丘尼著頭光。波夜提<p>若比丘尼。不語餘比丘尼出遠門去。波夜提<p>若比丘尼以刷刷頭。波夜提<p>若比丘尼使他刷頭。波夜提<p>若比丘尼以梳梳頭。波夜提(一<span class='corr'>百</span>七十)<p>若比丘尼使他梳頭。波夜提<p>若比丘尼編頭。波夜提<p>若比丘尼使他編頭。波夜提<p>若比丘尼生草上大小便。波夜提<p>若比丘尼故出精。除夢中。波夜提<p>若比丘尼飲精。波夜提<p>若比丘尼男子洗處浴。波夜提<p>若比丘尼在門中立。波夜提(一百七十八)<p>諸大德。已說百七十八波夜提法。今問諸大德。是中清淨不。第二第三亦如是問。諸大德是中清淨。默然故。是事如是持<p>諸大德。是八波羅提提舍尼法。半月半月波羅提木叉中說<p>若比丘尼無病。自為索乳。是比丘尼應向餘比丘尼說罪。我墮可呵法不是。是說罪法。我今說罪悔過。是初波羅提提舍尼法<p>若比丘尼無病。自為索酪生酥熟酥油魚肉脯。是比丘尼應向餘比丘尼說罪。我墮可呵法不是。是說罪法。我今說罪悔過。是名八波羅提提舍尼法<p>諸大德。已說八波羅提提舍尼法。今問諸大德。是中清淨不。第二第三亦如是問。是中清淨不。諸大德。是中清淨。默然故。是事如是持<p>諸大德。是眾學法。半月半月波羅提木叉中說<p>不高著泥洹僧。應當學<p>不下著泥洹僧。應當學<p>不參差著泥洹僧。應當學<p>不如釘頭著泥洹僧。應當學<p>不如象鼻著泥洹僧。應當學<p>不如多羅葉著泥洹僧。應當學<p>不如糗團著泥洹僧。應當學<p>不細[<a href='javascript:showpic("../fontimg/034730.gif")'>袖-由+聶</a>]著泥洹僧。應當學<p>不著耳泥洹僧。應當學<p>不併[<a href='javascript:showpic("../fontimg/034730.gif")'>袖-由+聶</a>]兩邊著泥洹僧。應當學<p>不著細縷泥洹僧。應當學<p>周齊著泥洹僧。應當學<p>不高披衣。應當學<p>不下披衣。應當學<p>不參差披衣。應當學<p>周齊披衣。應當學<p>好覆身入白衣舍。應當學<p>好覆身白衣舍坐。應當學<p>善攝身入白衣舍。應當學<p>善攝身白衣舍坐。應當學<p>不高視入白衣舍。應當學<p>不高視白衣舍坐。應當學<p>不呵供養入白衣舍。應當學<p>不呵供養白衣舍坐。應當學<p>靜默入白衣舍。應當學<p>靜默白衣舍坐。應當學<p>不蹲行入白衣舍。應當學<p>不蹲行白衣舍坐。應當學<p>不覆頭入白衣舍。應當學<p>不覆頭白衣舍坐。應當學<p>不襆頭入白衣舍。應當學<p>不襆頭白衣舍坐。應當學<p>不肘隱人肩入白衣舍。應當學<p>不肘隱人肩白衣舍坐。應當學<p>不叉腰入白衣舍。應當學<p>不叉腰白衣舍坐。應當學<p>不左右反抄衣入白衣舍。應當學<p>不左右反抄衣白衣舍坐。應當學<p>不偏抄衣入白衣舍。應當學<p>不偏抄衣白衣舍坐。應當學<p>不以衣覆右肩全舉左肩上入白衣舍。應當學<p>不以衣覆右肩全舉左肩上白衣舍坐。應當學<p>不掉臂入白衣舍。應當學<p>不掉臂白衣舍坐。應當學<p>不搖肩入白衣舍。應當學<p>不搖肩白衣舍坐。應當學<p>不搖頭入白衣舍。應當學<p>不搖頭白衣舍坐。應當學<p>不搖身入白衣舍。應當學<p>不搖身白衣舍坐。應當學<p>不攜手入白衣舍。應當學<p>不攜手白衣舍坐。應當學<p>不翹一腳入白衣舍。應當學<p>不翹一腳白衣舍坐。應當學<p>不累腳入白衣舍。應當學<p>不累腳白衣舍坐。應當學<p>不掌扶頰白衣舍坐為白衣笑故。應當學<p>一心受飯。應當學<p>一心受羹。應當學<p>不溢缽受飯食。應當學<p>羹飯等食。應當學<p>不刳飯如井食應當學<p>不摶飯食。應當學<p>不大摶飯食。應當學<p>不手把食。應當學<p>不張口待飯食。應當學<p>不含食語。應當學<p>不齧半食。應當學<p>不吸食作聲食。應當學<p>不嚼食作聲食。應當學<p>不味咽食食。應當學<p>不吐舌食。應當學<p>不縮鼻食。應當學<p>不舐手食。應當學<p>不膩手受食器。應當學<p>不振手食。應當學<p>不指捫缽食。應當學<p>不病不得為身索若飯若羹。應當學<p>不得以飯覆羹更望得。應當學<p>不呵相看比坐缽。應當學<p>端視缽食。應當學<p>次第食盡。應當學<p>不應洗食缽水棄白衣舍內除語檀越。應當學<p>騎乘人不應為說法。除病。應當學<p>人在前比丘尼在後不應為說法。除病。應當學<p>人在道中。比丘尼在道外。不應為說法。除病。應當學<p>人坐比丘尼立。不應為說法。除病。應當學<p>人在高。處比丘尼在下。處不應為。說法。除病。應當學<p>人臥比丘尼。坐不應為。說法。除病。應當學<p>人覆頭不應為說法。除病。應當學<p>人襆頭不應為說法。除病。應當學<p>肘隱人不應為說法。除病。應當學<p>人叉腰不應為說法。除病。應當學<p>人左右反抄衣不應為說法。除病。應當學<p>人偏抄衣不應為說法。除病。應當學<p>以衣覆右肩全舉左肩上不應為說法。除病。應當學<p>人著革屣不應為說法。除病。應當學<p>人著屐不應為說法。除病。應當學<p>人捉杖不應為說法。除病。應當學<p>人捉蓋不應為說法。除病。應當學<p>人捉刀不應為說法。除病。應當學<p>人捉弓箭種種器仗。不應為說法。除病。應當學<p>不應生草上涕唾。除病。應當學<p>不應淨用水中大小便涕唾。除病。應當學<p>不應立大小便。除病。應當學<p>樹過人不應上。除大因緣。應當學<p>諸大德。已說眾學法。今問諸大德。是中清淨不。第二第三亦如是問。是中清淨不。諸大德。是中清淨。默然故。是事如是持<p>諸大德。是七滅諍法。半月半月波羅提木叉中說<p>應與現前毘尼人。當與現前毘尼<p>應與憶念毘尼人。當與憶念毘尼<p>應與不癡毘尼人。當與不癡毘尼<p>應與自言治人。當與自言治<p>應與覓罪相人。當與覓罪相<p>應與多覓罪人。當與多覓罪<p>種種僧中諍事生。如草布地除滅。應當學<p>諸大德。已說七滅諍法。今問諸大德。是中清淨不。第二第三亦如是問。是中清淨不。諸大德。是中清淨。默然故。是事如是持<p>諸大德。已說戒序。已說八波羅夷法。已說十七僧伽婆尸沙法。已說三十尼薩耆波夜提法。已說百七十八波夜提法。已說八波羅提提舍尼法。已說眾學法。已說七滅諍法。是事入佛經中半月半月戒經中。說及餘隨道戒法是中諸大德。一心歡喜不諍。一學一道和合。如水乳合安樂行。如是應當學<p>毘婆尸佛如來無所著等正覺。為六百二十萬比丘前後圍繞。說是戒經<p class='lg'>　忍辱第一道　　涅槃佛稱最<br>　出家惱他人　　不名為沙門　</p><p>式佛如來無所著等正覺。為八十萬比丘前後圍繞。說是戒經<p class='lg'>　譬如明眼人　　能避嶮惡道<br>　世有聰明人　　能遠離諸惡　</p><p>隨葉佛如來無所著等正覺。為十萬比丘前後圍繞。說是戒經<p class='lg'>　不惱不說過　　如戒所說行<br>　飯食知節量　　常樂在閑處<br>　心淨樂精進　　是名諸佛教　</p><p>拘樓孫佛如來無所著等正覺。為四萬比丘前後圍繞。說是戒經<p class='lg'>　譬如蜂採花　　不壞色與香<br>　但取其味去　　比丘入聚然<br>　不破壞他事　　不觀作不作<br>　但自觀身行　　諦視善不善　</p><p>拘那含佛如來無所著等正覺。為三萬比丘前後圍繞。說是戒經<p class='lg'>　欲得好心莫放逸　　聖人善法當勤學<br>　若有知寂一心人　　乃能無復憂愁患　</p><p>迦葉佛如來無所著等正覺。為二萬比丘前後圍繞。說是戒經<p class='lg'>　一切惡莫作　　當具足善法<br>　自淨其志意　　是則諸佛教　</p><p>釋迦牟尼佛如來無所著等正覺。為千二百五十未曾有僧前後圍繞。說是戒經<p class='lg'>　護身為善哉　　能護口亦善<br>　護意為善哉　　護一切亦善<br>　比丘護一切　　便得離眾苦<br>　比丘守口意　　身不犯眾惡<br>　是三業道淨　　得聖所得道　</p><p class='lg'>　若人撾罵不還報　　於嫌恨人心不恨<br>　於瞋人中心常淨　　見人為惡自不作　</p><p class='lg'>　七佛為世尊　　能救護世間<br>　所可說戒經　　我已廣說竟<br>　諸佛及弟子　　恭敬是戒經<br>　恭敬戒經已　　各各相恭敬<br>　慚愧得具足　　能得無為道　</p><p>諸大德。已說波羅提木叉意。僧一心得布薩<p class='juan'>
十誦比丘尼波羅提木叉戒本一卷</p>
</body></html>
