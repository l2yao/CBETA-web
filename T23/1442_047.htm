<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T23 </TITLE>
</head>
<BODY>

<p class='juan'>
根本說一切有部毘奈耶卷第四十七<p><span class='byline'>　　　　三藏法師義淨奉　制譯</span><br><p><b>　　<A NAME="n628"></A>入王宮門學處第八十二之四</b></p>
<p>爾時薄伽梵。在王舍城竹林園中。時有南方壯士。力敵千夫。來至此城詣影勝王所。自言勇健弓馬無雙。王見歡喜加之重祿。授其大將。時摩揭陀憍薩羅二國中間大曠野處。有五百群賊殺害商旅。由斯兩界人行路絕。時影勝王。聞是事已命大將曰。卿可往彼二國中間曠野之處屏除群賊。權住於彼。時彼大將奉王教已。將諸左右往曠野中。見彼群賊將便獨進。鋒矢交刃射一百人。餘四百人尚來共戰。其將告曰。汝等莫前。勿令俱死。宜釋甲仗去。傷者箭觀其活不。諸賊聞已看被射者。為去其箭尋並命終。方知大將善閑射法。更不敢戰餘四百人求哀請活。大將愍之慈心向彼。即於二界築一新城。總集諸人共住於此。從斯已後名曠野城。時此城人眾共立制。若有嫁娶皆延大將先令食已。方為歡讌。時有一人家極貧窶。欲為婚娶無容辦食。以命大將即自思念。我貧無力請大將來。今此新妻身未相觸。宜當進奉以表素心。便令其妻入將軍室方始歸家。從此已後城內諸人以此為式。時有女子。欲為婚娶便作是念此城諸人久行非法。自娉妻室先與他人。欲作何緣能絕斯事。便於晝日眾人聚處裸立小便。諸人見已皆叱之曰。汝是童女理合羞慚。何故對眾人前作非禮事。女子報曰。若對丈夫可有羞恥。對諸婦女何所羞慚。諸人對曰。我非丈夫耶。女子報曰。若是丈夫者豈有自娶已妻先令他犯。諸人聞已各起深慚。即便共議。我等可詳殺其大將。伺彼入池洗浴之際。諸人總集以劍刺之。彼欲命終即便念曰。非我本意汝自樂為。今實無辜枉斷我命。遂發邪願。願我捨此身後生暴惡藥叉。食此城中所有男女。發是願已尋即命終。受藥叉身於此曠野叢林中住。由其前身怨讎業故。於此城中作大災害人多病死。諸人知已皆往林中懺謝前過。請於每日常輸一人以充彼食。凡次死者於其門上懸牓告知。或家主自行。或遣男女充其飲食。時有長者。於百神所求得一子。初誕之時門上見牓。其婦憂愁懷抱嬰孩悲啼而住。夫從外來見牓而進。知婦憂苦報其婦曰。業屬如此事當奈何。汝不須憂。勿生愛戀。宜將兒子送與藥叉。作是語已抱其孩子送至林處。夫妻還歸昇高樓上。四方觀察慇懃敬禮說伽他曰<p class='lg'>　靈祇遍滿於世間　　自伏諸根能濟物<br>　我為孩子求哀禮　　願見慈悲相救護　</p><p>爾時世尊。常以佛眼觀察眾生。如餘廣說。乃至如母牛隨犢。佛為憐愍長者妻子。及曠野城中諸男女故。知此城中堪受教化。漸次遊行至曠野處。為暴惡藥叉說微妙法令生淨信。為受三歸及五學處。乃至藥叉說頌請曰<p class='lg'>　云何丈夫最勝財　　云何修行能利樂<br>　云何味中為第一　　云何命中為最勝　</p><p>世尊告曰<p class='lg'>　信為丈夫最勝財　　善法常修能利樂<br>　諸味之中實語最　　於諸命中慧為勝　</p><p>藥叉請曰<p class='lg'>　云何足珍財　　云何有名稱<br>　云何人所敬　　云何善友增　</p><p>世尊告曰<p class='lg'>　好施足珍財　　持戒有名稱<br>　實語人所敬　　無慳善友增　</p><p>藥叉請曰<p class='lg'>　世間由幾生　　由幾得名稱<br>　由幾能成立　　由幾能衰損　</p><p>世尊告曰<p class='lg'>　世間由六生　　由六得名稱<br>　由六能成立　　由六能衰損　</p><p>藥叉請曰<p class='lg'>　云何離愚癡　　晝夜無羈絆<br>　能於緣不住　　不怖於深坑　</p><p>世尊告曰<p class='lg'>　定慧離愚癡　　捨著無羈絆<br>　於境緣不住　　持戒越深坑　</p><p>藥叉請曰<p class='lg'>　誰能渡瀑流　　誰能越大海<br>　誰能離諸苦　　誰得心清淨　</p><p>世尊告曰<p class='lg'>　信能渡瀑流　　謹慎越大海<br>　精勤離諸苦　　有慧心清淨<br>　汝今咸可問　　沙門婆羅門<br>　離實語布施　　更有勝法不　</p><p>藥叉答曰<p class='lg'>　我今何假問　　沙門婆羅門<br>　世尊大智海　　能說真妙法<br>　我從今日後　　遊履於人間<br>　常禮佛世尊　　敬重於正法<br>　世尊大慈愍　　降臨我住處<br>　我今決定知　　當盡生死際　</p><p>爾時藥叉持此童子奉上世尊。世尊受已授與父母。即說頌曰<p class='lg'>　蜜跡手授我　　我手授父母<br>　由手相傳故　　應名曠野手　</p><p>孩兒因此名曠野手。年漸長大。時曠野城未有君主。眾人共議。此曠野手童子有大福德。親蒙世尊之所護念。我等宜可策以為王。爾時世羅苾芻尼。從勝音城將除患大臣女。名曰紺容。付與妙音長者令其養育。年既長成儀容端正。眾所愛敬國內無雙。時摩揭陀國影勝大王。憍薩羅國勝光大王。憍閃毘國明勝大王。及廣嚴城栗姑毘等。并餘貴族咸齎信物各遣使人。來就妙音求紺容女。長者愁惱作如是念。來求女者多是國王。我若不與皆生怨恨容害於我。報紺容曰。今隨汝情堪為偶對可自選取。時諸王使并餘貴族不期而會。於妙音長者花園中住。時彼長者即以種種上妙衣服無價珠瓔。莊飾紺容令乘大象。手執花鬘往眾人處。汝所愛樂堪為夫者。當以此花擲彼身上。紺容即便詣眾人所問言。曠野手王住在何處。眾人指示。女即以花望彼而擲。作如是語。佛於藥叉手中所受童子。當為我夫。諸人聞已咸皆四散。妙音長者知女意至。即為嚴整上妙象馬僕使車乘。種種衣服飾以珠瓔。禮送紺容往曠野處。夜闇門閉無由得入。權居門下假寐通宵<p>爾時世尊。觀見曠野手堪應受化。乃至廣說。若曠野手與紺容相會者。染愛纏縛於生死中未能出離。無階聖果。爾時世尊知是事已。即從王舍往曠野城。至彼城隅日光遂沒。即於其夜臥牛跡搶地。時曠野手。聞佛世尊來至城外臥牛跡搶中。天既曉已。時曠野手欲禮世尊出城門下。見紺容女車馬僕從。問是誰女宿此城門。時紺容女具以來意答曠野手。王聞是事令往宮中。時王詣佛所稽首白言。世尊不審大師。宿在荒田得安隱不。世尊告曰。曠野手於此世間得安隱眠者我為第一。爾時世尊說伽他曰<p class='lg'>　能除於罪惡　　不被欲所繫<br>　離染歸圓寂　　彼得安隱眠<br>　能除熱惱病　　一切希望斷<br>　其心常寂靜　　彼得安隱眠　</p><p>爾時世尊。為曠野手種種說法示教利喜。即於座上證不還果。廣說如阿笈摩經。禮佛足已從座而去。既還宮已語紺容曰。我捨諸欲更不耽樂。汝雖來至隨意去住。無人遮止。紺容曰。我樂住此。願與佛子為給侍人。時曠野手為佛及僧。於此城外造僧住處。四事供養無所闕少。廣說乃至曠野手王遇疾而死。生無熱天。既起三心。來詣佛所禮足而坐。世尊告曰。汝曠野手因何業故生無熱天。即以伽他答世尊曰<p class='lg'>　我由見世尊　　及得聞正法<br>　供養於僧眾　　曾無厭足心<br>　受行勝人法　　遠離於貪愛<br>　於三事常修　　故我生無熱　</p><p>時曠野手天子。頂禮佛足忽然不現。時諸苾芻夜見光耀咸皆有疑。曉請世尊曰。彼曠野手。曾作何業纔見紺容。從斯已後得不還果。佛告諸苾芻。汝等應聽。乃往古昔有大臣子。兄弟二人住居林野。大名手足網鞔。小名無網鞔。大者修得五通。小者就師受學。其師有女。名曰妙容。顏貌端嚴。年漸長大情希出適。至學生所作如是語。父母令我與汝為妻彼聞不許。其女遂瞋。學生恐怖即便逃走。女尋趁及邀遣為夫。學生固守不隨所願。女便執刀欲斬其首。爾時學生知不免難。即便合掌作如是說。南謨大仙網鞔手足。纔歸命已仙人應至。即便攜去共至山林。於牛跡搶處令其出家。教修勝法證得五通。汝等苾芻往時大兄五通仙者即我身是。彼小弟者即曠野手是。彼妙容者即紺容是。我於往昔見將被害攜至山林。令得五通離女怨對。我於今日還令免彼紺容所逼。於生死海得永出離。是故汝等於有漏中速求捨離<p>爾時諸苾芻復有疑心。請世尊曰。何因緣故此曠野手纔初生已。將與藥叉用充飲食。世尊至彼令免厄難。佛告諸苾芻。汝等善聽。當為汝說。乃往過去於一城中王好食肉。時有一人。欲求於王以雞奉獻。王得雞已將付廚人令充羹臛。彼獻雞者素有悲心。便作是念。我今不應進奉活雞令彼屠割。即持倍價就廚人所求贖而放。遂便生念。此雞無辜緣我進獻幾將被殺。此之惡業願勿受報。我復贖放所有福業。令我來世遭厄難時。得勝大師來相救濟。汝等知不。往時獻雞者即曠野手是。由昔願力今免厄難。如是應知<p>爾時曠野手身亡之後。紺容還向憍閃毘妙音長者家。時憍閃毘主鄔陀延王。聞紺容女未被男觸還來本家。便問大臣妙音共為禮娶。置妙花樓侍女千人令無闕乏。每於日日與金錢一千。其侍人內有女曲脊。因以為名。時曲脊女於日日中。常以千錢買香供給。於香店處共賣香男子密媾私情。將五百錢以充食直。餘有五百買香而歸。後於異時共賣香男子同心設供。請佛及僧。廣說乃至食已聽法。既聞法已。即於座上俱獲初果。既見諦理即便實用千錢買香持還宮內。紺容夫人見彼塗香多於餘日。便問其故。彼曲脊女皆以前事具實白知。是時紺容見其希有。告侍女曰。我身有難無容輒出。汝可日日往世尊所。聽妙法已來為我說。彼即往聽還至宮中。紺容夫人自居勝座令彼說法。曲脊告曰。聽法之儀不應如此。夫人知已為敷勝座。自居卑下請其說法既聞妙法證不還果。時有外道婆羅門。是磨沙國人。名曰無憂。婦名舍利。後生一女。色貌端嚴人所愛樂。因名無比。年漸長大自作是念。若人與我容儀相似者。當與為妻。爾時世尊。到憍閃毘次行乞還本處。飯食訖住閑林中。時無憂外道來至佛所。觀佛容儀無能比者遂作是念。今此丈夫儀容殊特。得與我女為婚對者。豈不樂哉。外道還家告其妻曰。我女得夫儀容相似。可具瓔珞共為婚娶。婦便問曰。彼是何人。答曰是沙門喬答摩。婦聞語已說伽他曰<p class='lg'>　我曾於國中　　見大仙乞食<br>　行於不平地　　隨彼足高低<br>　如斯之大人　　豈念於妻子　</p><p>時無憂婆羅門。聞斯語已瞋而告曰<p class='lg'>　舍利非善徵　　吉祥言惡相<br>　縱彼心精進　　有大威神力<br>　若見無比女　　便生愛樂心　</p><p>作是語已。便以妙衣諸瓔珞具莊嚴其女。父母隨從送向佛所。便於路中見佛足跡千輻輪相。無憂見已報其婦曰。此是女夫行處。舍利觀見佛跡端嚴。以頌報曰<p class='lg'>　染欲之人跡不正　　急性多瞋踏地堅<br>　愚癡者跡不分明　　此是離欲人行處　</p><p>我觀是相定非無比對偶之人。無憂重說初頌報曰<p class='lg'>　舍利非善徵　　吉祥言惡相<br>　縱彼千輻具　　有大威神力<br>　若見無比女　　便生愛樂心　</p><p>次復前行見佛世尊臥草褥處。報其婦曰。此是女夫所臥草褥。舍利觀見草褥不亂報曰<p class='lg'>　染欲人臥多穿穴　　瞋者臥處草敷堅<br>　愚癡人臥草縱橫　　此是離欲人眠處　</p><p>我觀是相定非女夫之所眠處。宜當旋踵共還故居。無憂重忿報曰<p class='lg'>　舍利非善徵　　吉祥言惡相<br>　縱彼草不亂　　有大威神力<br>　若見無比女　　便生愛樂心　</p><p>作是語已便共相將往至佛所。無憂即便說伽他曰<p class='lg'>　仁當觀此女　　美貌具莊嚴<br>　須妻我見授　　顏容妙相似<br>　猶如十五夜　　星月共相輝　</p><p>世尊聞已便作是念。若我與此無比女人作慈愍言者。此女必當別我去時。情生顧戀因此命終。我今宜應現瞋忿相共其父語。作是念已即向無憂說伽他曰<p class='lg'>　魔王奉三女　　端正世無雙<br>　瓔珞盛莊嚴　　我不生欲意<br>　況此卑賤身　　不淨遍充滿<br>　令我足指近　　亦無如是事　</p><p>時無比女聞是語已心生忿惱。觀父低頭。于時無憂瞻仰尊顏而說頌曰<p class='lg'>　我女容華盛　　端嚴無與比<br>　仁今何所為　　無心相愛念　</p><p>世尊報曰<p class='lg'>　世間愚癡人　　於境生愛著<br>　若觀斯美女　　遂使心迷倒<br>　我是第七佛　　獲得無上果<br>　如蓮出水中　　不被欲塵污　</p><p>爾時無憂婆羅門及無比女。聞是語已捨佛而去。時有外道出家老苾芻。去佛不遠見無比女。便生染愛請世尊曰<p class='lg'>　佛眼遍明朗　　受斯無比女<br>　與我為妻室　　隨情當受用　</p><p>佛聞此說默而不答<p>時老苾芻染心逼故。復白佛言<p class='lg'>　此是佛衣缽　　錫杖及君持<br>　并戒並相還　　我今隨女去　</p><p>彼老苾芻即棄衣缽并捨學處。至無憂父所報言。與我無比以充妻室。其父罵之嫌不與語。所願不遂便歐熱血因此命終。時諸苾芻咸皆有疑。請世尊曰。以何因緣將無比女奉上世尊。不為納受。佛告諸苾芻。非無因緣。汝等當聽。乃往古昔有鍛師家。唯生一女。年雖長大恃自工巧不嫁與人。然此鍛師能以鐵針一枚。置於水上而不沈沒。時有婆羅門童子妙閑斯技。於一針穴投以七針。浮之水上亦不沈沒。時此童子欲伏鍛師。詣其門下唱言。我有針賣須者當取。女便出門笑而報曰<p class='lg'>　汝是愚癡人　　或可無心識<br>　今來鍛師舍　　而云我賣針　</p><p>童子亦笑答曰<p class='lg'>　賢首我非癡　　不是無心識<br>　欲定彼憍慢　　詣此云賣針<br>　汝父若知我　　有斯勝技術<br>　必以汝相娉　　并家所有財　</p><p>于時鍛師聞是語已問童子曰。汝之技術為實為虛。即自浮一針。彼便浮七。於彼童子便生愛樂。遂許其女娉與為妻。童子告曰。我是婆羅門族姓高勝。豈鍛師種為伉儷耶。捨之而去。汝等苾芻往時婆羅門者即我身是。鍛師者即無憂是。女者即無比是。汝等苾芻我於往時具足煩惱。尚棄其女。況今離欲為無上師而生貪染。如是應知<p>時諸苾芻復白佛言。世尊以何因緣老叟苾芻由無比女遂致命終。佛告諸苾芻。汝等善聽。此老苾芻。非但今日由無比故自取命終。乃往昔時亦相因故而致命終。於過去時有城。名師子劫。王名師子頂。為大法王。時世豐樂人民熾盛。無諸怨爭干戈征罰。諂偽惡人共相侵害。亦無災橫及諸病苦。稻蔗牛羊在處充足。等觀兆庶猶如一子。時此城中有一商主。名曰師子。大富多財受用豐足。所有珍貨及諸貲產。僮僕傭人無所闕乏。庫藏盈溢如毘沙門王。於同類族娶女為妻。雖久共居竟無男女。為求子故祈禱神祇。遍諸天廟山林河沼。及同生天希望後嗣。汝等苾芻。世人皆云由乞求故便獲子者。此誠虛妄。斯若是實人皆千子如轉輪王。然由三事方有子息。一者父母交會。二者其母身淨應合有娠。三者中有現前。商主與子業緣運會。時有一天從勝妙天下。應受貴位託蘊婦胎。若聰慧女人有五別智。一知男子有染心無染心。二知時節。三知從彼人得。四知是男。五知是女。若是男者居在右脅。若是女者居在左脅。時彼人婦稟識聰慧。知胎居右喜告夫曰。商主知不我所懷孕。必是光顯宗族。現居右脅。是男不疑。商主聞已即大慶喜作如是語。我從久來常思繼嗣。願得善子紹我家業不墜宗門。我既長養終懷返報。廣為惠施福利親族。我沒世後稱憶我名而為咒願。願我所有尊祖父母。受生之處以福莊嚴。即置其妻於妙樓觀縱意而住。隨時涼燠供給所須。常令女醫為調飲食。冷熱合度六味無差。所不宜者皆不令食。奇妙瓔珞以為嚴飾。譬如天女遊歡喜園。乃至未誕以來居止床座足不履地。目不觀惡色。耳不聽惡聲。時經九月便誕一男。顏貌端正見者歡喜。身色如金頂圓若蓋。垂手過膝目若青蓮。額廣眉長鼻高修直。眾相圓滿人所稱歎。經三七日已集諸親族。商主以兒告諸親曰。此兒今者當作何字。眾共議曰。此是商主師子之兒。可名師子胤。其父以兒授八乳母。二供乳哺二作褓持二為洗沐二共歡戲。此子既為八母供承無所乏少。常以乳酪生酥熟酥醍醐。及餘上妙甘美飲食。而用資養。速能長大如蓮出池。漸至童年學諸技藝算數書印。取與出納皆盡其妙。辯說開解智識聰明。於八種術善能瞻相。所謂男女象馬寶衣木宅。其父爾時於春夏冬。為造三殿并三苑園。置三婇女。謂上中下。昇妙樓觀奏諸伎樂而娛樂之。商王師子。於日日中自知家務。日旰忘食。其子見父躬自勤勞白言。日晚何不時食。父便告曰。豈常受樂辦家業耶。子聞此語作如是念。我父年尊自知家務。寧得閑縱貪為逸樂。宜自經求以濟生業。即白父言。口腹之重須自馳求。坐食父財是事不可。我今欲往入大海中求覓珍寶。父告子曰。汝今不應辛苦自作馳求。今我庫藏中多有財物。金銀寶貨隨汝受用。假使日日費用米麥亦不能盡。乃至我存任情取用。我過世後隨意經求。子頻啟父。我欲汎舶暫至寶洲。父見慇懃從其所願。告言。隨汝意去。可於苦事當忍受之。其父即便擊鼓宣令。普告城邑遠近商客。諸君當知。欲求珍寶者可與商主師子胤同入大海。所在經過不輸稅直。海中貨物並當備辦。時有五百商人。聞是告已集商主處共結行期。既知期已各辭父母告別親知。選擇吉辰將諸貨物。人擔馬負隨商主去。展轉城邑行至海濱。商主遂以五百金錢雇船入海。并覓五人。一能遠望。二能鼓棹。三能修船。四能潛泳。五能執柁。于時柁師將欲舉帆普告商人曰。大海之中厄難非一。或猛風卒起漂泊山隅。或鯨鱗鋸牙穿舶沈沒。君等不應於急難時無所憑據。宜將浮物各自防身。時諸商人聞斯告已共相謂曰。大海安危難可預識。我等宜應隨柁師語。各求浮物以自防身。或將版木或持皮囊。或浮瓠等俱至舶所。既入大海遇摩竭大魚碎破船舶。時諸人眾各憑浮物出沒隨波。宿業緣運餘命未盡。遇值北風漂泊南岸至赤銅洲。彼有眾多鳴鶴羅剎女在此居住。時羅剎女隨樂變形。若見破落商人能作美言詐為誘誑。於其城上豎二幢幡。一名慶喜。一名恐畏。此幡若動表吉凶相。商人既至慶喜幡動。諸女議曰。今吉幡動可往海濱。定有贍部洲人漂落至此。即便化作美女容儀。俱行海際彷徉四顧。見有諸人憑託浮物而至於岸。諸女各各化為瓔珞莊嚴其身。持上供具告諸人曰。善來賢首漂泊洪波極受辛苦。宜應就我居宅共解疲勞。時此城內先有漂泊商人。皆收置鐵城漸取充食。即便共諸商人相隨詣宅。諸女告曰。堂宇衣服諸有所須隨意受用。又我無夫。今依汝活。願為儔匹情無間然。多諸苑園皆可愛樂。又指庫藏。此是贍部洲中所須寶物。金銀琉璃真珠末尼車渠碼瑙珂貝璧玉赤珠右旋。如斯等物亦隨意取用。與我歡居勿生疑慮。然此城南不宜輒往<p>爾時世尊。告諸苾芻曰。我不見有一事迷醉世間可愛可樂。貪染繫縛過女色者。當知女人是能沈溺一切男子。若諸男子見女人時。即便迷悶荒婬失志。於所作事皆忘次緒。勝妙善品不復存心。是故苾芻求解脫者。當勤修習離欲之行。於諸染境作不淨觀。如是應學。時彼商人便與羅剎女歡娛讌樂積有歲時。皆生一子復生一女。時商主師子胤作如是念。何意諸女於城南路不許人行。我宜候妻中宵睡熟。抽身徐起拔劍南行觀其所以。即如所念夜起南行。聞有眾人悲啼號叫。而云苦哉贍部洲。痛哉父母兄弟。是時商主聞其聲已。便大驚怖身毛皆豎。次更前行見大鐵城。高聳牢固周迴求覓竟無門戶。亦不見有人畜蹤跡。於此城北有尸利沙樹高出城隅。商主登上見城中人遙問之曰。汝何人哉。號哭於此念贍部洲父母兄弟。彼皆告言。我是贍部洲人入海取寶。當昇舶之日恐遭海難。各持版木及以浮囊為護自身。望免其厄。既入大海被摩竭魚觸破我船。控告無路各持囊版隨風漂泊。業命未盡吹至南岸。時有眾女儀貌殊絕。齎持供養來至我所作如是言。善來賢首我無歸趣以汝為夫。所有舍宅衣服飲食。七寶珍奇皆隨意用。廣說如前。乃至勿生疑慮。仍告我等。於此城南無宜輒往。同居歡讌積有歲時。各於己妻皆生一子復生一女。時彼諸女人見吉幡動。知有贍部洲人舶破而至。即捉我輩隨次食之。餘未食者置鐵城內。當食之時現羅剎像。儀容可畏長爪鋸牙[<a href='javascript:showpic("../fontimg/067334.gif")'>國*瓜</a>]裂人體。餐噉血肉髮爪筋骨無有孑遺。乃至渧血墮地以指挑取并土吞之。我次未至處鐵城內每日食一。彼諸女者非是人類。皆是羅剎。君等宜應善自防衛。不久亦當還遭此禍。是時商主聞斯語已便大驚怖。告彼人曰。頗有方便仁及我曹免斯苦厄。平安吉達還贍部洲不。彼便告曰。我無方便可得還至贍部洲中重見鄉國。何以故。我知業重求脫無緣。我等共念穿鐵城下令作孔穴。欲求逃難冀免縶縛。其城即便更寬數倍。復欲踰越而出城遂增高。故知我等無緣得脫。以待命終。君等可有方便得還鄉國。商主問曰。其事云何。彼便告曰。我比曾聞。於十五日褒灑陀時。於虛空中有諸天人。作如是語。贍部洲人汝無智慧故守愚癡。於十五日褒灑陀時。不解北行尋求出路。每十五日有天馬王。名婆羅訶。從海而出遊在岸邊。食自然香稻無病充溢有大力勢。舉首四顧如是三告。誰有欲向彼岸還贍部洲。君等宜應於十五日褒灑陀時。於城北邊大海之際至天馬所。待馬語時即便告言。我等欲歸彼岸還贍部洲。願見提攜安隱而去。馬所陳語君當奉行。有此方便可還本國。時師子胤商主聞彼說已。深心奉持讚歎希有。即便下樹尋路歸還依舊而臥。至天曉已詣彼五百商人之所。而告之曰。君等宜可俱集某園。須有籌議。所有妻子並勿隨身。時諸商人聞商主語。於一園中並皆俱集。商主即便具以上事普告眾人。復更告曰。此等諸女皆是羅剎。君等宜應謹自防護<p class='juan'>
根本說一切有部毘奈耶卷第四十七</p>
</body></html>
