<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T23 </TITLE>
</head>
<BODY>

<p class='juan'>
根本說一切有部毘奈耶卷第四十八<p><span class='byline'>　　　　三藏法師義淨奉　制譯</span><br><p><b>　　<A NAME="n630"></A>入王宮門學處第八十二之五</b></p>
<p>時諸商人聞是語已。咸皆大怖無計所出。至十五日褒灑陀時。皆向城北詣天馬所。時彼天馬從大海出。於海岸邊食自然香稻。是時有一無智商人。不記前言見馬王已作如是語。君等知不。此是婆羅訶天馬王食噉香稻。我等宜應就禮其足白言。我向彼岸歸贍部洲。時彼商主告諸人曰。我於鐵城受彼言告。事不如是。乃至馬王未語已來無宜逼近。要待馬王飽食香稻身體充悅。舉首四顧三說是言。誰向彼岸歸贍部洲。聞是語時方至馬所求渡大海。時馬食訖四顧三告。諸人聞已就禮其足。合掌恭敬作如是語。我等求向彼岸還贍部洲。時彼馬王告諸人曰。汝等若欲安渡大海歸贍部洲者。當依我教諦受思惟。若不依者無由越渡。彼羅剎女化作美容倍勝常日。將諸男女來相誘誑作如是語。我依汝活為作歸依。今棄我去欲何所適。如上所陳。宅舍珍寶咸皆具說若不住者汝之男女自可持將。汝等若聞如是告時。生顧戀心作妻子想。愛彼珍寶及諸園觀。情生願樂欲到還者。縱昇我背必當墮落。猶如熟果不住其枝。時彼諸女復羅剎像。皆競取食皮肉筋骨。腸胃血髓髮毛爪齒。皆盡無餘。廣說如前。乃至渧血在地悉皆取食。若其汝等遵奉我教。不起如是愛戀心者。持我一毛亦不墮落。能超大海至贍部洲。時彼馬王於諸商人善教語已。即便低身令彼附近。或持騣尾及以身毛隨情執捉。時彼天馬踊身虛空。望贍部洲騰驤雲路。爾時恐畏幡動。羅剎見怪作如是念。今此幡動豈非贍部洲人棄我逃逝。遍觀房舍不見有人。即皆變形作美女像。持諸男女咸至大海求覓商人。既遙見已隨後啼泣。告言。賢首何意疏我并諸男女棄捨而去。君等若並厭背我者。汝之稚子各並攜將。時諸商人聞是語已各生顧戀。於彼宅舍及以園池并諸珍寶。起愛念時於天馬上身皆墮落。猶如熟果不住其枝。時羅剎女隨取食之如馬王所說。唯商主一人心無顧戀。憑附天馬得出海岸。安隱無礙達贍部洲<p>爾時世尊告諸苾芻曰。汝等觀此諸人。由生愛戀不順教故悉皆墜墮。當知汝等若於自身作如是念。眼即是我。我有於眼。乃至耳鼻舌身意亦復如是。又念色即是我。我有於色。乃至聲香味觸法。又念地界是我。我有於地。乃至水界火界風界空界識界。又念色蘊是我。我有色蘊。受想行識亦復如是。汝等苾芻若起如是我我所想。於自於他情生耽著。棄背正教欣樂邪道。便當墮落生死海中。受諸苦惱無有出期。譬如無智商人棄天馬教。愛羅剎女墮大海中。汝諸苾芻若於自身不作是念。眼即是我。我有於眼。乃至耳鼻舌身意。色即是我。我有於色。乃至聲香味觸法。地界是我。我有於地。乃至水界火界風界空界識界。色蘊是我。我有色蘊。受想行識亦復如是。汝等苾芻若能不作如是我我所想。於自於他情無耽著。受行正教棄背邪道。即不墮落生死海中。安隱快樂趣涅槃城。譬如有智商主受天馬教。棄羅剎女能出大海至贍部洲。爾時世尊說伽他曰<p class='lg'>　諸有無智人　　不信於佛教<br>　當受輪迴苦　　如愛羅剎女<br>　若有智慧人　　遵奉於佛教<br>　當出生死海　　如隨天馬言　</p><p>爾時世尊。告諸苾芻。彼諸商人不能奉持天馬教故。於大海中悉皆墮落。被羅剎女之所噉食。唯商主師子胤。受天馬教堅心專一。安隱能得出於大海至贍部洲。時師子胤妻大羅剎女。不尋其夫住在城內。諸羅剎女俱來告曰。如我等輩尋覓逃夫。持以歸還俱共噉食。汝夫主去竟不遠求。准此情狀遣還贍部。若即尋覓獲得者善。若不得者我當食汝不應致恨。彼既聞已極生憂怖。告諸羅剎女曰。汝等固執苦令覓者。我今宜往贍部洲內擒捉將來。眾羅剎女曰。斯為甚善。時商主婦即自騰虛超越大海。屈伸臂頃至贍部洲。化作可畏藥叉之像。猛害倍常在師子胤前當路而住。時師子胤睹藥叉像。即拔利劍欲斬藥叉。彼便驚走避道而住。如是展轉不相捨離。遂於中路逢遇商旅。彼之商主與師子胤是舊知識。情懷莫逆歡讌言離。時彼羅剎化為美女。并攜稚子具妙莊嚴。便詣中國商主之前。禮彼足已作如是白。我是赤銅洲國王之女。父母娉我與師子胤商主為妻。攜我母子歸贍部洲。於大海內遇摩竭魚觸破船舶。所有珍寶散失無遺。以我為不祥遂便見棄。我之幸會今得相逢。唯願將母子就彼申謝。彼即告言。我當送去。時彼商主見此婦人慇懃懇惻。為往師子胤處告言。知識汝之妻室儀容可愛。復是王女。如此儔匹舉世難求。既無大愆。不應輒棄。宜應收採與彼同居。時師子胤告曰。彼非王女。是赤銅洲暴惡羅剎眾中之大。食人血肉非我妻也。商主答曰。若如是者何緣至此。時師子胤具告因緣。商主聞已。默然無語。即以路糧并諸雜物贈已而去。時師子胤。漸漸歸還至于本舍。時羅剎女亦隨其後。并攜小童至師子胤宅。從倚門側在一邊住。時彼眾人見其兒子共相告曰。仁等當知。今此童兒觀其貌狀。是師子胤兒子不虛。羅剎報曰。君等鑒貌知是非虛。宿緣薄福被父所棄告言。姊妹從何處來。汝是誰婦。羅剎告曰。我是赤銅洲國王之女。父母娉我與師子胤商主為妻。攜我母子歸贍部洲。於大海內遇摩竭魚觸破船舶。所有珍寶散失無遺。以我為不祥遂便見棄。流離辛苦得達於此。幸願諸君將我及子。就商主處而申懺謝。時彼諸人詣商主父母處。以事陳告。于時父母語師子胤曰。彼是王女宗族尊高隨汝遠來。深可悲歎。并攜稚子益用傷懷。汝可愍之無宜見棄。違心之事仁者不為。時師子胤。稽首三拜白父母曰。彼非王女是惡羅剎。於赤銅洲縱大暴虐。漂泊商旅皆取食之。我輩諸人並皆食盡。我有餘福得奉尊顏。父母告曰。一切女人皆是羅剎。何故爾婦獨與惡名。宜應收納召入居室。重白父母曰。我知非人不堪共住。尊必愛念隨意納之。我向他家別求居止。親曰我為汝故喚入家庭。汝苦見嫌於我何用。宜隨汝意令彼母子逐緣自活。即遣使者驅之使去。時彼母子既被擯斥便詣王門。諸臣總集嗟其美麗。即便俱入白大王言。門有女人儀容罕匹。忽然至此靡識所由。王言引入。我自親問。臣即召進。王見女人姿容絕代美貌無雙。便起染心極生愛著。告言。善來美女從何所來。因何至此。女便稽首白大王言。我本住在大海南岸赤銅洲所。是國王女。其師子胤因風漂蕩舟楫為遺。與諸商人漂至我國。父母娉我與彼為妻。為立新舍多賜珍寶。經歷歲時誕生幼稚。攜我母子遠渡滄溟。遇摩竭魚破其船舶。遭大辛苦達贍部洲。以我為不祥便生棄擲。今歸本宅復不相容。無處存生故來啟白。唯願大王恩慈動殖。喚商主來為我申謝。王聞語已起悲愍心。告言。勿憂宜可寬意。即遣使者喚商主來。師子胤至致敬王已在一面立。王告師子胤曰。此是王女娉汝為妻既生子息。相隨至此。因何非理輒為擯斥。設令有過亦可相容。時師子胤進啟。大王此非赤銅洲大王之女。是惡羅剎殘害生靈。具以海洲所經之事委悉陳述。我之同侶總皆食盡。唯我得存。此羅剎女尚不相放。飛騰大海變作美容。王熟察之宜須驅逐。勿令縱暴。王曰。一切女人皆是羅剎。何但此女獨見相嫌。必汝不愛宜當與我。白言大王。我聞孝竭於家忠盡於國。恐延大禍事在非輕。大王有心生愛念者。我不敢進亦不敢止。必有禍生非臣之過<p>爾時世尊。告諸苾芻曰。當知女人於諸男子。是繫縛處是沈溺處。貪染容色不信忠言不思其禍。汝等應知。時師子頂王心生愛著。即令此女進入後宮。時師子胤知王意止進諫無路。遂在殿前告諸輔相曰。諸君當知。王愛羅剎將入後宮。必延大禍知非我過。說是語已掩泣而出<p>其王後時於羅剎女深生愛念。倍異常流耽染荒迷不思國政。時羅剎女縱諸妖媚。總攝王宮令無自在。便於夜半凌虛而還。往赤銅洲羅剎女所。諸女見來俱生慶喜。問言商主今在何處。告諸女曰。姊妹汝何念彼一商主乎。我別汝等至贍部洲。到師子劫城師子頂王所。彼遂納我令入後宮。冊我為后。我縱妖媚使城中人皆無自在。王不理政心醉荒迷。汝等可共俱行詣彼城所。隨情噉食任意持歸。諸羅剎女聞是告已。歡喜踊躍飛騰虛空。即於其夜至師子劫。食噉城內所有人物。至天曉已城門不開。於王宮上見諸雕鷲食人肉者飛滿空中。輔國大臣俱集門所。佇立經久待門不開。各共高聲遍告城邑。天明已久王門不開。於內宮上多食人鳥。飛騰亂下口銜骨肉。人並驚惶圖計無所。時師子胤聞斯告已。便拔利劍趨走城門。告諸人曰。君等何議。我於先時已相告白。王納羅剎定招其禍。今城門不開滿空飛鳥。觀此相貌禍延王室。諸臣曰。其計何圖。商主曰。宜置高梯上城瞻察。既安梯已。商主乃拔利劍上城隅。遙望宮中見死屍狼籍。即便跳下。誦神咒麾利劍擊彼五百羅剎。四散馳走或持人手或有擎足。或持頭腹飛騰而去。城外諸人悉皆遙見。于時商主大開城門。諸人競入共睹荒殘。輔相大臣號叫城邑。共諸人眾灑淚宮中。各並歸家荒迷無次。後於他日總集諸人。共相議曰。國主大王自貽伊咎。納羅剎女不受忠言。今並滅亡。君等欲為何計。第一大臣告諸人曰。先王已死復靡儲君。寶位既虛百姓無主。無君不立。今當冊誰。次臣告曰。為國主者有智有勇方昇鼎位。諸人告曰。商主師子胤與五百人入海取寶。餘人皆被羅剎所害。唯獨一身得歸鄉國。被羅剎女尋至本城不受其媚。王納此女。固詞直諫。不受忠言荒婬失道以取亡滅。商主拔劍獨入城中。為我國人屏除群禲。此則大勇大智餘莫過也。大臣議曰。誠如所言。宜令彼人以為君主。即便共至商主之處。同心請曰。商主知不。大王已。死復無儲君。國祚空虛不可無主。國人今欲奉冊為王。垂哀為受。是時商主告諸人曰。我是商人經求活命。寧堪重位為國主耶。可覓餘人以當寶位。眾復請曰。餘無堪者。幸願慈悲受眾人請。時彼商主如是固辭。國人再三頻求頂禮<p>爾時商主既辭不獲免。告眾人曰。我實不材無心當此。隨眾人意。共立盟言。我為王後所有教令無違逆者。我當受冊。眾人稽首謝已咸曰奉行。其大臣等即便灑掃城隍莊嚴殿宇。以妙香水灌頂稱王。萬機之務一朝權執。王乃念曰。我昔商人入海取寶。同行之輩為羅剎所食。我時無力除彼怨害。今為國主所欲隨情。屏除羅剎滿我宿願。即便下令廣召咒師能役使鬼神者。遠近咸集。更持明咒靈驗肅成。復揀兵旗令習弓矢。命大臣曰。卿等知不我有宿讎。在大海外欲往除殄。多須舟楫宜可營辦。不久將行。是時諸臣多造船舶。卜日揆時嚴整四兵至大海口。遇風陞舶。欲達南岸。時羅剎城內凶幡飄動。諸女見已共相謂曰。姊妹當知今凶幡動。必有贍部洲人念昔怨惡。情懷酷暴來誅我等。宜往海濱觀其所作。總命徒侶俱臨海岸。見諸船舶蓋海而來。各並驚惶欲為拒戰。其時師子胤王總命維舟。四兵俱下奮臂大呼。與羅剎共戰。乃縱神咒冥縛羅剎。鉾矢既交殺戮過半。明咒力故走叛無由。所有餘殘請命求救。王乃告曰。共立要盟方存汝命。汝從今後移向餘處。不得重來更為殘戮。若隨教者得存餘命。諸羅剎女稽首拜曰。我等昔來廣興暴惡。從今已往奉遵言教。遷移遠去不敢傷殘。時羅剎女拜辭王已遠適餘方。時師子胤王平除舊城破鐵城獄。重開疆宇建立新城。召募諸人住斯寶渚。廣收珠玉還贍部洲。彼國因王以為其號名師子洲<p>爾時世尊告諸苾芻。汝等勿生異念。往時師子胤王者即我身是。彼師子頂王者即老叟苾芻是。彼羅剎女者即無比是。往時師子頂由愛羅剎女故遂至命終。今貪無比還致身死。汝諸苾芻。我於往時已曾捨棄彼羅剎女。豈於今日遂彼求心。是故汝等當善思惟。知諸女人是沈溺境。作不淨想深生厭離。於我教誡專心奉持。時諸苾芻及餘大眾。聞佛說已歡喜奉行禮佛而去<p>爾時無憂婆羅門。將無比女往憍閃毘。娉與鄔陀延王。時王便置無比於妙花樓。給五百侍女日與五百金錢。廣說乃至王授無憂為輔國大臣。時有二人。來至王所樂為奉事。一人能說喜事。一人能說憂事。曾於一時王與二夫人。一處同坐鄔陀延王啑。紺容夫人云。南無佛陀願王長命無病。無比夫人云。南無大天願王具壽無病。是時無比情懷嫉妒。便白王言。紺容食大王食而思佛陀。王聞語已默然無對。又於他日數於王處搆扇讒言。王作番次就二夫人處而受飲食。次至紺容。時無比夫人密作是計。令捕鳥者將活鳥而進於王。王曰。我於今日誰處食耶。無比答曰。次至紺容。王曰。可持此鳥令充食用。紺容見活不肯受之。捕人還送。王見怪言。何不烹宰。王復尋思。由彼念善情存護命。無比白言。若為佛及僧彼便殺鳥以充供養。王曰。可報紺容為佛辦食。無比即便教捕人曰。汝可殺鳥授與夫人。即殺將付。紺容見死受以充廚。捕人還報夫人已受。王便大瞋。為我不受為餘便殺。王持弓箭往射紺容。夫人遙見即入慈定。王所射箭中路而墮。迴鏃向王。王便更射。夫人白言。王勿自害。王曰。何意如是。夫人曰。我證不還復無愆過。王興惡意必招重罪。王問知實。便就禮敬懺謝前非。情厚夫人作姊妹想。從茲已後但有新穀新果必先見授。日日常自問其安不。時王邊境有城反叛。王親領兵自往征罰遂敕大臣無憂留守都邑。其二夫人掌率宮內。王曰。汝之二人勿相嫉妒。晨昏靡怠守護宮闈。夫人曰善。是時無比每勸其父令害紺容。無憂遂即作殺方便。時紺容夫人。夜讀佛經復須抄寫。告大臣曰。樺皮貝葉筆墨燈明。此要所須便宜多進入。大臣依教奉進。於樺皮內密安火炭置在宮門。夜被風吹火便大發光徹樓上。城人咸至悉皆持水共救火災。時無憂大臣更拔利劍遮不令進。告諸人曰。汝等豈欲劫內宮耶。諸人遂散。時紺容夫人與五百綵女俱昇樓閣。告諸女曰。我與汝等自業所招。卒難逃避。說伽他曰<p class='lg'>　我於城隙處　　遙望見世尊<br>　依教具修行　　已獲真實諦　</p><p>諸女皆悉投身火聚猶若飛蛾。同時命殞。曲脊侍女從水竇出得免火災。無憂大臣至天曉已。收諸女骨棄在尸林。苾芻入城為行乞食。見斯事已還白世尊。佛因廣說如增五經。乃至世尊將諸苾芻往尸林處。觀五百諸女所有殘骸。告諸苾芻說伽他曰<p class='lg'>　世間癡所縛　　惡事將為善<br>　貪愛繫愚人　　常居黑闇獄<br>　不善將為善　　觀察盡空無<br>　當起厭離心　　勿生於染著　</p><p>爾時國人及留守臣。見紺容死計無所出。遂喚能說憂事人曰。汝比受王祿。今正是時往白大王云。紺容夫人赴火而死。廣說乃至。其人即共大臣等議。可畫一幀作紺容夫人所為因緣。投火死狀并與象馬各數滿五百。童男童女亦各五百。真金一億。別嚴四兵。如是辦已我當為去。大臣即皆為辦。其說憂事人。領斯兵眾詣王營所。去營不遠遣使持書。白鄔陀延王曰。我是某國大王。唯有一子被死將去。我今求死來至此國。欲以象馬乃至金寶將贖子命。若允者善。若不得者我當共戰。願王助我。時王啟封讀書而笑。遣使往喚外國王來。奉命尋至。申問訊已問言。知識比曾見有被死將去求索得耶。答曰。若被死將去求不得者。可開此幀善為觀察。王遂開看。告曰。豈可紺容被火燒死耶。答言已死。願王寬其罪勿責於我。恐王憂惱設此權謀。說伽他曰<p class='lg'>　我不是王非子死　　我是王臣食王祿<br>　有非愛事白王知　　唯願恩寬恕其罪　</p><p>時王聞已遂即旋軍還憍閃毘國。敕法官曰。可執無憂。身塗紫礦置熱陶內斷其命根。又以無比頭髮繫不調馬。足踐踏之令死。時法官大臣遂殺無憂。以無比夫人置地牢內。王經七日不見無比。極懷憂悴。王問無比今何所在。大臣曰王敕令死。王曰。紺容已被火燒。無比今復身死。卿等意欲令我出家。諸臣皆默然無對。臣知王念遂出無比將以見王。王時大悅具問其故。嗟嘆希奇。王有疑心。遂往問佛。廣說乃至請世尊曰。何因緣故紺容獲得不還道果。以五百婇女而為待從。俱悉同時被火燒死。唯曲脊女一人得活。幸願世尊為說本緣。佛言。大王當知。乃往古昔婆羅[<a href='javascript:showpic("../fontimg/022129.gif")'>病-丙+尼</a>]斯國有王。名梵摩達多。其王最大夫人。曾於一時與五百婇女。遊觀花園入芳池浴。既出池已時寒求火。去此不遠有獨覺聖者。造一草庵在中住止。時彼夫人命一使女。汝可以火燒彼草庵。女遂往彼見出家者住草庵中。不忍放火。夫人即便自往放火。諸女見已悉共觀笑。俱言好火。聖者見已心生悲愍。便從火內飛騰大虛。現大神通冀拔其苦。諸女見已遙請下來。求哀懺謝為設飲食。以申供養各為發願。爾時夫人者即紺容是。彼侍女者即五百內人是。由彼業力雖復妙容得聖道果。然於五百生中及五百侍女被火燒死。彼使女者即曲脊女是。由不肯燒故常得免難。善惡報應大王當知。王又請問。以何因緣其曲脊女受曲脊報。所聽受經一聞領悟。而身居賤位。佛告大王。昔婆羅[<a href='javascript:showpic("../fontimg/022129.gif")'>病-丙+尼</a>]斯有一長者。名曰善續。爾時長者遂請五百獨覺聖人就舍而食。時此眾中有一獨覺。身患風疾食時手戰其缽欲墮。時善續長者有一小女。見彼手戰便脫臂釧用支其缽。見不動已即便發願。猶如此缽不復動搖。我於來世所聽妙法心無動搖領悟不忘。復一聖人身患曲脊。便於他日食時不見。女問父曰。有一聖者何不來食。父曰聖者何狀。女便戲心曲脊學聖者形。如此聖人眾中不見。又復常喚親戚為婢。大王當知。由奉缽支發願力故。今得聞持聰明領悟。由作輕心學聖人故。今得曲脊報。由昔喚人。為婢故常居賤類王復請佛。何因無比於七日中居地。牢內不得飲食而容貌不變。佛告大王。於過去世有婆羅門女。與剎帝利女共為知友。其剎帝利女有信敬心。每施苾芻隨時飲食。後時婆羅門女命剎帝利女就舍而食。既至舍已。有獨覺者。為乞食故來至其家。剎帝利女報婆羅門女曰。與聖者食。女言。我不能與。報曰。若不施者我自還家奉施其食。時婆羅門女隨知友情持食施與。剎帝利女見施食已教其發願。即發願曰。願我此福。今生後生莫受勝報。遭厄難時勿受飢苦。由彼願力今不受飢顏容不變。後於異時妙音長者供養佛僧。有一使女常令供給。此女遇疾因即身亡。臨命終時便發是願。我比役力供佛及僧。所有福緣捨此身已。當於妙音長者最大夫人託娠受生。顏貌姝美與妙容相似。鄔陀延王納我為后。作是願已即便命終託娠夫人。時經九月初誕之際室滿光明。因名吉祥慧。憶前生事。年漸長大。宿殖信心。具壽阿難陀次行乞食遇至其舍。時吉祥女頂禮足已白言。聖者願持我語敬禮世尊并諸聖眾。少疾少惱起居輕利安樂行不。時阿難陀。還住處已。持吉祥慧語。為禮世尊及諸大眾申問訊已。佛告阿難陀。汝識彼吉祥慧不。白言不識。佛言。彼是妙音園中供養使女。由供養僧發願力故。還生妙音長者家。廣說乃至既長成已。於高樓上望鄔陀延王。王遙見之謂是無比。遂召長者問曰。何故宅內久藏無比。答曰不是。王不信語重問是誰。答曰。是我之女。王曰。隨其是非當娉與我。遂具盛禮迎娶後宮。與五百婇女以為給侍。時吉祥慧欲見世尊及苾芻眾。便白王知。王隨其意。即辦供養請佛僧眾。欲於七日受食宮中。王自親往。既至佛所具威儀已白佛言。世尊。吉祥慧請佛及僧宮中受食。佛默然受。王禮而去。還報夫人令辦種種上妙美食。往白時至。世尊不去。令舍利子與眾俱行。既至王門不敢輒入。王命令進。舍利子作是念。世尊制戒不許輒入宮門。今得王教復不許違。佛以此緣或容開許。即入宮內安置坐定。時吉祥慧夫人及王。自手持奉上妙飲食。食已聽法。即於座上夫人獲預流果。經七日已僧眾辭去。諸苾芻既至佛所。禮佛足已述如上事。佛告舍利子。善哉我未開許汝已知時。汝等當知。前是創制此是隨開。為諸苾芻重制學處應如是說<p>若復苾芻明相未出。剎帝利灌頂王未藏寶及寶類。若入過宮門閫者。除餘緣故。波逸底迦<p>若復苾芻者謂鄔陀夷。餘義如上。明相未出者謂天未曉。有三種相。王及寶等並如前說。宮門閫者有三種別。謂城門王門宮門。過者謂足越也。除餘緣故者除得勝法。如舍利子等。釋罪如上。此中犯者其事云何。苾芻未曉未曉想。及疑越城門者得惡作。曉未曉想。疑亦得惡作。王門亦爾。若越宮門想疑本罪。次二句惡作。次二句無犯。若王王妃及太子大臣喚亦無犯。又無犯者謂最初犯人。或癡狂心亂痛惱所纏<p class='juan'>
根本說一切有部毘奈耶卷第四十八</p>
</body></html>
