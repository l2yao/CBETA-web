<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T23 </TITLE>
</head>
<BODY>

<p class='juan'>
根本說一切有部苾芻尼毘奈耶卷第十七</p>
<p><span class='byline'>　　　　三藏法師義淨奉　制譯</span><br><p><b>　　<A NAME="n804"></A>噉蒜學處第七十三</b><p>佛在室羅伐城。時有長者種蒜為業。於其園中多生好菜。時世飢儉乞求難得。長者每見諸苾芻尼為行乞食皆空缽而歸。長者告言。聖者。我園種蒜多生餘菜。可隨意取。諸苾芻尼。頻往彼園多將美菜。時吐羅難陀尼。亦往取菜并取其蒜。餘尼見告。仁取蒜耶。尼便報曰。菜即是蒜蒜即是菜。長者見已情生不忍。即便苦打奪菜及蒜驅出園外。種種譏嫌。云何苾芻尼而噉蒜耶。諸尼以緣白苾芻。苾芻白佛。佛由此事集苾芻尼眾。佛是知者見者。知而問非知不問。時而問非時不問。有利而問無利不問。破決隄防為除疑惑。問吐羅難陀尼曰。汝實作斯不端嚴事而噉蒜耶。白言實爾。大德世尊。即便種種訶責。汝非沙門女法。非淨行法。非端嚴事。告諸苾芻尼。我觀十利廣說如餘。為諸聲聞苾芻尼弟子。於毘奈耶制其學處。應如是說。若復苾芻尼。噉蒜者波逸底迦<p>尼謂吐羅難陀。或復餘尼。噉蒜者。謂咽食。波逸底迦者。謂是燒煮墮落義。謂犯罪者墮在地獄傍生餓鬼惡道之中。受燒煮苦。又犯此罪。若不慇懃說除。便能障礙所有善法。有此諸義故名波逸底迦。此中犯相其事云何。若苾芻尼噉蒜者。皆得墮罪<p>時諸苾芻咸皆有疑。請世尊曰。唯願大德。為說吐羅難陀尼為貪心故被他所打驅出園外往昔因緣。佛告諸苾芻。吐羅尼非但今時為貪心故遭諸無利事。往昔之時亦遭殃苦至於死處。汝等諦聽。我當為說。昔有一賊穿牆作孔而入王家。盜多金銀諸妙珍寶裹持而出。遂於孔邊遺忘一杓。卻來欲取為防守人之所擒獲。送至王所。敕令法官截去手足。時有天人為說頌曰<p class='lg'>　不應作多貪　　貪是罪惡事<br>　若作多貪者　　所獲皆散失<br>　如彼求遺杓　　遂遭眾苦難　</p><p>汝等苾芻。於意云何。昔時賊者豈異人乎。今吐羅尼是。由其貪心獲無利苦。今亦如是。復次諸苾芻。此尼由懷貪故。多遭無利所獲散失。汝等諦聽。我今更說。乃往古昔。於婆羅[<a href='javascript:showpic("../fontimg/022129.gif")'>病-丙+尼</a>]斯城中有一金寶作師。娶妻未久遂誕一女。容儀端正顏色超絕甚可愛樂。女年長大其父命過。遂生鵝趣得為鵝王。女受貧苦甚大艱辛。父為鵝王憶前生事作心觀女。若為存濟遂見貧窮受諸苦惱。戀愛女故飛往寶洲。銜一寶珠於晨朝時置女門下。女收寶珠遂深藏舉。鵝王如是每且常送。女亦收藏竟不費用。如是其女有多寶珠。念曰誰與我珠。即於後夜側門伺候。遂見鵝來便作是念。此鵝身中並是寶藏。每來門首棄一而去。作何方便我當捉得總取寶珠。為求鵝故密張羅網。鵝王見網作如是念。此罪惡物不識恩情而欲害我。便即飛去更不重來。天說頌曰<p class='lg'>　不應作多貪　　貪是罪惡事<br>　若作多貪者　　所獲皆散失<br>　汝今為捉鵝　　寶珠便斷絕　</p><p>汝等苾芻於意云何。昔時女者豈異人乎。今吐羅難陀苾芻尼是。由貪心故失諸寶物。今由貪心被他所打驅出園外絕其希望。由是義故。諸苾芻尼不應多貪<p><b>　　<A NAME="n805"></A>剃隱處毛學處第七十四</b><p>緣處同前。時吐羅難陀尼。於顯露處剃腋底毛。餘尼見問。誰剃腋毛棄於此處。吐羅尼曰。是我。諸尼復問。因何事故。答言。腋毛惱我是以剃卻。諸尼曰。聖姊。斯為淨事耶。報曰。隨淨不淨我已剃竟。諸苾芻尼白苾芻。苾芻白佛。佛告吐羅難陀尼。汝實剃腋毛耶。白言實爾。大德。世尊種種呵責。廣說乃至為諸聲聞苾芻尼弟子。於毘奈耶制其學處。應如是說<p>若復苾芻尼。剃隱處毛者。波逸底迦。若復苾芻尼者。謂吐羅難陀苾芻尼。或復餘尼。隱處者。謂非顯處。剃毛者。謂除其毛。墮罪如前。乃至犯相其事云何。若諸苾芻尼。剃隱毛者。皆得墮罪<p><b>　　<A NAME="n806"></A>洗淨不過量學處第七十五</b><p>緣處同前。時吐羅難陀尼欲心熾盛。水洗淨時即便以指內生支中。為受樂想。如是作時遂成瘡腫受大苦惱。告諸弟子曰。汝等可求諸餘香物栴檀草香等。我有病痛。門徒問言。聖者今有何患。彼即具說其事。諸尼曰。聖者。合作是事應淨法耶。報曰。淨與非淨我已作竟。尼白苾芻。苾芻白佛。佛問訶責。此諸過患皆由洗淨。是故不應令尼洗淨。世尊制已。後於異時。吐羅難陀苾芻尼。與長者妻說法。身有穢氣他不堪忍。問言。此氣從何而來。又問尼曰。豈可世尊制尼不令洗淨有穢氣耶。尼曰如是。尼白苾芻。苾芻白佛。佛言。由是我今復為諸尼制其學處。應如是說。若復苾芻尼。若洗淨時應齊二指節。若過者波逸底迦<p>尼謂吐羅尼。或復餘尼。應齊二指節者。不得過量。若過二指節者。皆得墮罪。餘如前說<p><b>　　<A NAME="n807"></A>以手拍隱處學處第七十六</b><p>緣處同前。時吐羅尼欲心熾盛。以手拍隱處。如是作時遂成瘡腫。生大苦惱。問答同前。乃至聖者今有何患。彼即具說其事。諸尼曰。合作是事應淨法耶。報曰。淨與非淨我已作竟。尼白苾芻。苾芻白佛。佛問訶責。廣如上說。乃至制其學處。應如是說<p>若復苾芻尼。以手拍隱處者。波逸底迦。尼謂吐羅尼。或復餘尼。隱處者義如上說。拍者。謂以手拍墮罪如前。若尼以手拍隱處者。皆得墮罪<p><b>　　<A NAME="n808"></A>自手煮生食學處第七十七</b><p>緣處同前。時有一人性愛苑園。命造食人曰。我欲遊觀。晨朝早來可造食飲。便與供直。并作食人皆來就宅咸須具辦。作是告已便詣芳園。于時家人備辦所須佇待食手。竟不見來時將欲過憂愁而住。時吐羅難陀苾芻尼。因乞食入其舍。告言。賢首無病可施我食。其妻報曰。聖者。我今憂愁何能施食。尼曰賢首。所憂何事。彼即具說。尼曰姊妹。唯解針線餘不知耶。報言聖者。解造食耶。尼曰。所有工巧我何不解。婦人言。聖者。若爾願哀愍故與造飲食。尼曰。我若造食當與食不。答言與。及守房者與不。答言亦與。尼曰。作何等食。報言。可作種種脂酥果盤及諸餅類。隨他所須尼皆為作。眾事辦已取食歸寺。食手後來。家人告曰。飲食已蒙吐羅尼為精煮訖。食手聞已種種譏嫌。出惡言語。云何沙門釋女奪人活業。非沙門女非淨行女。尼白苾芻。苾芻白佛。佛問訶責。廣如上說。乃至制其學處。應如是說<p>若復苾芻尼。自手煮生食者。波逸底迦。尼謂吐羅尼。或復餘尼。生食者。自手煮令熟。墮罪如前。無犯者。若為苾芻僧伽故。及餘同梵行者若欲煮食。於密室中無外人見者。無犯<p><b>　　<A NAME="n809"></A>水灑上眾學處第七十八</b><p>緣處同前。時有長者。娶妻既久更無男女。親族皆喪資財罄盡。貧窮孤老無所控告。以手支頰作如是念。我今年邁何用為財。應可出家希求勝處。告其妻曰。賢首。我願出家汝何所作。妻曰。我亦出家。即將其妻詣大世主處。白言聖者。此是我妻。意求出家故來相問。時大世主便度出家。其夫亦復詣師出家。作如是念。我先與彼共作要期。時數相問。今可往見。作是念已即詣尼處。彼尼遙見即自出迎為置床座。苾芻便坐。尼在一邊為說妙法。聞已欲去。女人之輩性多貯畜。曾所得物積在房中。尼即白言。願見少留受我片食。將諸食飲授與苾芻。尼前扇涼又執瓶水。苾芻遂笑。尼即問言。何意見笑。苾芻答曰。在家事我今還復如是。為此我笑。尼便忿恚。報言。我將作福田虔心供給。翻更見笑。即以掬水灑苾芻上。復以瓶打。尼白苾芻。苾芻白佛。佛問訶責。廣如上說。乃至制其學處應如是說<p>若復苾芻尼。以水灑上眾者。波逸底迦言上眾者。出家在先處在於上。以水灑者。將水灑身。墮罪同前。若見悶絕灑時。無犯<p><b>　　<A NAME="n810"></A>生草上大小便學處第七十九</b><p>緣處同前。近尼寺前有生草地。諸婆羅門及長者子。少年之輩皆來於此。作非法談話共相掉弄。作大喧擾。惱亂諸尼。時吐羅難陀見是事已。所有弟子皆與瀉藥。於大器中承取不淨。既見盈滿。即將寺前散生草上。其婆羅門長者子如前皆來。共為戲弄宛轉于地。互相語曰。甚有惡氣多有不淨誰作斯事何不滅亡。吐羅難陀遙見大笑。諸人問曰。聖者何笑。豈是污此生草地耶。答曰。除我更誰。汝等惡人正合料理。彼諸男子聞皆不悅各還住家。向父母親族兄弟姊妹。具陳其事悉皆譏恥。尼白苾芻。苾芻白佛。佛問訶責廣如上說。乃至制其學處。應如是說<p>若復苾芻尼。在生草上。大小便洟唾者。波逸底迦<p>尼謂吐羅難陀。或復餘尼。在生草上者。謂青活草地。大小便者。謂諸不淨。墮罪同前。無犯者除病因緣<p><b>　　<A NAME="n811"></A>以不淨棄牆外學處第八十</b><p>緣處同前。時吐羅苾芻尼。為知眾事。或為教授或教諷誦。如是經夜多不眠睡。飲食不消便患苦腹。所有不淨棄於牆外。其勝光王有一大臣名曰吉祥。擅乘王象。王嗔驅出近寺牆行。時吐羅尼所棄不淨。污大臣頭。諸苾芻尼知此事已。共相議曰。今此大臣有大勢力。我等今者必遭殃禍。其臣含忿懷羞詣河洗浴。時鹿子大臣。為彼吉祥而白王曰。彼臣忠謹於國有功。唯願大王捨乘象過。王然其奏發使遣追使往告曰。大王相憶令我追喚。其臣忙懼不測來心。便著濕衣急詣王所。王見歡喜還其官位。白蓮花象任彼乘騎。吉祥歡躍復作是念。我從何處重得官榮。由彼梵行除棄不淨霑污我身。得斯果報。從王宮出詣尼住處。告諸尼曰。聖者今日何尼以其不淨棄我頭上。時吐羅難陀尼。見彼尋問心大驚恐。卻閉其戶。於扇隙中報言。有一老尼不知好惡。不覺擲此。霑污貴人幸無嗔恨。臣曰。我於彼所誠無恚心。欲施衣服故來相問。我由斯污重受官榮。尼聞斯語。從門而出。以手椎胸報言。是我麤心作斯罪過。臣見尼出脫諸衣服自持奉施。臣復含笑作如是言。我由聖者不淨威力。得勝尊位蒙王褒寵。後於異時。吐羅尼與諸尼眾共為鬥競。罵彼尼曰。我今觀汝不及我糞。尼白苾芻。苾芻白佛。佛問訶責。廣說乃至制其學處。應如是說。若復苾芻尼。不善觀察。輒以不淨棄牆外者。波逸底迦<p>若復苾芻尼者。謂吐羅尼。或復餘尼。棄外者棄牆外。不觀察者。謂不觀看。不淨者。謂人糞不淨。墮罪如前。若以物裹持棄外。無犯<p>第九攝頌曰<p class='lg'>　為獨有五種　　由耳語有四<br>　若懷瞋恚心　　推胸皆不合　</p><p><b>　　<A NAME="n812"></A>獨與男子屏處立學處第八十一</b><p>緣處同前。時吐羅難陀尼。獨與男子在屏處立。婆羅門長者及諸人眾。見斯事已遂生疑心。共相議曰。此非寂靜出家之類。獨與男子在於屏處。尼白苾芻。苾芻白佛。佛問訶責廣如上說。乃至制其學處。應如是說<p>若復苾芻尼。獨與男子在屏處立者。波逸底迦<p>尼謂吐羅尼。或復餘尼。獨與男子者。謂與俗人丈夫。立在屏處者。有五種屏障。一柵籬。二牆壁。三帷幔。四深林。五黑闇處。立謂住立。乃至皆得墮罪<p><b>　　<A NAME="n813"></A>獨與苾芻屏處立學處第八十二</b><p>緣處同前。時笈多苾芻尼。與鄔陀夷在屏處立。婆羅門長者及諸男子見已生嫌。共相議曰。此尼非是寂靜出家。乃與苾芻在屏處立。必作期會。其不信者作種種譏謗。尼白苾芻。苾芻白佛。佛問訶責廣如上說。乃至制其學處。應如是說<p>若復苾芻尼。獨與苾芻在屏處立者。波逸底迦<p>尼謂笈多苾芻尼。或復餘尼。苾芻者。謂鄔陀夷苾芻。在屏處立者。屏有五種義如上說。乃至立者。皆得墮罪<p><b>　　<A NAME="n814"></A>獨與男子露處立學處第八十三</b><p>緣處同前。時吐羅難陀苾芻尼。獨與男子在露處立。婆羅門長者等見已生嫌。共相議曰。此尼非是寂靜出家。遂與男子獨在露處共為期會。尼白苾芻。苾芻白佛。佛問訶責廣如上說。乃至世尊制其學處。應如是說<p>若復苾芻尼。獨與男子在露處立者。波逸底迦<p>若復苾芻尼者。謂吐羅尼。或復餘尼。獨與男子者。謂白衣丈夫。在露處立者。謂顯露無障乃至若有立者。皆得墮罪<p><b>　　<A NAME="n815"></A>獨與苾芻露處立學處第八十四</b><p>緣處同前。時笈多苾芻尼。獨與鄔陀夷苾芻在露處立。婆羅門長者見議同前。乃至共為期會。尼白苾芻。苾芻白佛。佛問訶責廣說如上。乃至世尊制其學處。應如是說<p>若復苾芻尼。與苾芻在露處立者。波逸底迦<p>尼謂笈多。或復餘尼。苾芻者。謂鄔陀夷。或餘苾芻。在露處立者。義如上說。皆得墮罪。無犯者。苾芻有伴。及尼有侍者<p><b>　　<A NAME="n816"></A>獨住一房學處第八十五</b><p>緣處同前。珠髻難陀苾芻尼著上妙衣。威儀庠序行步端嚴。行乞食時。有賣香男子。見尼容儀情生染著。欲心熾盛不知羞恥。徐步前進小聲語言。聖者。可共我作私處交歡。尼曰。我是出家。云何共汝作斯鄙事。情復生忿。告言。爾無賴人父何不殺。今於我處出此麤語。汝何不與象虎師子毒蛇。惡物同為歡戲。男子曰。聖者何怪。丈夫之類皆作是語。尼作是念。此非善人既惱於我。我當惱彼可共作期。便作是念告言。賢首我房。在於某處。當自知時可來同戲。時將暮已。諸苾芻尼皆禮制底。是時男子來入房中。尼共餘人同為諷誦。夜將既久。即入房內床上坐已。男子遂來執手。尼即高聲唱言。有賊入我房中。男子忙怕速從房出。作如是語。此尼多妄與我期會。既來於此唱言有賊。尼白苾芻。苾芻白佛。佛問呵責廣如上說。乃至世尊制其學處。應如是說<p>若復苾芻尼。獨住一房者。波逸底迦。若復苾芻尼者。謂珠髻難陀尼。或復餘尼。獨住一房者。謂無第二尼宿經夜。墮罪同前。乃至宿者皆得墮罪。無犯者。第二伴尼身死。或被滅擯。或自罷道<p><b>　　<A NAME="n817"></A>共男子耳語學處第八十六</b><p>緣處同前。時吐羅難陀苾芻尼。於小食時入室羅伐城。正住威儀而行乞食。共諸俗人而為耳語。婆羅門長者及不信敬人見已生嫌。共相議曰。觀此苾芻尼。非是寂靜出家。棄自善品。與諸男子共為耳語。必作期會。尼白苾芻。苾芻白佛。佛問訶責廣如上說。乃至世尊制其學處。應如是說<p>若復苾芻尼。共男子耳語者。波逸底迦。若復苾芻尼者。謂吐羅尼。或復餘尼。共男子耳語者。謂與丈夫耳語共相領納。乃至語者皆得墮罪<p><b>　　<A NAME="n818"></A>受男子耳語學處第八十七</b><p>緣處同前。時吐羅尼如前威儀入城乞食。受男子耳語。不信敬者見已譏嫌。廣如上說。乃至與他作期會事。尼白苾芻。苾芻白佛。佛問訶責廣如上說。乃至世尊制其學處。應如是說<p>若復苾芻尼。受男子耳語者。波逸底迦。尼謂吐羅尼。或復餘尼。受男子耳語者。謂將耳受男子語。墮罪同前。乃至受者皆得墮罪<p><b>　　<A NAME="n819"></A>共苾芻耳語學處第八十八</b><p>緣處同前。時笈多尼如吐羅尼城中乞食。遂與苾芻共為耳語。諸不信者見已譏謗。今觀此尼。非是寂靜出家。為私竊事而作期會。尼白苾芻。苾芻白佛。佛問訶責廣如上說。乃至世尊制其學處。應如是說<p>若復苾芻尼。共苾芻耳語者。波逸底迦。尼謂笈多尼。或復餘尼。共苾芻耳語者。義如上說。皆得墮罪<p><b>　　<A NAME="n820"></A>受苾芻耳語學處第八十九</b><p>緣處同前。時笈多尼如前乞食。受苾芻耳語。諸不信者見已譏嫌。廣說乃至制其學處。應如是說<p>若復苾芻尼。受苾芻耳語者。波逸底迦。尼謂笈多。或復餘尼。受苾芻耳語者。義如上說。皆得墮罪<p><b>　　<A NAME="n821"></A>椎胸學處第九十</b><p>緣處同前。時諸苾芻尼。互相鬥諍說諸過咎。各懷瞋恚便自椎胸。唱言苦痛。尼白苾芻。苾芻白佛。佛問訶責。廣說乃至制其學處。應如是說<p>若復苾芻尼。瞋恚故便自椎胸生苦痛者。波逸底迦<p>若復苾芻尼者。謂此法中尼。瞋恚故自椎胸者。聞違情事而不容忍。以手椎胸極生苦痛者同前。乃至作斯事者。皆得墮罪<p>第十攝頌曰<p class='lg'>　咒誓不觀事　　坐床以樹膠<br>　在四白衣家　　不看病同臥　</p><p><b>　　<A NAME="n822"></A>咒誓學處第九十一</b><p>緣處同前。時十二眾苾芻尼。皆往長者婆羅門家。或因乞食。或緣問病。或為說法。至他舍已。俗旅見來皆申敬禮。虔恭白言。諸聖者甚難值遇。我等有福得見聖者來往家中。幸願慈悲數能至此。令我瞻望。時此諸尼。見他讚歎稱喚聖者。各懷我慢生大貢高。俗旅復言。恐諸聖者去更不來。必若來者為設咒誓。諸苾芻尼曰。若去不來我修淨戒當無果利。既以自梵行而為咒誓。眾共譏嫌。尼白苾芻。苾芻白佛。佛問訶責。廣說乃至制其學處。應如是說<p>若復苾芻尼。以自梵行而為咒誓者。波逸底迦<p>尼等如上。以自梵行者。謂不行嫌法。咒誓者。自出咒言。義如上說。皆得墮罪方便罪如常<p><b>　　<A NAME="n823"></A>不觀詰他學處第九十二</b><p>緣處同前。諸苾芻尼和合而住。信心長者及婆羅門皆興恭敬尊重。供養衣食臥具及施藥直。白言聖者受此藥直。若有患時隨意充用以自供身。時十二眾苾芻尼見此事時。情生嫉妒作如是念。我等何故不蒙俗旅恭敬供養衣食臥具及諸藥直以充餐噉。作是念已共相議曰。我等設計。令彼長者婆羅門於我等處倍生淨信恭敬供養尊重奉施。議已不見聞疑為見聞疑。詰諸苾芻尼。某甲尼有斯過失。某甲尼犯如是事。長淨隨意時不許在眾。以無根罪詰苾芻尼訶責而住。尼白苾芻。苾芻白佛。佛問訶責。廣說乃至制其學處。應如是說<p>若復苾芻尼。不善觀事而詰他者。波逸底迦<p>尼等同前。不善觀者。謂不審察而詰他者。謂以無根事而強詰責。義如上說。皆得墮罪<p><b>　　<A NAME="n824"></A>不觀床座坐臥學處第九十三</b><p>緣處同前。時諸苾芻尼夏安居竟。如佛聽許。尼安居已遊行人間。漸次而行至一聚落。時將欲暮。從一長者求止宿處。長者報言。諸聖者。於客廳內可為居止。既見聽許不觀處所。先有人來。途路疲勞復患熱悶。不能住內出外而眠。於其夜中風雨忽起四面黑暗。各大驚恐。咸入內廳互不相見。先有俗人住在廳內。俗人亦起便執苾芻尼手。尼怕唱喚。誰無賴人而執我手。勝光大王敬奉諸尼事同妃后。豈容愚者而強逼耶。乃至告官。推勘截此人手。諸苾芻尼既至室羅伐城。即以此緣白尼。尼白苾芻。苾芻白佛。佛問訶責。廣說乃至制其學處。應如是說。若復苾芻尼。於屏闇處不觀床座而坐臥。波逸底迦<p>尼等同前。屏處者。謂有覆障。不觀者。謂不審察。坐臥者。謂於夜宿。餘義如上。皆得墮罪<p><b>　　<A NAME="n825"></A>以樹膠作生支學處第九十四</b><p>緣處同前。時吐羅難陀苾芻尼。因行乞食往長者家。告其妻曰。無病長壽。知夫不在問曰。賢首。夫既不在云何存濟。彼便羞恥默而不答。尼乃低頭而出。至王宮內告勝鬘妃曰。無病長壽。復相慰問竊語妃曰。王出遠行如何適意。妃言。聖者既是出家何論俗法。尼曰。貴勝自在少年無偶實難度日。我甚為憂。妃曰聖者。若王不在。我取樹膠令彼巧人而作生支。用以暢意。尼聞是語。便往巧匠妻所報言。為我當以樹膠作一生支。如與勝鬘夫人造者相似。其巧匠妻報言。聖者。出家之人何用斯物。尼曰。我有所須。妻曰。若爾我當遣作。即便告夫可作一生支。夫曰。豈我不足更復求斯。妻曰。我有知識故來相憑。非我自須。匠作與妻。妻便付尼。時吐羅難陀。飯食既了便入內房。即以樹膠生支繫腳跟上。內於身中而受欲樂。因此睡眠時尼寺中。忽然火起。有大喧聲。尼便驚起。忘解生支從房而出。眾人見時生大譏笑。時諸小兒見唱言。聖者。腳上何物。尼聞斯言極生羞恥。尼白苾芻。苾芻白佛。佛問訶責。廣說乃至制其學處。應如是說<p>若復苾芻尼。以樹膠作生支者。波逸底迦<p>尼等同前。以樹膠作生支者。謂諸樹膠乃至餘物。作男根形。餘義如上用得墮罪。作而不用得惡作罪。於中所有方便之罪。准事應知<p>時諸苾芻咸皆有疑。請世尊曰。大德。唯願為說吐羅尼令眾人笑。佛告諸苾芻。此吐羅尼非但今時令大眾笑。過去亦爾。汝等諦聽。我今為說。乃往古昔有一聚落婆羅門。娶妻未久便生一男。具十八種諸惡相貌。年既長大遊學他方欲求藝業。於一聚落有大婆羅門尤善四明。妻生一女父作是念。若有婆羅門閑四明論者。我以此女當與為妻。其婆羅門童子漸漸遊行至此聚落。詣大婆羅門處學四明論無不通達。婆羅門念曰。我先有要。若淨行子明四論者。以女妻之。今此童子淨行種族復該四論。可與為妻。即便婚娶。既經多時婆羅門復作是念。我此女夫形儀醜陋。若在家中人多輕笑。又見其女行非貞謹。告女夫曰。今可將妻還汝本宅。夫作是念。我妻立性行不貞純。對我共他常為戲笑。今可還將詣父母所。作是念已。即告妻曰。賢首。汝可裝辦。明旦共爾遊觀芳園。妻言。可爾。至明清旦令妻乘驢欲歸本宅。妻言。君今將我欲往何處。夫曰。我今將汝往父母家。妻便念曰。禍來及身。於此自在所為如意。共他男子隨意交通。今若將我至彼家者。即有父母及諸親族護衛於我。何能更得自在遊行。即共夫鬥悲啼號哭。我終不去。夫乃大瞋以繩反縛。迎臥驢上驅前而進。夫欲心起遂行非法。為洗淨故取瓶注水。水出作聲。驢聞驚走。夫趁不及。驢入村中人皆共睹咸悉羞恥。問其夫曰。何意如此。夫乃具答其事。聞瓶水聲驢遂驚走。聞者大笑而說頌曰<p class='lg'>　瓶水瀉作聲　　驢聞驚怖走<br>　由斯薄福女　　醜惡令人笑　</p><p>汝等苾芻勿生異念。昔時醜婆羅門妻者豈異人乎。今吐羅難陀尼是。汝諸苾芻。吐羅尼復於往昔。令諸人眾作大喧笑。汝等復聽。我今重說。乃往古昔於一聚落有婆羅門。娶妻未久。後於異時欲往餘處。其妻先不貞謹。聞夫欲去告外人曰。我夫欲行向餘村邑。君可來共宿。彼人隨語夜至其家。夫便卻至。喚婦開門。問言。是誰。既識夫聲二俱惶怖。遂將外人置牛糞[<a href='javascript:showpic("../fontimg/026255.gif")'>竺-二+耑</a>]內。方與開門。夫入家已。妻持水來與夫洗足。家忽失火。夫主匆遽運出貲財。妻語夫言。諸妙財貨在此[<a href='javascript:showpic("../fontimg/026255.gif")'>竺-二+耑</a>]內宜可先出。即欲共輿[<a href='javascript:showpic("../fontimg/026255.gif")'>竺-二+耑</a>]便烈破。外人走出。柱打頭傷血流而去。時有人眾而說頌曰<p class='lg'>　此女先行私　　以人置[<a href='javascript:showpic("../fontimg/026255.gif")'>竺-二+耑</a>]內<br>　被火便輿出　　頭破眾人知　</p><p>汝等苾芻於意云何。昔時婆羅門妻者豈異人乎。今吐羅難陀苾芻尼是<p><b>　　<A NAME="n826"></A>白衣家說法不囑授臥具學處第九十五</b><p>緣處同前。時吐羅難陀苾芻尼。數往長者婆羅門家。為他說法。其長者妻見尼來至。倍生敬重敷上妙座。尼即為說經中深義。彼聽法時家事憂心嫌時太久。作如是念。我有俗務不可久停。即便起去。尼說經已不見聽者。即離其座默然而去。後有賊來盜將座具。婦人見尼從索座物。尼曰。我於當時既不相見。棄座而歸。尼白苾芻。苾芻白佛。佛問訶責。廣說乃至制其學處。應如是說<p>若復苾芻尼。在白衣家說法。去時不囑授家主收攝臥具者。波逸底迦<p>尼等如上。說法者。謂說經義。臥具者。謂敷座臥物。去時不囑授者。不報主知。釋罪相等廣說如前<p><b>　　<A NAME="n827"></A>未許輒坐學處第九十六</b><p>緣處同前。時吐羅尼因行乞食。時有婆羅門樂清淨法。尼因乞食入其家中。於客廳內有淨床座覆以白[<a href='javascript:showpic("../fontimg/057087.gif")'>疊*毛</a>]。復有一女。執拂除蠅不令損污。女問尼言。聖者何事來此。尼曰。我為乞食汝可持來。女言。聖者。我若取食恐蠅污座。尼曰。我為除蠅不令有污。女便入舍。尼足不淨坐其床上。并有霑血。婆羅門見問言。聖者足踐塵土。云何不洗而坐淨床。尼曰。仁既得坐。我梵行者何不得耶。即從座起。時婆羅門見血污座。種種譏嫌。我觀此尼無有慚愧。尼白苾芻。苾芻白佛。佛問訶責。廣說乃至制其學處。應如是說<p>若復苾芻尼。在白衣家。主人未許於床座上輒坐者。波逸底迦<p>尼等如上。若白衣家床座。若他未許不應輒坐。釋罪相等廣說如前<p><b>　　<A NAME="n828"></A>不問主人輒宿學處第九十七</b><p>緣處同前。時諸苾芻尼遊行人間至一聚落。為求宿處。織師不在妻擅許之。於一房中與尼共宿。織師夜來與妻同臥欲為非法。以手執妻。妻遂失聲。尼聞便笑。夫問妻曰。笑者是誰。答曰。是出家者。夫便忿恚驅尼令出。尼白苾芻。苾芻白佛佛問訶責。廣說乃至制其學處。應如是說<p>若復苾芻尼。在白衣家。不問主人輒宿者。波逸底迦<p>尼等如上。不問主者。謂不諮請家主。輒宿者。謂於中臥坐。釋罪相等廣說如前。無犯者。除婦人無夫自為家主<p class='juan'>
根本說一切有部苾芻尼毘奈耶卷第十七</p>
</body></html>
