<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T24 </TITLE>
</head>
<BODY>

<p class='juan'>
根本說一切有部毘奈耶頌卷中</p>
<p><span class='byline'>　　　　尊者毘舍佉造</span><br><p><span class='byline'>　　　　三藏法師義淨奉　制譯</span><br><p><b>　　<A NAME="n431"></A>九十波逸底迦法</b><p>故妄語學處<p class='lg'>　已說三十事　　捨與墮相應<br>　九十單墮罪　　隨次今當說<br>　王舍城人眾　　及以諸苾芻<br>　借問羅怙羅　　佛今在何處<br>　此中有世尊　　報言在彼處<br>　大師由此事　　為說兩伽他<br>　故作妄語人　　違於一實法<br>　現世造眾惡　　當來受苦報<br>　寧吞熱鐵丸　　猛焰極可畏<br>　不將破戒口　　非法噉人食<br>　由苾芻妄語　　佛制於學處<br>　差別有九殊　　乃至於二種<br>　於無根五法　　波羅市迦等<br>　戒見軌邪命　　是九種應知<br>　他勝等五法　　見等三不同<br>　於斯作異言　　應知妄成八<br>　戒見軌邪命　　及以見聞疑<br>　苾芻虛誑時　　斯成有七種<br>　已說正當說　　不實有三時<br>　復有見等三　　說妄言有六<br>　如是一一減　　智者應可思<br>　說語若他知　　便成二種妄<br>　何謂五種妄　　他勝等應知<br>　說上人法時　　名入於他勝<br>　若於兩種謗　　不實誑前人<br>　根與無根殊　　名入於眾教<br>　若在僧伽前　　法說為非法<br>　由其對眾重　　名入吐羅中<br>　若褒灑陀時　　問言清淨不<br>　默然而覆過　　是名入惡作<br>　作此妄言時　　便成四種別<br>　所餘諸妄說　　咸入墮中收<br>　此五種妄說　　其體重輕異<br>　不相交雜故　　各陳其入言<br>　於不見等處　　顛倒說見等<br>　故心說他解　　墮落罪便傷　</p><p>毀呰語學處<p class='lg'>　雖毀呰傍生　　喚為禿角等<br>　懷羞情不忍　　何況毀於人<br>　由斯世尊說　　常饒益眾生<br>　苾芻毀滅言　　便招於墮罪<br>　苾芻毀呰意　　問婆羅門種<br>　汝梵志出家　　此便生惡作<br>　若問剎帝利　　戲心得惡作<br>　薜舍戍達羅　　若問成根本<br>　毛木匠織師　　客縫竹作等<br>　如斯諸種類　　問時便得墮<br>　汝梵志工巧　　清淨應須學<br>　沙門汝何用　　即招惡作罪<br>　汝是剎帝利　　牟槊弓射等<br>　此事應可為　　說時便惡作<br>　如是戍達羅　　薜舍所作業<br>　織竹等雜作　　便獲根本罪<br>　汝自業應作　　乞索教讀等<br>　若作如斯語　　同前得惡作<br>　跛瞎癵躄行　　侏儒及聾啞<br>　毀他如是說　　墮落火便燒<br>　汝疥癩癰疽　　癢瘙痔嘔逆<br>　作如是等語　　此人便得墮<br>　汝罪不清淨　　有疑悔惡作<br>　汝有忿恨惱　　得罪亦同前<br>　苾芻毀呰意　　惡說罵詈等<br>　與鄙語相應　　墮罪便相害<br>　如是族工巧　　作業形容病<br>　罪及煩惱言　　咸名毀滅語<br>　意欲簡前人　　是何者佛護<br>　答言剎帝利　　如是等無愆　</p><p>離間語學處<p class='lg'>　苾芻離間語　　欲使他分坼<br>　由為觸惱心　　定招於墮罪<br>　汝剃髮賤人　　問言誰語汝<br>　報云某甲道　　此招於惡作<br>　於前學處中　　說族工巧等<br>　應知罪相似　　智者不應為　</p><p>發舉殄諍羯磨學處<p class='lg'>　和合眾作法　　同心許其事<br>　若更毀破者　　墮罪遂便傷<br>　大眾共一心　　如法如軌則<br>　斷除四種諍　　評論等應知<br>　同心共秉法　　於事無猶豫<br>　若云不善時　　得破羯磨罪<br>　未作作了想　　或疑而毀破<br>　斯便得惡作　　異此便無咎<br>　若作此斷事　　作餘斷事想<br>　應知了未了　　得罪並同前<br>　主人秉羯磨　　持欲及見等<br>　并客來苾芻　　是謂五差別<br>　若識初中後　　是名為主人<br>　此中作法人　　謂秉羯磨者<br>　為他將欲者　　此名持欲人<br>　現前居眾中　　是名為見等<br>　我愛如是見　　作如此平章<br>　不識初中後　　應知此名客<br>　初三若毀破　　俱得於墮罪<br>　後二若毀時　　並皆招惡作　</p><p>與女人說法過五六語學處<p class='lg'>　為女說法時　　唯齊五六語<br>　除有智男子　　過時得本愆<br>　一切色無常　　受想行亦爾<br>　及識為五語　　明慧者應知<br>　眼耳鼻及舌　　身意並無常<br>　此名為六語　　智者應當識<br>　欲說於五句　　故心言第六<br>　或可擬說六　　故七咸同罪<br>　若口吃無過　　及以語匆匆<br>　智女更問時　　為說便非犯　</p><p>與未近圓人同句讀誦學處<p class='lg'>　與未近圓者　　同句而誦法<br>　隨說即招愆　　同誦開無過　</p><p>向未近圓人說他麤罪學處<p class='lg'>　知他犯麤惡　　告未具得罪<br>　大眾與法者　　說時無有過<br>　何者名麤罪　　謂波羅市迦<br>　僧伽伐尸沙　　非餘事應識　</p><p>實得上人法向未近圓人說學處<p class='lg'>　前人未近圓　　苾芻向彼說<br>　實得上人法　　得波逸底迦<br>　若是五種蓋　　凡人法共知<br>　非此名上人　　靜慮等境界　</p><p>謗迴眾利物學處<p class='lg'>　說他與眾物　　迴將入別人<br>　若作妄言時　　便遭墮罪割　</p><p>輕呵戒學處<p class='lg'>　半月半月說　　戒經長淨時<br>　若其輕慢言　　定得於本罪<br>　何須戒經內　　說此小隨小<br>　令人惱悔生　　是名輕慢戒<br>　厭疑生惱觸　　憂熱遍燒煎<br>　能令起悔心　　隨說皆招罪<br>　但是律教中　　所有諸小戒<br>　苾芻輕慢說　　亦皆成本愆　</p><p>壞生種學處<p class='lg'>　所有種子類　　及以有情村<br>　根莖節開子　　自他損皆犯<br>　若從根得生　　此說名根種<br>　謂是香附子　　薑芋等應知<br>　莖種從莖出　　插地即便生<br>　謂菩提石榴　　柳等咸應識<br>　節種截取節　　入地能生長<br>　蘆荻蔗竹等　　由斯故得名<br>　裂種杏麻豆　　子謂穀麥等<br>　有釋異種子　　牛糞等生蓮<br>　羊毛生細稊　　是一師別釋<br>　有情蟲蟻等　　總攝諸生命<br>　村者謂樹等　　有情之所依<br>　想疑而損之　　皆招於墮罪<br>　如是種果等　　稱境定招愆<br>　別種別想疑　　應知亦得罪<br>　苾芻持五種　　安在臼中舂<br>　若種損壞時　　五罪一時得<br>　若不損壞者　　但招五惡作<br>　置火及投湯　　同前皆本罪<br>　若作故損意　　青草處遊行<br>　有壞時便墮　　不傷招惡作<br>　若於青草處　　曳物而傷損<br>　或湯粥汁等　　澆瀉亦同愆<br>　若以一方便　　斬斷於一樹<br>　便招一惡作　　一波逸底迦<br>　若以二方便　　斬斷一樹等<br>　便得兩惡作　　一墮罪應知<br>　隨方便多少　　得爾許惡作<br>　隨其事差別　　悉皆招本罪<br>　葉果未開花　　諸藕諸根等<br>　蓮梢及蘋藻　　隨壞墮相中<br>　皴皮及黃葉　　蓮花等已開<br>　若斷惡作罪　　佛言輕重異<br>　若須淨齒木　　及皮葉花根<br>　取時為淨言　　不應云斬折<br>　水藻及浮萍　　地雞并鹹鹵<br>　青苔白醭葛　　牽挽不應為<br>　何者是淨言　　云汝應知是<br>　解是與淨等　　淨了皆無過<br>　作淨二五殊　　火刀蔫鳥甲<br>　墮破并拔出　　捩斷擘不中<br>　營造伐樹時　　應從樹神乞<br>　以諸花果食　　設祭可隨時<br>　應為誦正法　　謂三啟等經<br>　宜應具告知　　十善十惡報<br>　行善招樂果　　異斯生惡趣<br>　顯其功德施　　復說慳貪罪<br>　歡喜等園中　　天女盚C戲<br>　長時極樂果　　唯有施能招<br>　鎮懷飢渴火　　不聞漿水名<br>　輪迴諸趣中　　受苦無窮盡<br>　無始來串習　　數為煩惱逼<br>　自他無利益　　並由慳所纏<br>　七日不改變　　復無流血等<br>　大樹宜應截　　有異不應傷　</p><p>嫌毀輕賤學處<p class='lg'>　苾芻作嫌言　　及為麤罵語<br>　所得輕重罪　　略言其大綱<br>　大眾作白二　　差遣分飯粥<br>　分房行餅果　　分餘雜物人<br>　羯恥那器具　　藏守支伐羅<br>　及以分衣人　　并守雨衣者<br>　毘訶羅波羅　　斯人所遣使<br>　行器持竿水　　及以驅烏人<br>　若遣分臥具　　行餅并行利<br>　眾差如是人　　嫌時皆本罪<br>　如斯十二類　　嫌罵者招本<br>　餘使得輕愆　　善可觀其事　</p><p>違惱言教學處<p class='lg'>　違教得本罪　　教謂他問時<br>　惱謂說異言　　不陳決定語<br>　他問如是言　　欲惱便餘答<br>　除獵人來問　　恐彼害前生<br>　我視虛空爪　　實理有情無<br>　此人方便言　　報彼非成咎<br>　如其他問時　　惱意默然住<br>　由斯墮惡趣　　苦逼痛方言　</p><p>不舉敷具學處<p class='lg'>　若於露地中　　安僧床座等<br>　除有人囑授　　捨去罪隨行<br>　若離於本居　　欲行向界外<br>　未離床等分　　便招惡作愆<br>　若棄出行時　　雨霑得惡作<br>　如有水濕澈　　斯便得墮罪<br>　說有三種壞　　謂蟲風及雨<br>　表堶挶l時　　此說為蟲壞<br>　被風吹反[<a href='javascript:showpic("../fontimg/034730.gif")'>袖-由+聶</a>]　　是名為風壞<br>　雨濕第二重　　名雨壞應識<br>　若在於房中　　被蟲等損壞<br>　招惡作等罪　　准說並同前<br>　初不思而去　　塗中忽爾憶<br>　自忖由癡等　　當須苦責心<br>　若遇餘苾芻　　見已應相就<br>　為護臥具故　　慇懃好囑看<br>　若彼為領知　　到處不藏舉<br>　波逸底迦箭　　便中不憶人<br>　俗人來請食　　借座當須與<br>　求寂等將去　　苾芻不自持<br>　俗侶詣伽藍　　設食供僧眾<br>　應與其座席　　宜差守護人<br>　若是看病人　　病老朽破戒<br>　又復未圓具　　斯皆勿囑觀<br>　二人同一座　　小者應收舉<br>　若彼夏相似　　後起者應持<br>　若聽法等時　　上座年衰老<br>　舉安僧座席　　小者應代為<br>　佛制諸苾芻　　於尊老給侍<br>　當為依止事　　利益兩俱兼<br>　若有難事至　　牆根及樹根<br>　著座不招愆　　無緣勿斷食<br>　行時支伐羅　　所有其勢分<br>　必無看守者　　臥具准應知<br>　讀誦正法時　　應可昇高座<br>　居處令安隱　　敬重大師言<br>　應可為高座　　四足安師子<br>　高下任時宜　　正方應好作<br>　傍邊安蹋道　　前為承足花<br>　踞坐誦尊言　　讀時前置案<br>　背後安花障　　兩畔任懸繒<br>　上蓋准時宜　　置在長廊下<br>　簷下長懸索　　用擬挂花鬘<br>　好心來聽經　　當前列行坐<br>　俗家敷寶座　　欲坐者隨聽<br>　攝念可應居　　諸行無常想<br>　當如是作意　　此是施主物<br>　雖是寶莊嚴　　坐時無有過<br>　在藥叉龍宮　　天堂皆許坐<br>　令彼福增長　　此教是牟尼　</p><p>不舉草敷具學處<p class='lg'>　若其於寺中　　用眾草敷具<br>　去時無難事　　自舉囑人看<br>　此亦同前說　　與褥席不殊<br>　同彼罪應知　　護戒者當識<br>　舍中不除去　　或棄主人遮<br>　敷在毘訶羅　　不除招惡作<br>　習定者經行　　敷長十二肘<br>　勤修念誦者　　亦十二應知<br>　地[<a href='javascript:showpic("../fontimg/042838.gif")'>革*更</a>]用草敷　　不置便生病<br>　防難為間隔　　無斯致惱緣　</p><p>牽他出僧房學處<p class='lg'>　若瞋他苾芻　　從住處牽出<br>　其人得墮罪　　仍除有難緣<br>　設不自手牽　　令他苾芻挽<br>　二人俱得罪　　謂波逸底迦<br>　若令求寂等　　牽苾芻出寺<br>　苾芻招本罪　　求寂得輕愆　</p><p>強惱觸他學處<p class='lg'>　若以好惡食　　或冷或熱等<br>　故惱他苾芻　　令食招根本<br>　若食堂煖舍　　浴室近門傍<br>　及閤道簷前　　此分皆不合<br>　於座及臥具　　他未有心移<br>　先住苾芻來　　無令後人去　</p><p>故放身坐臥脫腳床學處<p class='lg'>　若在上房住　　不坐脫腳床<br>　以版承床足　　坐時無有過<br>　所言腳脫者　　於孔中抽出<br>　謂在故房上　　多時朽爛棚<br>　若無承足物　　或可仰安床<br>　不畏損他人　　量時應受用<br>　或時以鐵釘　　釘腳不令脫<br>　任情安逆榍　　或用草繩纏　</p><p>用蟲水學處<p class='lg'>　水中有生命　　將澆地樹等<br>　自作若使人　　悉皆招墮罪<br>　蟲水有想疑　　斯還得本罪<br>　無蟲蟲想疑　　便招惡作過<br>　從他借罐綆　　他與用無傷<br>　澄濾好觀瞻　　濁時安黑果<br>　若水有濁塵　　臨之不鑒面<br>　此可慇懃濾　　清淨方無咎<br>　若井泉知淨　　法瓶等緻密<br>　眾及於別人　　五水隨情用<br>　濾羅有五種　　謂澡罐君持<br>　法瓶并水羅　　及以衣角疊<br>　澄心當好視　　蟲若小毛端<br>　並須依教看　　無勞數觀察<br>　齊幾當觀水　　如轉六牛車<br>　竹載摩揭陀　　是名觀分齊<br>　若其於水器　　起心疑有蟲<br>　宜應更善觀　　無疑方可用<br>　乃至俱盧舍　　或時一驛路<br>　彼處決知有　　無羅亦可行<br>　若即許還來　　半驛去無咎<br>　商旅有相識　　傳羅隨意去<br>　順流河岸行　　一一俱盧舍<br>　善觀應可飲　　異此即不應<br>　泝流隨取處　　觀濾並如常<br>　陂池水不流　　觀於一尋內<br>　井等取水處　　說佛語伽陀<br>　隨處有天神　　應從彼求乞<br>　將君持向口　　飲水佛不聽<br>　葉等必其無　　屏處非遮限<br>　宜應將絹布　　葉繫君持口<br>　及以蓋瓶瓨　　異斯招惡作<br>　瓨等有垢膩　　用意淨洗治<br>　隨時可曝乾　　為欲令清淨<br>　俗人所作事　　求寂不應為<br>　求寂之所為　　苾芻有不合<br>　苾芻望於尼　　事有犯非犯<br>　皆須善觀察　　准教可應行<br>　於池井等中　　見有餅菜等<br>　澄濾隨情飲　　應知此名淨<br>　俗人施水處　　准法好須觀<br>　雖在非時中　　隨情應飲用<br>　牧牛人等處　　苾芻少乏水<br>　酪漿及乳等　　洗足亦隨情<br>　盛酒大小行　　此器宜應棄<br>　若盛油等物　　火炙水梳治<br>　或令魚鱉舐　　垢膩盡皆無<br>　置水此器中　　非時用成淨<br>　女人求水時　　苾芻應可授<br>　不宜相續注　　勿生癡染心　</p><p>造大寺過限學處<p class='lg'>　造大毘訶羅　　起基安水竇<br>　著戶扉及扂　　并可置明窗<br>　若欲起牆壁　　應和草作泥<br>　壘至橫扂邊　　二三重勿過<br>　若於上更著　　即招於墮罪<br>　[<a href='javascript:showpic("../fontimg/057507.gif")'>專*瓦</a>]石及木成　　雖多無有犯　</p><p>眾不差教授苾芻尼學處<p class='lg'>　具戒有聞持　　年至二十夏<br>　言詞善圓滿　　不曾身污尼<br>　善說八他勝　　八敬能開演<br>　具七可應差　　異此便不合<br>　善解蘇呾羅　　毘奈耶母論<br>　此合教授尼　　除諍能調伏<br>　除此更有餘　　第二略教授<br>　大眾若有教　　上座可傳言<br>　尼眾清淨不　　又復和合不<br>　此中無苾芻　　於尼行教授<br>　姊妹牟尼教　　常須不放逸<br>　無令戒損失　　此是三塗因<br>　由尊二十夏　　能調所化生<br>　於律教善明　　王苾芻應識　</p><p>教授至日沒學處<p class='lg'>　被差行教授　　雖可具尸羅<br>　及明須早歸　　無容侵日沒<br>　日沒作沒想　　或可生猶豫<br>　仍為教授事　　得墮罪無疑<br>　未沒作沒想　　未沒起疑心<br>　被惡作箭中　　當受於大苦<br>　若尼門不掩　　或可門相近<br>　或為多教授　　日沒並無傷<br>　尼可作供養　　應隨自己能<br>　尊人當受食　　令其福增長　</p><p>謗他為飲食故教授學處<p class='lg'>　若以嫌嫉意　　輕毀教授人<br>　由生不善心　　當遭獄火焰<br>　彼有貪染心　　教尼求飲食<br>　見實而說者　　此誠無有過　</p><p>與非親尼衣學處<p class='lg'>　若是非親尼　　不合與衣服<br>　由彼心貪覓　　來處不籌量　</p><p>與非親尼作衣學處<p class='lg'>　於非親尼處　　不應為作衣<br>　由作惡形儀　　令俗生譏醜　</p><p>與尼同道行學處<p class='lg'>　苾芻向餘處　　共尼同伴行<br>　賊等多怖時　　共行無有過<br>　若病無人持　　不應棄於路<br>　苾芻苾芻女　　展轉互相舁<br>　尼自將路糧　　苾芻得為淨<br>　苾芻持尼淨　　此並勿生疑　</p><p>與苾芻尼同乘一船學處<p class='lg'>　苾芻若與尼　　乘船或上下<br>　於斯便不許　　直渡者無愆　</p><p>獨與女人屏處坐學處<p class='lg'>　緣彼鄔陀夷　　共女屏處坐<br>　因招眾譏謗　　聖制不應然　</p><p>獨與尼屏處坐學處<p class='lg'>　又與笈多尼　　獨在屏處坐<br>　據緣但道一　　餘三並墮愆　</p><p>知苾芻尼讚歎得食學處<p class='lg'>　苾芻知彼尼　　讚歎故得食<br>　除其先有意　　食便招墮罪<br>　讚歎有二種　　具戒及多聞<br>　具戒從預流　　乃至阿羅漢<br>　多聞蘇呾羅　　毘奈耶母論<br>　實有如斯德　　讚食許無愆<br>　若實無有德　　為利受尼讚<br>　知而噉食者　　即招其本罪　</p><p>展轉食學處<p class='lg'>　苾芻無疹病　　非衣作行時<br>　足已更生貪　　食時便得罪<br>　一食不能安　　此說名為病<br>　但獲衣方肘　　是謂施衣時<br>　僧房制底處　　其地如小席<br>　掃拭及洒塗　　此名為作務<br>　若半瑜繕那　　苾芻去還返<br>　斯名道行事　　更食者無罪<br>　若得有衣請　　更受無衣者<br>　受後招惡作　　食時便獲本<br>　先得無衣請　　後有支伐羅<br>　兩處縱俱餐　　此食非遮限<br>　前得有衣請　　後請亦有衣<br>　兩處食隨情　　此皆無有過<br>　若棄無衣處　　行就有衣家<br>　開難緣及衣　　非餘事應識<br>　若知於俗舍　　普請盡僧伽<br>　授事及餘人　　至時鳴健稚<br>　苾芻於自黨　　若客新來至<br>　請處應教示　　默去不應為　</p><p>施一食過受學處<p class='lg'>　外道所居處　　苾芻在彼停<br>　無病一日餐　　異斯便不合<br>　無病別日住　　便得惡作罪<br>　如更受他食　　咽便招本愆<br>　施主意平等　　或是親族處<br>　假令多日食　　斯非是愆咎　</p><p>過三缽受食學處<p class='lg'>　施主非隨意　　若得飯糗等<br>　二三持滿缽　　若過招本罪<br>　大缽若取三　　二大及中一<br>　兩大兼一小　　二中并一大<br>　二中兼一小　　滿缽取持歸<br>　斯皆得本愆　　三小咸無過<br>　親族歡懷與　　受多無有過<br>　受已應持去　　平分與苾芻　</p><p>足食學處<p class='lg'>　苾芻足食竟　　不合更重食<br>　不作於餘法　　咽咽罪隨生<br>　五種珂但尼　　斯非是足限<br>　正食若足已　　此亦不應餐<br>　五種蒱膳尼　　米飯麥豆飯<br>　糗肉及諸餅　　是正食應知<br>　根莖葉花果　　名五珂但尼<br>　此據嚼齧義　　五正通含噉<br>　知是蒱膳尼　　有授者相近<br>　已作遮止法　　從座捨威儀<br>　於如是五處　　名足食苾芻<br>　此中隨一無　　則不名為足<br>　足罷竟去休　　此說名遮足<br>　若道且言者　　聖說許無愆<br>　若作餘食法　　非側非背後<br>　不安在懷中　　非空非置地<br>　兩手極淨洗　　然後方受食<br>　食了不離座　　是未足應知<br>　執食可蹲踞　　對苾芻應告<br>　我作餘食法　　仁當憶念知<br>　彼人當取食　　若二若三口<br>　語言持取去　　隨意可應餐<br>　若彼雖足食　　然未離於座<br>　應就彼人前　　作法皆如上<br>　彼人不合食　　應告食人言<br>　將去任情餐　　名第二餘法<br>　若得非正食　　謂是乳酪類<br>　薄粥薄糗等　　並非成足食<br>　若豎匙不住　　此名為薄粥<br>　指鉤不見跡　　謂薄糗應知<br>　若作足食想　　及以生猶豫<br>　食便招本罪　　便開地獄門<br>　若食雖未足　　而為足食心<br>　及起疑意時　　皆招惡作罪　</p><p>勸足食學處<p class='lg'>　知他足食竟　　不為餘食法<br>　內懷於惡心　　勸食便生罪<br>　知足食想疑　　慇懃勸彼足<br>　欲令他犯過　　當來苦自傷<br>　不應以雙足　　蹈於食葉上<br>　病者便非過　　無病起譏嫌<br>　苾芻若無病　　連鞋不應食<br>　病應抽出足　　蹋鞋上非愆<br>　授食在背側　　或遠或隔障<br>　及不仰手時　　斯皆不成受<br>　授者立相近　　當前無障隔<br>　皆須仰手受　　極可用心請<br>　指食令安缽　　如其墮葉盤<br>　此即名為受　　無疑應可食<br>　微塵有多種　　花果飲食衣<br>　有觸與無觸　　淨與不淨別<br>　土塵事多種　　有淨及不淨<br>　睹色不分明　　此則無勞受<br>　塵相若分明　　不受不應食<br>　食污衣須洗　　不洗便生過<br>　若行鹽等竟　　雖小不應起<br>　及時應可坐　　准次勿相排<br>　年卑居老上　　知想或生疑<br>　突色訖里多　　日日睄W長<br>　持食與他人　　便作希望意<br>　彼人重授與　　不淨不應食<br>　決捨絕希望　　後從他獲得<br>　此名清淨食　　受時無有過<br>　勿語益送人　　與我如是食<br>　隨行得應噉　　病人非在遮<br>　苾芻若食了　　可留一大抄<br>　普施於眾生　　不應為簡別<br>　若客至將行　　撿挍人并病<br>　及以看病者　　隨情在前食<br>　因籠拏開粥　　僧眾並隨聽<br>　由斯影勝王　　施地佛聽受<br>　因論於食法　　及與藥相應<br>　淨地等要門　　隨事皆須識<br>　飯餅及肉魚　　豆飯并糗等<br>　斯謂為時藥　　養命噉痗<br>　蒱萄及芭蕉　　醋果并蘡[<a href='javascript:showpic("../fontimg/073885.gif")'>薁-ㄇ+囗</a>]<br>　棗等烏曇跋　　並曰非時漿<br>　俗人及求寂　　熟柔當淨濾<br>　酪漿蔗醋漿　　斯等非時飲<br>　說有七日藥　　酥油蜜諸糖<br>　石蜜及沙糖　　許服皆無過<br>　又有盡壽藥　　謂是根莖等<br>　如法應守持　　無限常聽服<br>　根雞舌薑等　　莖謂不死條<br>　黃薑等可知　　并諸香雜水<br>　七葉苦爪苗　　果謂胡椒等<br>　及以三果類　　准病服皆聽<br>　紫礦及阿魏　　黃蠟諸樹汁<br>　油麻灰等五　　復有五種鹽<br>　菴末羅苦木　　七葉尸利沙<br>　如斯樹等皮　　皆名盡壽藥<br>　如是諸藥類　　不擬將充食<br>　但欲排飢渴　　希心趣涅槃<br>　蒱萄及石榴　　菴婆芭蕉等<br>　根謂蓮藕類　　是時攝應知<br>　如斯時藥等　　展轉更相雜<br>　各從前藥勢　　服用者無傷<br>　熊羆及龜鱉　　并江豬等脂<br>　並隨身治病　　非時咸可服<br>　醫言食生肉　　人蛇象不聽<br>　魚肉若持來　　問淨當隨食<br>　門前制底舍　　空露地水堂<br>　簷下及房中　　並不應煮食<br>　作淨有五種　　生心等軌則<br>　若為作食廚　　眾僧共立淨<br>　住處絣繩墨　　草創立基時<br>　解法營作人　　興心應作法<br>　我今於此處　　立作眾淨廚<br>　三心念口言　　謂是生心淨<br>　造寺半已了　　知事對僧前<br>　我今普告知　　應如是三說<br>　此處我守持　　將為淨食處<br>　作如是告白　　名為共印持<br>　若人造寺宇　　房門料亂開<br>　室相不齊行　　此名牛臥淨<br>　若有僧住處　　苾芻久棄捨<br>　後至過便無　　斯名廢故淨<br>　若僧秉白二　　羯磨眾詳許<br>　知法並同心　　名為作法淨<br>　如是五淨廚　　苾芻不作法<br>　停食及煮食　　悉皆成不淨<br>　為淨二五殊　　刀火蔫鳥甲<br>　墮拔截擘壞　　作法者無愆<br>　火壞五咸淨　　餘損子皆成<br>　傷皮有不成　　於中驗生性<br>　當於上座所　　行食者應言<br>　三缽羅法哆　　是名行食法<br>　上座當告言　　應平等行與<br>　須正意而食　　了說願伽他<br>　正說福頌時　　苾芻不應食<br>　若不聞聲者　　食時無有過<br>　正說伽他時　　聞時應諦聽<br>　頌了隨情食　　更說非遮限<br>　有能者應說　　眾首或餘人<br>　演法應時機　　當隨施主望<br>　凡是說法人　　應須與伴助<br>　由非獨一己　　令法有光輝<br>　為眾誦經時　　夜無燈不許<br>　護蟲為百目　　或復作籠遮<br>　所食魚肉等　　與俗勝人同<br>　他持施缽中　　應食全無罪<br>　他為作肉食　　若有見聞疑<br>　此則不應餐　　為愍眾生故<br>　得虎狼等殘　　若有聞疑見<br>　由彼心不捨　　此皆不合餐<br>　不許無悲心　　耽味害他命<br>　准法依三淨　　食肉許無愆<br>　蒜蔥等諸藥　　為病在隨聽<br>　欲令身命存　　斯名善法器<br>　病者食蒜時　　當護其臭氣<br>　選處應將息　　隱密可應為<br>　為病服食了　　可洗身令淨<br>　臭氣皆除滅　　方入本房中<br>　若服蒜蔥韭　　為令身淨故<br>　停七三二夜　　如次可應知<br>　巡家行乞食　　料亂有多門<br>　應將飯等記　　無令路差失<br>　乞食秉鳴錫　　欲使施人知<br>　及怖於犬牛　　不許行撾打<br>　苾芻於俗舍　　若食餅果根<br>　勿嚼作大聲　　或時將汁飲<br>　自非有要事　　不應相觸食<br>　食時須用心　　勿濺傍邊者<br>　儉時若得食　　施主歡隨施<br>　亦可多將去　　分張與苾芻<br>　若上座受請　　食半與餘人<br>　為濟儉年時　　活諸同梵行<br>　欲令壽命久　　餘人得應食<br>　若在牟尼教　　一日實難逢<br>　若於缽縫中　　見有餘殘食<br>　應以物擿去　　三洗用無愆<br>　食罷口應淨　　用齒木土等<br>　淨水漱三度　　若過亦隨情<br>　苾芻得食已　　疑有餘人觸<br>　應覓未具人　　重受隨情食<br>　有事須行去　　無人持路糧<br>　自攜為換想　　噉時無有過<br>　若無人可換　　一日不應餐<br>　他日噉虎拳　　不合過斯食<br>　三日兩虎拳　　已後當隨意<br>　自作宜應食　　希望性命全<br>　須根地可掘　　欲果樹宜昇<br>　苾芻應自取　　除飢得延命<br>　斯等是遮戒　　為難暫開聽<br>　若是性罪者　　命斷不應作<br>　親識遠方來　　屏處應同食<br>　室羅末尼羅　　同餐開怖處<br>　受已莫放器　　左手急堅持<br>　齊手可應餐　　食時須用意<br>　如其不蓋覆　　置食被烏殘<br>　近[<a href='javascript:showpic("../fontimg/073137.gif")'>此/束</a>]處應除　　餘者隨情食<br>　僧祇若別人　　酥油沙糖等<br>　如其誤觸者　　不應便即棄<br>　若是四方僧　　或復別人食<br>　知淨宜應受　　異此即不應<br>　食雜沙糖等　　水洗宜應食<br>　雖在非時中　　此無不淨過<br>　糖與糗相和　　應將淨水投<br>　苾芻須淨濾　　非時飲水聽<br>　苾芻自為己　　於沙糖守持<br>　隨開於五人　　相知更互食<br>　病斷食少食　　熱悶及塗中<br>　於此五人聽　　餘者皆不合<br>　勝果卒難逢　　及上飲食等<br>　苾芻雖足食　　不加法亦餐<br>　若乞食苾芻　　巡家乞得食<br>　有人請入舍　　隨言使福增<br>　舍中食餘飯　　施主遣將歸<br>　縱觸還應食　　儉歲聽非過<br>　寺三時設食　　祭彼護寺神<br>　時非時藥叉　　住彼須應食<br>　訶利底母兒　　佛遣多祭食<br>　為護於住處　　令教法光輝　</p><p>別眾食學處<p class='lg'>　不餐別眾食　　唯除病等緣<br>　僧中取少多　　或此送無犯<br>　乃至一匕鹽　　或一握草葉<br>　送向於餘處　　亦得表情和<br>　有人不盡情　　四人名別眾<br>　病作道行時　　事如前已說<br>　若是乘船去　　至半踰膳那<br>　或可覆還來　　食皆無有過<br>　若眾多施主　　別別供苾芻<br>　隨彼施主心　　此謂時差別<br>　諸外道沙門　　彼若施僧食<br>　悲心應為受　　由彼不信故<br>　界中別眾食　　有苾芻想疑<br>　得罪若三人　　食便無有過<br>　有別定屬利　　食時與眾乖<br>　此順施主心　　縱食非成犯　</p><p>非時食學處<p class='lg'>　從過中已後　　至明相未出<br>　苾芻不應食　　若食罪侵身<br>　有病在非時　　醫人令遣食<br>　當於隱密處　　無令俗見譏　</p><p>食曾觸食學處<p class='lg'>　苾芻觸食等　　此則不應餐<br>　食前食後殊　　說觸有兩別<br>　若在食前受　　食後噉便愆<br>　若食後受持　　夜分過不合<br>　若手有雜膩　　謂除眾難緣<br>　不觸於鑰匙　　及以觸衣缽　</p><p>不受食學處<p class='lg'>　飲食若不受　　怖罪者不餐<br>　食咽罪便傷　　除水及齒木<br>　葉及淨齒木　　有汁還須受<br>　若是生種者　　仍須將火淨<br>　苾芻行乞飯　　有餘仍未熟<br>　宜應自煮食　　受取取應餐<br>　得魚肉果等　　先煮已色變<br>　牛乳等三沸　　更自煮非愆<br>　他人來設食　　有事便棄去<br>　應為北洲想　　觀時自取食<br>　以藥灌鼻時　　若咽當須受<br>　若能不咽者　　不受亦無傷<br>　食有蠅蟻等　　附近不成觸<br>　觸處除應食　　鼠鳥受應知<br>　若手與手受　　或物與手請<br>　或手與物請　　或物與物受<br>　若入厭賤國　　遠置亦成受<br>　更有餘成受　　謂象馬獼猴　</p><p>索美食學處<p class='lg'>　苾芻身無病　　為己不應乞<br>　生酥并乳酪　　諸肉及以魚<br>　為病故乞求　　縱食而非犯<br>　無病乞惡作　　若食罪便中<br>　俗舍巡行乞　　執缽默然住<br>　他問何所須　　欲者隨情說　</p><p>受用蟲水學處<p class='lg'>　若知水有蟲　　受用全不合<br>　謂外內二種　　洗浴飲應知<br>　有蟲無蟲水　　此並如前說<br>　羅漉須依法　　由是性罪故　</p><p>有食家強坐學處<p class='lg'>　苾芻在食家　　不應屏處坐<br>　令他生惱意　　仍除難怖緣　</p><p>有食家強立學處<p class='lg'>　若女人丈夫　　欲貪相樂著<br>　說此名為食　　屏立亦招愆　</p><p>與無衣外道男女食學處<p class='lg'>　苾芻若自手　　不與外道食<br>　擘破與隨聽　　欲令除惡見<br>　彼槃器在地　　悲心應授與<br>　為生哀愍想　　不得現虔恭　</p><p>觀軍學處<p class='lg'>　若觀軍鬥戰　　苾芻皆不許<br>　必有緣須住　　此則在隨開　</p><p>軍中過二宿學處<p class='lg'>　有緣須往時　　齊兩夜應宿<br>　如其更過宿　　除難便成犯　</p><p>動亂兵軍學處<p class='lg'>　軍旅象馬眾　　旗王及兵力<br>　國主及大臣　　見時便得罪<br>　軍旅謂整裝　　兵力謂驍勇<br>　若立標旗處　　於此號旗王<br>　人主大臣請　　有障難及怖<br>　假使住多時　　斯亦非成犯　</p><p>打苾芻學處<p class='lg'>　不以瞋恚意　　故打他苾芻<br>　違本要期心　　不遵於聖教<br>　假令將一指　　若打即招愆<br>　況復手足拳　　杖木等相害<br>　若將掃帚打　　隨有幾多莖<br>　觸彼苾芻身　　還招爾許罪<br>　如是把豆等　　隨打罪應知<br>　若不墮彼身　　准數皆惡作<br>　若為彼椎噎　　或時因誦咒<br>　苾芻將物打　　斯等並無愆　</p><p>以手擬苾芻學處<p class='lg'>　若於苾芻處　　努手相擬時<br>　即便招墮罪　　還如打中說　</p><p>覆藏他麤罪學處<p class='lg'>　知他有麤罪　　元不許覆藏<br>　若有怖畏時　　縱覆皆無犯<br>　從波羅市迦　　乃至眾教罪<br>　及此重方便　　覆至曉招愆　</p><p>共至俗家不與食學處<p class='lg'>　不作嫌恨心　　故令他斷食<br>　彼人無有病　　必得罪相中　</p><p>觸火學處<p class='lg'>　若不是開緣　　然火皆不許<br>　及滅火觸火　　有難便非過<br>　皮毛爪洟唾　　擲著火中燒<br>　熟炭不守持　　觸皆招惡作　</p><p>與欲已更遮學處<p class='lg'>　僧伽有事時　　苾芻先與欲<br>　後時便不許　　墮罪必侵身　</p><p>與未近圓人同室宿過二夜學處<p class='lg'>　未進近圓人　　與之同室宿<br>　此唯齊二夜　　第三便墮罪<br>　說有四種室　　一是總覆障<br>　二總覆多障　　三多覆總障<br>　四多覆多障　　於此四室中<br>　苾芻睡臥時　　獲罪隨輕重<br>　如是四種舍　　至三明相出<br>　於中罪輕重　　護戒者應知<br>　有三種明相　　謂青黃及赤<br>　青光纔現時　　即得根本罪<br>　若在高閣處　　言聲不了知<br>　及餘諸屋中　　共宿成無過<br>　不應於一床　　二人等同臥<br>　於褥權開許　　衣等隔中間<br>　燃明室中臥　　有病在隨聽<br>　及以瞻病人　　餘人皆不許<br>　無病晝日睡　　嬾墮者便遮<br>　禪誦若勤修　　片時隨意臥<br>　闇中禮尊者　　不應首至地<br>　當以虔敬心　　發言稱呼睇<br>　共求寂道行　　同眠應警覺<br>　若困不能者　　起坐隨情睡<br>　求寂一切時　　慇懃當守護<br>　猶若輪王子　　斯為佛樹芽　</p><p>不捨惡見違諫學處<p class='lg'>　苾芻作邪行　　說欲非障法<br>　此能為障礙　　由癡無所知<br>　乃至於三諫　　若其見不捨<br>　此是罪中極　　宜應速驅擯　</p><p>隨捨置人學處<p class='lg'>　知此惡見人　　未為隨順法<br>　及不捨惡見　　皆不應共住<br>　不共作讀誦　　亦不為親友<br>　共受法食者　　得波逸底迦<br>　為斷彼惡見　　或親或病人<br>　讀誦在隨意　　受用便不許　</p><p>攝受惡見求寂學處<p class='lg'>　若是未圓人　　將求圓寂處<br>　愚癡說欲法　　非障道應驅<br>　苾芻離惡黨　　益物以為心<br>　共斯無智人　　宿便招墮罪　</p><p>著不壞色衣學處<p class='lg'>　苾芻得新衣　　當須為壞色<br>　新衣謂是白　　染壞色有三<br>　青謂污色青　　泥者謂赤石<br>　樹皮花葉等　　染色號袈裟　</p><p>捉寶學處<p class='lg'>　乍可觸瞋蛇　　[<a href='javascript:showpic("../fontimg/039998.gif")'>酉*參</a>]毒難治療<br>　不觸於珍寶　　及以寶莊嚴<br>　末尼真珠等　　珊瑚寶裝具<br>　刀槊諸戰仗　　鼓等皆不觸<br>　寶物真珠等　　觸穿皆得墮<br>　若其觸未穿　　此便成越法<br>　鼓樂絲竹等　　刀仗弓箭類<br>　若成及未成　　觸皆招惡作<br>　若觸彈毛弓　　亦得惡作罪<br>　何況刀槊等　　擎持罪不傷<br>　像等有舍利　　觸時得本罪<br>　若無身骨者　　觸時便惡作<br>　歌舞吟詠類　　觀聽皆不許<br>　談話并相撲　　斯非寂止緣<br>　自為歌舞樂　　旋遊於制底<br>　由不護根門　　步步皆招罪<br>　由斯亂心故　　不許貪聲色<br>　唯求脫三有　　終希趣涅槃<br>　寺內見遺財　　所謂金銀等<br>　應將草等覆　　護防經八日<br>　若有主來求　　記驗同應與<br>　若無貯僧庫　　藏舉勿令虧<br>　後主來求索　　化彼少智人<br>　半價或全酬　　更增便不許　</p><p>非時浴學處<p class='lg'>　若非是開緣　　半月內洗浴<br>　病道行作業　　及以風雨時<br>　若不洗不安　　是病當開限<br>　道行及作事　　斯並如前說<br>　驚[<a href='javascript:showpic("../fontimg/043965.gif")'>颱-台+焱</a>]動衣角　　說此謂風時<br>　雨滴水霑身　　是雨宜應識<br>　如其風雨雜　　說此謂相兼<br>　齊兩月半來　　是名為熱節<br>　始從脫衣服　　至水未霑臍<br>　洗浴得輕愆　　過臍招墮落<br>　渡河非是犯　　悶絕水澆身<br>　或可越陂塘　　為難皆無犯<br>　苾芻行水內　　及以乘船時<br>　若在大海中　　大小便無犯<br>　若有女人洗　　王及諸兵眾<br>　并有儜惡人　　遠避不應浴<br>　不應水中戲　　游泳或沈沒<br>　以水相澆擲　　打水作音聲<br>　若其為學浮　　或時須療病<br>　當於隱密處　　雖浮亦不遮　</p><p>殺傍生學處<p class='lg'>　苾芻殺傍生　　自作或遣使<br>　當招極苦處　　惡道火燒然　</p><p>故惱苾芻學處<p class='lg'>　於同梵行所　　不應令悔恨<br>　作惱心便犯　　異此許無愆<br>　汝未二十歲　　不成受近圓<br>　汝鄔波馱耶　　破戒眾不集<br>　若以惡作心　　說時便獲罪<br>　若說實事者　　此成無有過　</p><p>以指擊擽他學處<p class='lg'>　少智雖一指　　擊擽便招過<br>　如無戲弄意　　示靨許非愆　</p><p>水中戲學處<p class='lg'>　苾芻水中戲　　此彼岸往還<br>　於此有開遮　　並如前已說　</p><p>與女人同室宿學處<p class='lg'>　若無障隔處　　不共女同房<br>　若牢關閉門　　此成無有過<br>　女於善惡言　　解了名及義<br>　此便生重罪　　餘者得輕愆<br>　全覆全障等　　室相如前說<br>　要待全身臥　　是謂眠應知<br>　若其眠睡著　　波逸底迦風<br>　能於地獄堙@　吹火鐵床中<br>　於樓閣有女　　應可去其梯<br>　成遣苾芻看　　縱臥成無犯<br>　若於晝日臥　　與上事皆同<br>　并須結下裙　　異斯招惡作　</p><p>恐怖苾芻學處<p class='lg'>　為尊重佛教　　不惱亂眾生<br>　自作若使人　　不應為恐怖<br>　或作諸鬼形　　若羅剎等像<br>　或以聲氣觸　　怖彼罪侵身<br>　可意人主天　　食香梵志等<br>　報言來害汝　　便招惡作愆<br>　欲前人得益　　現極苦令怖<br>　說於三惡道　　雖怖亦無傷　</p><p>藏他衣缽學處<p class='lg'>　藏他衣缽等　　戲笑不應為<br>　若作罪侵身　　為益便無過　</p><p>他寄衣不問主輒著學處<p class='lg'>　先與苾芻衣　　不語用得罪<br>　若是同意者　　雖用理無違　</p><p>以眾教罪謗清淨苾芻學處<p class='lg'>　若以眾教罪　　謗他清淨人<br>　此成燒煮過　　餘皆得惡作　</p><p>與女人同道行學處<p class='lg'>　若無男子伴　　共女涉道行<br>　得波逸底迦　　里數如常說<br>　行到一一村　　即便招墮罪<br>　若其村未至　　惡作罪應知<br>　若於險路處　　女人為引道<br>　或作防援者　　此皆無有過　</p><p>與賊同道行學處<p class='lg'>　與賊同行去　　即得於墮愆<br>　若開無犯者　　如前已宣說<br>　商人偷稅道　　此尚名為賊<br>　何況破村坊　　打道白劫者　</p><p>與減年者受近圓學處<p class='lg'>　若年減二十　　未合與近圓<br>　由於飢渴等　　不能堪忍故<br>　若實年不滿　　後為此想說<br>　此不名圓具　　苾芻皆得罪<br>　若彼有疑心　　不滿不滿想<br>　告言年滿者　　受時便有過<br>　於滿作滿想　　告言我年足<br>　或可迷而說　　此皆無有犯<br>　近圓非一事　　隨說有多門<br>　護戒者存心　　理應詳審問　</p><p>壞生地學處<p class='lg'>　於地作故心　　自掘教人掘<br>　損濕招本罪　　皮壞得輕愆<br>　說有二種地　　生及與不生<br>　若經水雨霑　　三月名生地<br>　若其無雨霑　　事須經六月<br>　此據曾耕壞　　餘地不論時<br>　生者招本罪　　餘者得輕愆<br>　砂石土及泥　　輕重皆須識<br>　若於地釘橛　　便得根本罪<br>　拔橛及搖泥　　此皆招惡作<br>　隤牆及崩岸　　得波逸底迦<br>　若損破裂者　　此皆成越法<br>　若作遊行心　　崩崖動泥等<br>　記數損地罪　　不損者無過<br>　為眾修園圃　　淨語令掘地<br>　無蟲者許為　　有命皆不合　</p><p>過四月索食學處<p class='lg'>　若有四月請　　苾芻應可受<br>　除極請更請　　常請及別請<br>　所言我常請　　謂畬刓衪<br>　於中別請者　　應知施別人<br>　極請謂慇懃　　更請數數食<br>　除如是請食　　餘食咸招罪<br>　請與上妙食　　苾芻索麤者<br>　索時得小罪　　食便無有過<br>　請與麤鄙食　　更乞上妙者<br>　索時得小愆　　食時便罪大<br>　與乳便索肉　　施酪反求酥<br>　乞小食本愆　　不遮於病者<br>　或信或富人　　施主有廣意<br>　令彼福增長　　久受亦無過　</p><p>遮傳教學處<p class='lg'>　汝於此學處　　告言令遣學<br>　對諸苾芻前　　鄙賤云愚小<br>　斯將墮罪劍　　自斬愚癡身<br>　墮在惡道中　　受苦常燒煮<br>　愚謂漫思度　　癡謂不了經<br>　不分明不善　　不解於經律<br>　作愚癡等言　　口說一一語<br>　前人若聞解　　得波逸底迦<br>　問知三藏人　　求解者無犯<br>　智者言應用　　闇處作燈明<br>　如其彼妄陳　　此人應反詰<br>　縱使云愚等　　道實理無傷　</p><p>默聽評論學處<p class='lg'>　更互不為忍　　瑕隙共相求<br>　默然行竊聽　　住時便得罪<br>　他於屏房語　　不作聲而聽<br>　了義便招本　　聞聲但小愆<br>　若於簷閣中　　或出或行道<br>　惡心聽得罪　　善意者無愆　</p><p>不與欲默然起去學處<p class='lg'>　若論如法言　　或作單白等<br>　不語傍人道　　默然而捨去<br>　勿為別眾法　　去可語餘人<br>　由其不囑授　　獨入無邊海　</p><p>不恭敬學處<p class='lg'>　於眾及別人　　不為恭敬事<br>　慢眾得本罪　　別人招惡作<br>　大眾守寺人　　違言亦得罪<br>　別人眾中老　　并及己尊師<br>　他有違逆言　　情不欲依順<br>　宜應善開示　　此則許無愆　</p><p>飲酒學處<p class='lg'>　諸酒飲若醉　　茅端不滴口<br>　不飲不與人　　由斯放逸故<br>　苾芻口有病　　醫遣含無犯<br>　假令命即死　　無容輒吞咽<br>　諸麴等雜物　　醞釀方得成<br>　眾人共許者　　是名為大酒<br>　若以皮果花　　汁等用成就<br>　此名為雜酒　　斯皆能醉人<br>　或可以糖蜜　　蒲萄等作成<br>　並在此中收　　為其昏醉故<br>　如其於酒體　　未成或可壞<br>　飲時無有過　　由其非醉困<br>　諸有醋漿類　　及以酪中漿<br>　水和澄濾飲　　非時亦無過<br>　諸酒變成醋　　飲皆無有犯<br>　醋漿盛貯久　　並是醋應知<br>　黍秫等非制　　說二酒應知<br>　變壞或未成　　明其非醉性<br>　酒有色氣味　　能醉招大愆<br>　若不能醉人　　便招三惡作<br>　如是三二一　　飲時皆得罪<br>　隨招一二三　　不醉非根本<br>　若皮花果等　　能為醉惱緣<br>　如其麴等和　　此還招惡作　</p><p>非時入聚落不囑苾芻學處<p class='lg'>　非時有苾芻　　入村不囑語<br>　有緣便罔過　　無事即招愆<br>　始從過午後　　終至明相初<br>　此即謂非時　　大師如是說<br>　苾芻若非時　　生疑入得罪<br>　時作非時想　　及疑招小愆　</p><p>食前食後詣餘家學處<p class='lg'>　苾芻為請首　　向俗家中食<br>　此人曾不許　　更轉向餘家<br>　若於赴請者　　告言隨意食<br>　或主人聽去　　向餘處非愆　</p><p>入王宮學處<p class='lg'>　王門或宮門　　及以近門處<br>　明相未出至　　斯皆得本罪<br>　城門與王門　　及以宮門閫<br>　去斯門不遠　　此名為勢分<br>　未曉到城門　　復為未曉想<br>　若入過門閫　　便招惡作愆<br>　若為餘想疑　　並皆招惡作<br>　言寶未藏者　　謂是未舉置　</p><p>不攝耳聽戒作不知語學處<p class='lg'>　已於別脫經　　半月曾多聽<br>　言我今方了　　戒科咸在斯<br>　此法在經中　　自覺世尊說<br>　先當令悔厭　　方遣說其愆　</p><p>用骨牙角作針筒學處<p class='lg'>　角牙骨所成　　針筒不合用<br>　斯人便自入　　違教罪筒中<br>　針筒須打破　　其罪應須說<br>　棄斯憍逸緣　　若留不成悔<br>　針筒有四種　　鋀銅赤銅鐵<br>　刀子應鐵作　　有三品應知<br>　大者長八指　　小者六餘中<br>　應為烏[<a href='javascript:showpic("../fontimg/014858.gif")'>此/朿</a>]形　　或似雞毛曲<br>　或向餘村等　　苾芻雖事急<br>　針須將一個　　為要擬縫衣　</p><p>過量作床學處<p class='lg'>　苾芻為大眾　　作諸床座等<br>　高善逝八指　　越此不應為<br>　善逝八指長　　當中人一肘<br>　長者宜應截　　說罪准常途　</p><p>草木綿貯床學處<p class='lg'>　眾僧床臥具　　不應貯雜綿<br>　故欲惱餘人　　罪箭便來射<br>　蒲臺及荻苗　　木綿羊毛等<br>　斯皆須撤去　　餘罪方應說<br>　云何名為貯　　謂布於床上<br>　粘著苾芻衣　　令他意不喜　</p><p>過量作尼師但那學處<p class='lg'>　若作尼師但　　大覺三張手<br>　廣便一手半　　過此不應為<br>　長時應截卻　　其罪便須悔<br>　問言除卻未　　方可為蠲愆　</p><p>過量作覆瘡衣學處<p class='lg'>　若作覆瘡衣　　長佛四張手<br>　寬須張手二　　越此遂招愆　</p><p>過量作雨浴衣學處<p class='lg'>　如其作雨衣　　長佛六張手<br>　廣應二手半　　異此不應為　</p><p>與佛等過量作衣學處<p class='lg'>　怛他揭多衣　　不合同量作<br>　長十廣有六　　斯名佛衣量<br>　生在苦毒處　　曾無有少樂<br>　鎮被火燒煮　　斯名訓釋辭<br>　若諸犯戒者　　墮於三惡趣<br>　愚人罪不悔　　由斯墮義成　</p><p><b>　　<A NAME="n432"></A>第四部別悔法</b><p>從非親尼受食學處<p class='lg'>　已說於墮罪　　方陳四別悔<br>　略言其自相　　委悉可應知<br>　非親苾芻尼　　於村乞食處<br>　自手受取食　　便招別悔愆　</p><p>受尼指授食學處<p class='lg'>　若其於俗舍　　苾芻正餐食<br>　尼來指授時　　與斯酥酪等<br>　舉眾皆須報　　姊妹勿為言<br>　若不一人遮　　合眾皆招罪<br>　內中外三舍　　三處苾芻餐<br>　上座作遮言　　乃至最下座<br>　汝且莫為言　　片時待食了<br>　或可問中外　　頗有遮尼不<br>　若不問而食　　家中得本愆<br>　若一不遮時　　外邊招惡作<br>　始從於眾首　　皆犯於別悔<br>　此別別墮愆　　異前波逸底<br>　若在尼寺中　　施受全無過<br>　自己財將施　　并由重信心　</p><p>學家受食學處<p class='lg'>　若於學人家　　知眾與羯磨<br>　苾芻飢渴逼　　雖請不應餐<br>　花華葉等物　　縱受亦無傷<br>　受床座誦經　　並開非是過<br>　若於他舍食　　餅惠學家兒<br>　擘破乃令餐　　勿使空懸望　</p><p>阿蘭若住處外受食學處<p class='lg'>　若在阿蘭若　　此中多恐怖<br>　苾芻不應出　　寺外受其餐<br>　若無觀林者　　苾芻出受食<br>　寺中餘處餐　　並悉招其罪<br>　苾芻犯罪訖　　應還至寺中<br>　應報諸人言　　我說鄙賤事　</p><p><b>　　<A NAME="n433"></A>第五部眾學法</b><p class='lg'>　四種別悔法　　如犯狀已陳<br>　自餘眾式叉　　次第今當說<br>　下裙圓整著　　不高亦不下<br>　不象鼻蛇頭　　不作多羅葉<br>　亦不為豆團　　如是應當學<br>　支伐羅披著　　好圓整應知<br>　不太高及下　　好披正覆身<br>　少為言語聲　　亦不高遠視<br>　但睹六尺量　　可長於一尋<br>　是往俗舍像　　如是應當學<br>　俗家不覆頭　　亦不偏抄服<br>　及不雙抄舉　　不叉腰撫肩<br>　不作蹲地行　　亦不足指去<br>　不跳不庂足　　不作柱身行<br>　亦不搖身行　　不掉臂而去<br>　不作搖頭入　　不連手肩排<br>　未許不輒坐　　坐須善觀察<br>　若重放身時　　此能生大過<br>　不疊足重踝　　亦不急踡腳<br>　不得長舒足　　勿使露身形<br>　下明恭敬食　　不應令缽滿<br>　應留一指許　　并羹次第餐<br>　行食未當前　　不得預張缽<br>　缽不安食上　　恭敬可為餐<br>　團不極小大　　不得預張口<br>　如其口含食　　不合輒為言<br>　不以飯覆羹　　亦不菜蓋飯<br>　更作希望意　　由此益貪心<br>　不欱不[<a href='javascript:showpic("../fontimg/073878.gif")'>口*((甫-、)/寸)</a>][<a href='javascript:showpic("../fontimg/004244.gif")'>口*集</a>]　　不呵不吹氣<br>　不以飯置脣　　不應毀呰食<br>　不脹鰓嚙半　　不舒舌彈舌<br>　不為窣睹波　　後破方餐噉<br>　不舐手舐缽　　不振缽振手<br>　當作缽中想　　繫念可應餐<br>　不為輕慢心　　觀他比坐缽<br>　污手不捉器　　亦不灑餘人<br>　不於俗舍中　　棄其穢惡水<br>　缽不除殘食　　無替缽不安<br>　不應立洗缽　　不安崩墮處<br>　逆流不酌水　　是護缽應知<br>　次明說法事　　已立前人坐<br>　或己坐他臥　　無病並不應<br>　己下他在高　　人前自居後<br>　他道己非道　　覆頂等同前<br>　他乘象馬輿　　及著鞋履等<br>　著冠帽繫頭　　及以花鬘飾<br>　持蓋仗劍甲　　斯皆是慢儀<br>　除身帶病人　　說法便招罪<br>　不立大小便　　不於青草上<br>　一二指洟唾　　除病並招愆<br>　不上過人樹　　唯除有難緣<br>　式叉羯闌尼　　是悉應當學　</p><p><b>　　<A NAME="n434"></A>七滅諍法</b><p class='lg'>　已於眾學法　　略言其大綱<br>　七滅諍相應　　次第今當說<br>　所謂評論等　　有隨法能除<br>　方便七種殊　　由人有差別<br>　應差中正人　　攝斂身語者<br>　眾內當差舉　　稱理和其諍<br>　無欲無瞋癡　　并以無恐怖<br>　及移不可移　　除諍應差此<br>　評論諍若起　　可將現前除<br>　及以法現前　　當依大師教<br>　由現前能除　　故斯名現前<br>　為少慧念者　　且陳其一隅<br>　若九人十人　　是大眾差遣<br>　此差五或過　　名為差重差<br>　凡差重差人　　正直明三篋<br>　上座不朋一　　能為滅諍人<br>　若無其五德　　設已差應退<br>　具德者應差　　令作行籌者<br>　彼可作二籌　　顯法及非法<br>　法籌應可直　　香滑稱人心<br>　非法籌須曲　　臭澀情不樂<br>　左手蓋而行　　法籌應顯露<br>　僧伽應總集　　從初次第行<br>　先呈其法籌　　三語慇懃與<br>　如其取法籌　　數多於非法<br>　是名為法滅　　諍息理應知<br>　苾芻毀破時　　便招其墮罪<br>　非法籌多此　　名非法滅諍<br>　諍雖非法滅　　毀破得小愆<br>　斯乃是多人　　毘奈耶滅諍<br>　已說評論諍　　二法可應除<br>　子細述其緣　　具如廣文說<br>　次明非言諍　　以其三法滅<br>　謂將可惡法　　詰他清淨人<br>　謂是現前事　　憶念及不癡<br>　現前如上陳　　餘二今應辯<br>　應知念調伏　　如友苾芻尼<br>　謗毀實力子　　大師因此制<br>　應與實力子　　作憶念調伏<br>　令在上座前　　如是言應說<br>　大德僧伽聽　　被他妄說我<br>　我乞憶念法　　僧伽應愍聽<br>　如斯三請已　　應令一苾芻<br>　秉法為彼人　　作憶念羯磨<br>　次作不癡法　　如惡羯苾芻<br>　由彼先癲狂　　今秉不癡事<br>　致在上座前　　白言我昔日<br>　被狂亂所惱　　為非不覺知<br>　他便數數詰　　云我為惡行<br>　我今乞不癡　　毘奈耶應與<br>　所言犯罪諍　　由四法能除<br>　自言及現前　　草掩求其性<br>　既作於罪已　　或詰或不詰<br>　當在苾芻前　　合掌除其罪<br>　言大德存念　　我今犯斯罪<br>　問言見罪不　　報言我今見<br>　於後不犯不　　報言我不犯<br>　彼說奧箄迦　　此答言娑度<br>　犯他勝等罪　　對眾而自陳<br>　此並是自言　　能令諍消殄<br>　如哥羅苾芻　　被他言所及<br>　由衣招詰責　　行向釋迦城<br>　現前能滅諍　　名為現前法<br>　此亦是現前　　重更言其軌<br>　今說草掩法　　更相鬥諍人<br>　上座應就之　　正理當教示<br>　報言法難逢　　何為作二黨<br>　無事為諍競　　輕慢大師言<br>　言作如是事　　我汝咸有犯<br>　陳其後邊罪　　應可願蠲除<br>　作斯言告時　　如其不違逆<br>　是名住本性　　此朋應亦然<br>　彼朋意靜息　　不為違戾言<br>　因此諍能除　　名為草掩息<br>　自言犯斯罪　　對眾便言無<br>　猶如手苾芻　　說有言非有<br>　與作求罪性　　苾芻令彼臣<br>　大聖誨親言　　良由具悲性<br>　彼亦上座前　　應可從眾乞<br>　大眾宜於此　　作法並同前<br>　欲殄作事諍　　應須眾咸集<br>　如不作違拒　　是諍息應知　</p><p>已上兩卷明波羅底木叉戒本了次下一卷明跋窣睹等事<p class='juan'>
根本說一切有部毘奈耶頌卷中</p>
</body></html>
