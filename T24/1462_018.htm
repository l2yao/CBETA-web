<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T24 </TITLE>
</head>
<BODY>

<p class='juan'>
善見律毘婆沙卷第十八</p>
<p><span class='byline'>　　　　蕭齊外國三藏僧伽跋陀羅譯</span><br><p>迦絺那衣犍度問曰。幾人得受迦絺那衣。下至五人前安居人。得受迦絺那衣。破安居人後安居人不得。異住處不得。若住處不滿五人得喚餘寺眾僧足數受得足數。客比丘不得受。若住處有四比丘。一沙彌安居欲竟。為沙彌受大戒。得足成五人受迦絺那衣。新受戒者亦成受。一比丘四沙彌受戒亦如是。若住處有五比丘若過五。不解受迦絺那衣。得餘處請一知法比丘。使羯磨受迦絺那衣。得為羯磨。自不受亦不得衣分。法師問曰。何人得與眾僧迦絺那衣。答曰七眾衣天人衣。得受作迦絺那衣。若人不解作迦絺那衣來問。比丘應教。若僧伽梨鬱多羅僧安陀會。隨一一衣。得受作迦絺那衣。十六日明相出。將迦絺那衣裁來與眾僧。比丘應語衣主。須針綖染色作衣比丘多少。檀越聞已應供養作衣比丘飲食。為僧受迦絺那衣。應知受衣法用。若衣裁者。應先浣與眾多比丘共割裁簪縫治。即日染成點淨已應受。若多有人送迦絺那衣。應受一衣。餘應分。應羯磨受。僧持迦絺那衣與誰。應與衣壞者。若衣敗比丘多敗衣比丘中老者與。若無老者。臘數大者與。不得與慳。貪者。佛告諸比丘。當如是持迦絺那衣羯磨法。律中以說。若衣未成。應喚一切比丘共成。不得說道德作留難。唯除病者。法師曰。何以於迦絺那衣。如是慇勤。為諸佛所讚故。往昔有佛。名無蓮花。有聲聞弟子。名須闍多。作迦絺那衣未成。蓮花佛與一萬六千比丘圍繞。共作迦絺那衣。成已。持衣比丘者。捨己所受持僧伽梨。迦絺那衣我今持。如是三說。三說已即持置體上。偏袒右肩往至上座前。合掌向僧而說。大德。我以法持僧迦絺那衣。願僧隨喜。上座從坐起。偏袒右肩合掌向僧。作如是說。長老。以法持僧迦絺那衣。我隨喜。乃至下座亦如是說。非僧受持迦絺那衣。非眾受持迦絺那衣。一人持迦絺那衣。僧隨喜眾隨喜。然後成持迦絺那衣。若人持三衣與眾僧。持作迦絺那衣。作是言。若持迦絺那衣者。三衣悉屬。隨施主語悉與受衣人。餘眾僧不得受。迦絺那衣已攝僧得施。受迦絺那衣者。輕物得分。重物屬四方僧。若同布薩界有多住處。不得別受迦絺那衣。應和合一處受一迦絺那衣法。不得縫作。應卻刺作。持所有衣者。未作持出界外。界外者。是餘寺也。法師曰。受迦絺那衣已。何以出界外。為安樂住故。作不還意者比丘出界外已。見此住處有好房舍。或有知識。作不還意。先失住處。後失功德衣。餘文句於律中已說。我亦不作衣。亦不還者。作念已住處及功德衣俱失。作衣時失。所作衣者。住處先失。後失功德衣聞失者。先失功德衣。後失住處。斷望者。先失住處後望後望斷得所望非望而得者。此文句前後轉易。現多文句。無有深義。於律廣說。迦絺那衣犍度竟。若行別住人。若有人請。或與人受戒。得停行法事罷還續行。捨行法時當如是言。我今捨波利婆沙。如是三說。若別住摩那埵。當行法時。比丘去都無人。但作意言。若比丘來我當白。六日中都無比丘可白。亦得出罪。若寺中多有比丘來去難白。晝日得捨行法。明相未出。應得四五比丘出界。二擲石外。還受行法白僧。我行摩那埵。若干日以過。餘若干日在。若界內有比丘。出至其處應白。若不白失夜。若比丘送。受行法竟。若還者應留一人待明相出為捨行法。共還入寺如前法。滿六夜已得出罪。出罪法。於律本已說。故不出。爾時拘睒彌有一住處。有二比丘。一是律師。一修多羅師。時修多羅師。入廁用洗盆竟。不去水覆盆。律師入廁。見洗盆不去水。問修多羅師言。誰入廁不去水覆瓮。修多羅師答言。是我。律師言。汝知罪相不。修多羅師言。我實不知罪相。律師言。汝得突吉羅罪。修多羅師言。若犯突吉羅罪。我應懺悔。律師言。汝故作與不。修多羅師言。不故作。律師言。若不故作者無罪。修多羅師聞律師言無罪。律師還房語弟子言。修多羅師不知犯不知不犯。弟子聞師語已。語修多羅師弟子言。汝師不知犯不犯。弟子聞語已。向師說如是事。修多羅師聞弟子語。語弟子言。此律師先言我無罪。今言我有罪。律師妄語。修多羅師弟子聞師語已。語律師弟子言。汝師犯妄語罪。律師弟子聞語已向師說。如是展轉成大鬥諍。律師後得修多羅師便。集眾舉修多羅師罪。為作舉罪羯磨。是故律本中說。和合舉罪。問曰。佛何以從坐起。以神通力不語諸比丘往舍衛國。答言。佛在眾中若為判者。得理者歡喜。不得理者便言。佛朋儻彼部。誹謗佛言隨愛瞋。因謗佛故死入地獄。是故佛從坐起去。不為其判。拘睒彌揵度竟。瞻婆揵度無解。相言諍用二毘尼滅。現前毘尼多覓毘尼。憶念毘尼者。為愛盡比丘。下至阿那含人。不為凡夫多覓毘尼者。處處多覓知法比丘判故。名多覓毘尼。摩夷者。是二部波羅提木叉。若行舍羅。非法舍羅多者。收取唱言。明日更行舍羅。於其中間。更覓如法伴黨。若上座捉非法舍羅者。行籌者耳語。語言。上座年老。何以捉非法籌。當捉如法籌。七滅諍法竟。比丘尼犍度。何以佛不聽女人出家。為敬法故。若度女人出家。正法只得五百歲住。由佛制比丘尼八敬。正法還得千年。法師曰。千年已佛法為都盡也。答曰。不都盡。於千年中得三達智。復千年中得愛盡羅漢。無三達智。復千年中得阿那含。復千年中得斯陀含。復千年中得須陀洹學法。復得五千歲。於五千歲得道。後五千年學而不得道。萬歲後經書文字滅盡。但現剃頭有袈裟法服而已。比丘尼犍度竟。重物不得分。眾僧田園池井。不得賣取餘物。唯除換易眾僧床席器物。不得分不得賣。唯除換易。眼藥筒挑耳篦鍼綖小刀子戶鉤鑰錫杖小桓鐵器杖得分。餘作器不得分。唯除斫楊枝斧。除刀子革屣傘具得分。若人布施竹草及土。不得分。若人布施藥得分。箱篋不得分。若人布施僧房中所用器物。一切不得分。唯除盛油筒。法犍度竟<p><b>　　<A NAME="n466"></A>大德舍利弗問優波離律污出品</b><p>舍利弗問優波離　　幾罪以身得　　幾罪以口得　　覆藏得幾罪　　相觸復有幾<p>優波離以偈答舍利弗　　以身得六罪　　口業復有六　　覆藏得三罪　　相觸得五罪<p>第二問　　明相出幾罪　　三唱復有幾　　於此幾八事　　一切聚有幾<p>答曰　　明相出三罪　　三唱有二種　　於此一八事　　一切聚有一<p>第三問　　如來分別結　　毘尼有幾相　　毘尼重有幾　　復有幾麤覆<p>答曰　　如來分別說　　毘尼有二相　　毘尼重有二　　覆麤亦有二<p>第四問　　聚落間幾罪　　渡江復有幾　　噉肉幾偷蘭　　噉肉幾突吉<p>答曰　　聚落間有四　　渡江亦有四　　一肉偷蘭遮　　九肉突吉羅<p>第五問　　夜語幾得罪　　晝日復有幾　　布施得幾罪　　受施得幾罪<p>答曰　　夜語有二罪　　晝日亦有二　　布施得三罪　　受施得四罪<p>第六問　　幾罪對首悔　　幾罪須羯磨　　作已不可悔　　如來分別結<p>答曰　　五罪可懺悔　　第六須羯磨　　一罪不可懺　　如來分別結<p>第七問　　毘尼重有幾　　佛說身口業　　非時幾穀味　　幾白四羯磨<p>答曰　　毘尼有二重　　身口亦如是　　非時穀一味　　一白四羯磨<p>第八問　　波羅夷有幾　　幾同和合地　　復有幾失夜　　結二指有幾<p>答曰　　波羅夷有二　　和合地有二　　失夜亦有二　　結二指有二<p>第九問　　打身有幾種　　幾種眾僧破　　作初罪有幾　　作白復有幾<p>答曰　　打身有二種　　因二破眾僧　　作初有二罪　　作白亦有二<p>第十問　　殺生有幾罪　　重語有幾種　　罵詈有幾種　　行媒有幾種<p>答曰　　殺生有三罪　　重語有三罪　　罵詈亦有三　　行媒有三罪<p>第十一問　　幾人受具戒　　聚作有幾罪　　滅擯復有幾　　一語復有幾<p>答曰　　三人不得受　　聚作復有三　　滅擯亦有三　　一語亦有二<p>第十二問　　盜戒有幾罪　　婬戒復有幾　　正斷復有幾　　因棄擲有幾<p>答曰　　盜戒有三罪　　婬戒有四罪　　正斷亦有三　　因棄擲有三<p>第十三問　　教比丘尼戒　　幾波夜突吉　　於中幾有新　　衣有幾種衣<p>答曰　　教尼戒品中　　波夜突吉羅　　有四信佛說　　與衣二種罪<p>第十四問　　佛說尼有幾　　波羅提有幾　　食生穀有幾　　波夜突吉羅<p>答曰　　佛說比丘尼　　波羅提有八　　波夜提突吉　　因乞生穀故<p>第十五問　　行時有幾罪　　立時有幾罪　　坐時有幾罪　　眠時有幾罪<p>答曰　　行時有四罪　　立時有四罪　　坐時有四罪　　眠時有四罪<p>第十六問　　波夜提有幾　　一切非一種　　非前亦非後　　同一時而得<p>答曰　　波夜提有五　　其類非一種　　非前亦非後　　一時俱得罪<p>第十七問　　有幾波夜提　　一切非一種　　非前亦非後　　同一時而得<p>答曰　　有九波夜提　　其類非一種　　非前亦非後　　一時俱得罪<p>第十八問　　有幾波夜提　　其類非一種　　以身口懺悔　　如來分別說<p>答曰　　有五波夜提　　其類非一種　　以口業懺悔　　如來分別說<p>第十九問　　有幾波夜提　　其類非一種　　幾以口業懺　　如來分別說<p>答曰　　有九波夜提　　其類非一種　　一以口業懺　　如來分別說<p>第二十問　　有幾波夜提　　其類非一種　　口語成懺悔　　如來分別說<p>答曰　　有五波夜提　　其類非一種　　發語名字懺　　如來分別說<p>第二十一問　　有幾波夜提　　其類非一種　　聚性成懺悔　　如來分別說<p>答曰　　有九波夜提　　其類非一種　　聚性成懺悔　　如來分別說<p>第二十二問　　第三罪有幾　　因食復有幾　　食時得幾罪　　因食得幾罪<p>答曰　　第三得三罪　　因食有六罪　　食時得三罪　　因五食得罪<p>第二十三問　　一切第三過　　至處復有幾　　復問罪有幾　　諍事復有幾<p>答曰　　一切第三過　　罪至有五處　　善答罪有五　　諍事亦有五<p>第二十四問　　論事復有幾　　以幾法用滅　　有幾不得罪　　有幾處成善<p>答曰　　論事復有五　　以五法用滅　　清淨有五種　　三處中成善<p>第二十五問　　身業夜幾罪　　身業晝幾罪　　見時得幾罪　　乞食得幾罪<p>答曰　　身業夜二罪　　身業晝二罪　　見時得一罪　　乞食得一罪<p>第二十六問　　見恩有幾種　　依人成懺悔　　驅出復有幾　　善行復有幾<p>答曰　　見恩有八種　　依人成懺悔　　驅出說有三　　善行四十三<p>第二十七問　　妄語有幾處　　七日復有幾　　波羅提舍幾　　發懺悔有幾<p>答曰　　妄語有五處　　七日法有二　　十二提舍尼　　懺悔復有四<p>第二十八問　　妄語有幾觀　　布薩有幾觀　　使者有幾觀　　外道有幾法<p>答曰　　妄語有八觀　　布薩復有八　　使者亦有八　　外道有八法<p>第二十九問　　受戒有幾語　　復有幾起敬　　幾人應豫座　　教誡尼有幾<p>答曰　　八語受具戒　　起敬亦有八　　豫座復有八　　八法教誡尼<p>第三十問　　幾人不應禮　　不為作叉手　　有幾突吉羅　　用衣復有幾<p>答曰　　十人不應禮　　不為作叉手　　有十突吉羅　　用衣復有十<p>第三十一問　　有幾作不善　　如來分別說　　於瞻婆律中　　一切不善作<p>答曰　　十二作不善　　如來分別說　　於瞻婆律中　　一切不善作<p>第三十二問　　隨大德所問　　我亦隨意答　　問問中即答　　無有一狐疑<p>一者身得。二者口得。三者身口得。四者身心得。五者心口得。六者身口心得<p>身業得六罪者。婬怒為初。口業得六罪者。虛誑妄語為初<p>覆藏得三罪者。一者比丘尼覆藏重罪。得波羅夷。二者比丘覆藏他重罪。得波夜提。三者比丘自覆藏重罪。得突吉羅。是名覆藏得三罪<p>相觸得五罪者。一者比丘尼摩觸波羅夷二者比丘摩觸僧殘。三者比丘以身觸女人衣得偷蘭遮。四者比丘以衣觸女人衣。得突吉羅。五者比丘指挃他比丘波夜提。是名五罪<p>明相出得三罪者。一夜六夜七夜十夜過一月明相出。尼薩耆波夜提。比丘尼獨宿明相出僧殘。比丘自覆罪明相出突吉羅。是名明相出得三罪。三唱二種。一者比丘。二者比丘尼。當說戒時三唱。有罪不發露。得突吉羅。是名三唱二罪。於律中具八事成罪者。比丘尼波羅夷。是一切聚有一者。戒序中說。憶有罪應發露。發露者。五篇戒也。故言聚有一。如來分別說者。分別戒相輕重。毘尼有二重者。身口是。毘尼重有二者。波羅夷僧殘是也。覆麤亦有二者。一波羅夷。一僧殘<p>聚落間有四者。一比丘與比丘尼共期行。比丘初去時突吉羅。至聚落境界。比丘得波夜提罪。一腳在內一腳在外。比丘尼得偷蘭遮。二腳盡入僧殘。是名聚落間四罪。度江有四罪者。比丘與比丘尼共期船行。初去時比丘得突吉羅。上船比丘得波夜提。比丘尼一腳上岸。得偷蘭遮。二腳俱上得僧殘。是名度江四罪。一肉偷蘭遮者。即是人肉九肉突吉羅。象馬狗等肉。夜語有二罪者。若比丘尼。共男子入闇室屏處耳語。得波夜提。若比丘尼。共男子一處去二肘外。得突吉羅。是名夜語二罪<p>晝日亦有二者。比丘尼共男子屏處。若二肘半內得波夜提。二肘半外。得突吉羅。是名晝日二罪。布施得三罪者。比丘有殺心。布施毒藥殺人。得波羅夷罪。殺非人得偷蘭遮罪。殺畜生得波夜提罪。是名布施三罪。受施得四罪者。女人以手施與。比丘捉得僧殘。女人以婬慾施比丘。得波羅夷。非親里比丘尼施衣。得尼薩耆波夜提。若比丘尼染污心。知染心男子受食。得偷蘭遮。是名受施得四罪。五罪可懺悔者。僧殘偷蘭遮。波夜提。波羅提提舍尼。突吉羅惡說。是名五罪可懺悔。第六須羯磨者。僧伽婆尸沙。一罪不可懺者。波羅夷是也。毘尼有二重者。一波羅夷。二僧殘。身口亦如是者。結戒不過身口。非時穀一味者。穌毘鹽以穀作。得非時服。是名穀一味。一白四羯磨者。差教誡比丘尼是。波羅夷有二者。一比丘二比丘尼是也。和合地有二者。一身和合。二法和合。失夜亦有二者。一行波利婆沙。二行摩那埵是也。結二指有二者。一比丘尼洗淨。二頭髮長。不得過二指。打身得二罪者。比丘尼打身得突吉羅。啼得波夜提是。因二破眾僧有。一羯磨。二捉舍羅是。初作有二罪者。一比丘作初罪。二比丘尼作初罪是。作白亦有二者。一白羯磨二單白。殺生有三罪者。人得波羅夷。非人偷蘭遮。畜生波夜提。語重有三罪者。教偷教死向人說得聖利法。是名語有三重。罵詈亦有三者。若欲心罵女根穀道二僧殘。罵餘身分。得突吉羅。是名三罪。行媒有三罪者。受語時得突吉羅。往說偷蘭遮。還報得僧殘。是名三罪。三人不得受者。一遠不聞。二身分不具足。三根不具足。衣缽不具足。身分所攝。十三難人。是根不具足所攝。聚作復有三者。一別眾。二白不成就。三羯磨不成就。是名三。滅擯亦有三者。一比丘尼以身謗人。如慈地比丘尼。二沙彌壞沙彌。就他穀道行婬。三言行婬欲法不障道者。是名滅擯三罪。一語亦有三者。一羯磨三人一時得戒。是名三。盜戒有三罪者。五錢波羅夷。四錢偷蘭遮。三錢乃至一錢突吉羅。是名盜三罪。婬戒有四罪者。一女根波羅夷。死女半壞偷蘭遮。不觸四邊突吉羅。比丘尼以物作根自內根中。得波夜提。是名四罪。正斷亦有三者。一斷人命波羅夷。二斷草木波夜提。三自截男根偷蘭遮。是名三因。棄擲有三者。有殺心棄擲毒藥。若人得死波羅夷。非人死偷蘭遮。畜生死得波夜提。是名三棄擲。復有三。比丘棄擲精僧殘棄擲大小便生草上。得波夜提。水中淨地。得突吉羅。涕唾亦如是。是名棄擲三。波夜提突吉羅者。教誡比丘尼至日沒。得波夜提先說法後說八敬。得突吉羅。有四信佛說者。一房舍。二戒。三如法作。四不如法作。是名四。與衣二種罪者。與非親里具足比丘尼衣。得波夜提。與不具足戒比丘尼衣。得突吉羅。不具足戒者從比丘尼白四羯磨未從大僧白四羯磨。是名與衣二。波羅提有八者。比丘尼波羅提提舍尼是。波夜提突吉羅者。比丘尼乞生穀。得波夜提。食時突吉羅。行時有四罪者。比丘與女人共期。初去時得突吉羅。至村得波夜提。比丘尼獨行去時。得偷蘭遮。至村得僧殘立時有四罪者。比丘尼共男子立在屏處。得波夜提。申手外得突吉羅。若比丘尼。明相欲出不隨伴去。住離申手內偷蘭遮。申手外得僧殘。坐眠亦如是。波夜提有五者。酥油蜜石蜜脂。五器各受過七日服。得五波夜提罪。其類非一種者酥蜜等也。非前亦非後者。取聚置一處。併服一時。俱得罪。有九波夜提者。乞九種美食。一乳。二酪。三生酥。四熟酥。五油六蜜七石蜜。八肉。九魚。是名九種。其類非一種各異也。非前亦非後者。因食時俱得罪。一時食也。有五波夜提者。其五波夜提。其類非一種。以口業懺悔。一時懺悔得滅。有九波夜提者。乞九種美食。得九波夜提罪。其類非一種者。酥油魚肉相異。一以口業懺者。九波夜提罪。一語懺便得滅也。有五波夜提者。發語名字懺者列罪名而懺悔。有九波夜提者。取姓成懺悔者列罪名而懺。第三得三罪者。隨舉比丘尼三諫不捨波羅夷。比丘被僧三諫不捨僧殘。比丘比丘尼惡見。三諫不捨波夜提。因食得六罪者。云何得六罪。一為飲食故。自稱得過人法。二為飲食故行媒。三為飲食故言。若人住此寺者得道果。不自道名字故。得偷蘭遮。四為飲食故。無病乞食。五為飲食故。比丘尼無病乞食。犯波羅提提舍尼。六為飲食故。比丘無病乞飯。得突吉羅罪。是名因食得六罪。食時得三罪者。比丘食人肉偷蘭遮。象馬龍狗等肉突吉羅罪。比丘尼食蒜得波夜提罪。是名食時三罪。因五食得罪者。比丘尼知男子染污心。從乞得人肉得蒜。得美食象馬肉。受染污心男子食僧殘。噉人肉偷蘭遮。噉蒜波夜提。乞美食波羅提提舍尼。象馬等肉突吉羅。是名因五食得罪。一切第三過者。比丘尼隨舉。初諫不捨突吉羅。一羯磨不捨偷蘭遮。三羯磨不捨波羅夷。是名三諫三罪。罪至有五處者。比丘隨舉白不捨突吉羅。一羯磨不捨偷蘭遮。三羯磨不捨波羅夷。若欲破僧三諫不捨僧殘。惡見三諫不捨波夜提。是名五罪。善答罪有五者。比丘比丘尼式叉摩尼沙彌沙彌尼。五眾具有三諫不捨罪。諍事亦有五者。五眾俱有四諍。論事復有五者。論五眾諍事。以五法用滅者。五眾滅五眾諍事。清淨有五種者。五眾犯罪懺悔得清淨。三處中成善者。僧處眾處白衣三處無諍。是名善也。身業夜二罪者。比丘尼與男子共業夜入屋。申手內波夜提。申手外突吉羅。身業晝二罪者。比丘尼晝日與男子共屏處。申手內波夜提。申手外突吉羅。見時得一罪者。比丘故看女根。得突吉羅罪。乞食得一罪者。比丘無病。不得為身乞食。得突吉羅。見恩有八種者。於拘睒彌犍度已說。依人成懺悔者。五眾悔罪。要因人得悔。驅出說有三者。一覆藏。二未懺悔。三惡見。善行四十三者。擯人行四十三法得入眾。不行此法不得入眾。妄語有五處者。波羅夷僧殘偷蘭遮波夜提突吉羅。七日法有二者。七日藥受七日法出界外。是名二。十二提舍尼者。比丘尼八波羅提提舍尼。比丘四波羅提提舍尼。合十二。懺悔復有四者。提婆達多遣人害佛。供養阿[<a href='javascript:showpic("../fontimg/060797.gif")'>少/兔</a>]留陀。優婆夷離車子。眾僧為作覆缽羯磨。沙婆伽比丘此四種人就佛懺悔。妄語有八觀者。發心欲妄發口成妄語。妄語竟知是妄語。隱藏所知妄道餘事。前人知解邪心。是名觀也。布薩復有八者。八戒也。使者亦有八者。調達以非法欲破僧。僧差具八德人往說。調達所作。非佛法僧。是調達所作也。外道有八法者。外道欲出家。行波利婆沙八法者。不往五不應行處。聞讚佛法僧歡喜。八語受具戒者。比丘尼白四羯磨。比丘白四羯磨。起敬亦有八者。比丘尼八敬法也。豫座復有八者。大眾集時。上座八人次第坐。餘者隨坐。八法教誡尼者。比丘有八德。堪教誡比丘尼。十人不應禮。比丘尼。式叉摩那尼。沙彌。沙彌尼。優婆塞。優婆夷犯戒人。眠人。食人。大小便嚼楊枝人。十人不為作者如前。十種人不得作叉手。有十突吉羅者。若為上十種人。作禮及叉手。得突吉羅。用衣復有十者。十種衣聽著。十二作不善者。白不善。非法別眾。非法和合眾。法別眾。白羯磨中有四非法。白二羯磨中有四非法。白四羯磨中有四非法三四合十二非法<p class='juan'>
善見律毘婆沙卷第十八</p>
</body></html>
