<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T24 </TITLE>
</head>
<BODY>

<p><p></li><p><b>　　<A NAME="n500"></A>No. 1467</b><p class='juan'>
佛說犯戒罪報輕重經</p>
<p><span class='byline'>　　　　後漢安息三藏安世高譯</span><br><p>如是我聞。一時佛住王舍城迦蘭陀竹園。爾時尊者目連。晡時從禪定覺。往至世尊所。頭面禮足卻住一面。時尊者大目連。白佛言。世尊。意有所疑今欲請問。唯願聽許。佛告目連。聽汝所問。當為汝說。目連。即白佛言。世尊。若比丘比丘尼。無慚愧心輕慢佛語。犯眾學戒。如是犯波羅提提舍尼。波夜提。偷蘭遮。僧伽婆尸沙。波羅夷。得幾所不饒益罪。唯願解說。佛告目連。諦聽諦聽。當為汝說。若比丘比丘尼無慚無愧。輕慢佛語犯眾學戒。如四天王天壽五百歲。墮泥犁中。於人間數九百千歲。佛告目連。無慚無愧輕慢佛語。犯波羅提提舍尼。如三十三天壽一千歲。墮泥<span class='corr'>犁</span>中。於人間數三億六十千歲。佛告目連。無慚無愧輕慢佛語。犯波夜提。如夜摩天壽二千歲。墮泥犁中。於人間數二十億四十千歲佛告目連。無慚無愧輕慢佛語。犯偷蘭遮。如兜率天壽四千歲。墮泥犁中。於人間數。五十億六十千歲。佛告目連。無慚無愧輕慢佛語。犯僧伽婆尸沙。如不憍樂天壽八千歲。墮泥犁中。於人間數。二百三十億四十千歲。佛告目連。無慚無愧輕慢佛語。犯波羅夷。如他化自在天壽十六千歲。墮泥犁中。於人間數。九百二十一億六十千歲。時尊者目連聞佛所說歡喜奉行<p>爾時尊者目連。即說偈言<p class='lg'>　因緣輕慢故　　命終墮惡道<br>　因緣修善者　　於此生天上<br>　緣斯修福業　　離惡得解脫<br>　不善觀因緣　　身壞入惡道<br>　比丘謹慎樂　　放逸多憂譴<br>　變諍小致大　　積惡入火[<a href='javascript:showpic("../fontimg/074730.gif")'>火*分</a>]<br>　持戒福致喜　　破戒有懼心<br>　永斷三界漏　　爾乃得涅槃<br>　戒德可恃怙　　福報常隨己<br>　見法為人長　　眾遠三惡道<br>　戒慎除恐畏　　福德三界尊<br>　鬼龍蛇毒害　　不犯持戒人<br>　神仙五通人　　造世諸咒術<br>　為諸慚愧者　　斷諸無慚愧<br>　如來制禁戒　　半月半月說<br>　已說戒利益　　稽首禮諸佛　</p><p class='juan'>
佛說犯戒罪報輕重經</p>
</body></html>
