<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T24 </TITLE>
</head>
<BODY>

<p><p></li><p><b>　　<A NAME="n503"></A>No. 1468</b><p class='juan'>
佛說目連所問經</p>
<p><span class='byline'>　　　　西天譯經三藏朝散大夫試鴻臚少卿傳教大師臣法天奉　詔譯</span><br><p>如是我聞。一時佛在王舍城竹林精舍。爾時尊者大目犍連。於夜後分。從自住處往詣佛所。到已投地頂禮佛足於一面坐<p>彼時尊者大目犍連。即從坐起。白佛言。世尊。若有苾芻苾芻尼。迷醉犯戒無慚無愧。輕慢律儀。行非法行。世尊彼等云何而得其福<p>世尊告言。尊者大目犍連。若有苾芻苾芻尼。迷醉犯戒無慚無愧。輕慢律儀。行非法行。彼人命終生地獄中。壽等四大王天五百年。計人間歲數九百萬歲。尊者大目犍連。復白佛言。世尊。若有苾芻苾芻尼。迷醉犯戒無慚無愧。輕慢律儀。不依說法。彼等云何而得其福<p>世尊告言。尊者大目犍連。若有苾芻苾芻尼。迷醉犯戒無慚無愧。輕慢律儀。若不依說法。彼人命終生地獄中。壽等忉利天一千歲。計人間算數三俱胝六百萬歲<p>尊者大目犍連。白佛言。世尊。若有苾芻苾芻尼。迷醉犯戒無慚無愧。輕慢律儀。行波逸提法。彼等云何而得其福<p>世尊告言。尊者大目犍連。若有苾芻苾芻尼。迷醉犯戒無慚無愧。輕慢律儀。行波逸提法。彼人命終生地獄中。壽等夜摩天二千歲。計人間算數一十四俱胝四百萬歲<p>尊者大目犍連白佛言。世尊。若有苾芻苾芻尼。迷醉犯戒無慚無愧。輕慢律儀。犯吐羅缽底法。彼等云何得多福利<p>世尊告言。尊者大目犍連。若有苾芻苾芻尼。迷醉犯戒無慚無愧。輕慢律儀。犯吐羅缽底法。彼人命終生地獄中。壽命兜率陀天四千歲。計人間算數五十七俱胝六萬歲<p>尊者大目犍連。白佛言。世尊。若有苾芻苾芻尼。迷醉犯戒無慚無愧。輕慢律儀。犯僧伽婆尸沙法。彼等云何得多福利<p>世尊告言。尊者大目犍連。若有苾芻苾芻尼。迷醉犯戒無慚無愧。輕慢律儀。犯僧伽婆尸沙法。彼人命終生地獄中。壽等化樂天八千歲。計人間算數二百三十俱胝四百萬歲<p>尊者大目犍連。白佛言。世尊。若有苾芻苾芻尼。迷醉犯戒無慚無愧。輕慢律儀。犯波羅夷法。彼等云何得多福利<p>世尊告言。尊者大目犍連。若有苾芻苾芻尼。迷醉犯戒無慚無愧。輕慢律儀。犯波羅夷法。彼人命終生地獄中。壽等他化自在天一萬六千歲。計人間算數九百一十五俱胝六百萬歲。尊者大目犍連。聞佛說已。心大歡喜。作禮而去<p class='juan'>
佛說目連所問經</p>
</body></html>
