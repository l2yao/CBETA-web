<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T24 </TITLE>
</head>
<BODY>

<p><b>　　<A NAME="n523"></A>No. 1477</b><p class='juan'>
佛說戒消災經一卷</p>
<p><span class='byline'>　　　　吳月支優婆塞支謙譯</span><br><p>聞如是。一時佛在舍衛國。爾時有一縣。皆奉行佛五戒十善。一縣界無釀酒者。中有大姓家子。欲遠賈販。臨行父母語其子言。汝勤持五戒奉行十善。慎莫飲酒犯佛重戒。受教而行往到他國。見故同學親友。相得歡喜。將歸出蒲萄酒欲共飲之。辭曰。吾國土奉佛五戒。無敢犯者。飲酒後生為人愚癡。不值見佛。且辭親行。父母相誡以酒蒸。仍違教犯戒罪莫大也。知識區區別久會同。心雖悅喜。不宜使吾犯戒違親教也。主人言。吾與卿同師恩。則兄弟。吾親則是子親。父母相欽豈可違之。若吾在卿家。必順子親。事不獲已。乃聽飲之。醉臥三日。醒悟心悔怖懼。事訖還家具首於親。父母報言。汝違吾教加復犯戒。亂法之漸非孝子也。無得說之為國作先。便以所得物。逐令出國。無宜留此。子以犯戒為親所逐。乃到他國住客舍家。主人所事三鬼神。能作人現對面飲食。與人語言。主人事之積年疲勞。居財空盡而家疾病。死喪不絕。患厭此鬼。私共論之。鬼知人意而患苦之。鬼自相共議。此人財產空訖。正為吾耳。未曾有益。令相厭患。宜求珍寶以施與之。令其心悅。便行盜他方國王庫藏好寶。積置園中。報言。汝事吾歷年勤苦甚久。今欲福汝使得饒富。此乃快乎。主人言。受大神恩。鬼曰。汝園中有金銀。可往取之。方有大福令得汝願。主人欣然。入園見物奇異負摙歸舍。辭謝受恩。明日欲設飲食。願屈顧下。施設餚饌皆辦。鬼神來詣門。見舍衛國人在主人舍。便奔走而去。主人追呼。請還今設微供皆已辦具。大神既已顧下委去何為。神曰。卿舍尊客。吾焉得前。重復驚走。主人還歸坐自思惟。吾舍之中無有異人。正有此人耳。即出語言。恭設所有。極相娛樂。飲食已竟。因問之曰。卿有何功德於世有此。吾所事神。畏子而走。客具說佛功德五戒十善。實犯酒戒為親所逐。尚餘四戒故為天神所營護。卿神不敢當之。主人言。吾雖事此神久厭之。今欲奉持佛五戒。因從客受三自歸五戒十善。一心精進不敢懈怠。問佛所在。可得見不。客曰。佛在舍衛國給孤獨園中。往立可見。主人一心到彼。經歷一亭中。有一女人端正。是噉人鬼婦也。男子行路迥遠。時日逼暮。從女人寄止一宿。女即報言。慎勿留此。宜急前去。男子問曰。用何等故。將有意乎。女人報曰。吾已語卿。用復問為。男子自念。前舍衛國人完佛四戒。我神尚為畏之乃爾。我已受三自歸五戒十善。心不懈怠何畏懼乎。遂自留宿。噉人鬼見護戒威神徘徊其傍。去亭四十里一宿不歸。明日男子進路。見鬼所噉人骸骨狼藉。衣毛為起。心怖而悔。退自思惟。我在本國家居衣食極快足用。空為此人所化。言佛在舍衛國。本睹奇妙。反見骸骨縱橫。惡意更生。自念不如還。彼女人將歸本土。共居如故。不亦樂乎。即時迴還還至亭所。因從女人復求留宿。女人謂男子。何復還耶。答曰。行計不成故迴還耳。復寄一宿。女言。卿死矣。吾夫是噉人鬼。方來不久。卿急去。此男子不信。遂止不去。心更迷惑婬意復生。不復信佛三自歸之德五戒十善之心。天神即去無復護之。鬼得來還。女人恐鬼食此男子。哀愍藏之瓮中。鬼聞人氣。謂婦言。爾得肉耶。吾欲噉之。婦言我不行。何從得肉。婦問鬼。卿昨夜何以不歸。鬼言。坐汝所為。而舍尊客宿。令吾見逐。甕中男子踰益恐怖。不復識三自歸意。婦言。卿何以不得肉乎。鬼言。正為汝舍佛弟子。天神逐我出四十里外。露宿震怖。于今不安故不得肉。婦聞默喜。因問其夫。佛戒云何悉所奉持。鬼言。我大飢極急。以肉來不須問此。此是無上正真之戒。非吾所敢說也。婦言。為說之。我當與卿肉。鬼類貪殘欲食無止。婦迫問之。因便為說三自歸五重戒。一曰慈仁不殺。二曰清信不盜。三曰守貞不婬。四曰口無妄言。五曰孝順不醉。鬼初說一戒時。婦輒受之。五戒心執口誦。男子於甕中。識五戒隨受之。天帝釋知此二人心自歸佛。即選善神五十人擁護兩人。鬼遂走去。到明日婦問男子。怖乎。答曰大怖。蒙仁者恩。心悟識佛。婦言。男子。昨何以迴還。答曰。吾見新久死人骸骨縱橫。恐畏故屈還耳。婦言。骨是吾所棄者也。吾本良家之女。為鬼所掠取。吾作妻悲窮無訴。今蒙仁恩得聞佛戒得離此鬼婦言賢者。今欲到何所。男子報言。吾欲到舍衛國見佛。婦曰。善哉。吾置本國及父母隨賢者見佛。便俱前行。逢四百九十八人。因相問訊。諸賢者從何所來欲到何所。答曰。吾等從佛所來。問言卿等已得見佛。何為復去。報言。佛日說經。意中罔罔故尚不解。今還本國。兩賢者具說本末。以鬼畏戒高行之人。意乃開解。俱還見佛。佛遙見之則笑。口中五色光出。阿難長跪。佛不妄笑。將有所說。佛語阿難。汝見是四百九十八人還不。對曰見之。佛言。此四百九十八人。今得其本師。來見佛者皆當得道。五百人至佛所。前為佛作禮。一心聽經心開意解。皆作沙門。得阿羅漢道。佛言。犯酒戒者。則是客舍主人。與此女人。累世兄弟也。然此二人。是四百九十八人前世之師也。世人求道。要當得其本師及其善友爾乃解耳。佛說經竟。諸比丘皆大歡喜。前為佛作禮而去<p class='juan'>
佛說戒消災經一卷</p>
</body></html>
