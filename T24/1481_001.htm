<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T24 </TITLE>
</head>
<BODY>

<p><p></li><p><b>　　<A NAME="n532"></A>No. 1481</b><p class='juan'>
佛說五恐怖世經</p>
<p><span class='byline'>　　　　宋居士沮渠京聲譯</span><br><p>聞如是。一時佛在舍衛國祇樹給孤獨園。佛告諸比丘。有五當來恐怖。未到未成且來不久可畏。當善思惟以方便遠離之。何謂五一者謂後當來比丘。身無行無戒意不拘無慧從身。自無行無戒意不拘至無慧內。彼人為學至與大戒。從其學以師之。自可戒自從意自明慧。本從上學類至後。學者法先頭學如上。從後毀律言謗法經真慧所遠。比丘。是為第一未來恐怖可畏。且來不久。當善思惟方便避之<p>二者謂後當來比丘。身無行無戒意不拘無慧。為彼稱說有藏寶以非次內。無戒違尊令彼學謂從是可到岸為以遠流是。為第二未來。可畏且來。不久。當善思惟方便避之<p>三者謂後當來比丘。身無行無戒意不拘無慧。本無明師受不正法。比丘從受法。失法律義。是為第三未來可畏。且來不久。當善思惟方便避之<p>四者後當來比丘。身無行無戒意不拘無慧。從身無行無戒意不拘無慧。比丘聚會講律說義。後語現之在中。中語現之在後。從是失明就冥。不能自覺遠離正法。是為第四未來可畏。且來不久。當善思惟方便避之<p>五者後當來比丘。身無行無戒意不拘無慧。從身無行無戒意不拘無慧。世之所造巧言放語悉受。意善見彼誦之意為悅樂。尊所說合十二因緣苦空非常。意態不樂悉捨不受。聞彼之說意疑。不然亦不悅喜。是為第五未來可畏。且來不久。當善思惟方便避之。佛說如是<p class='juan'>
佛說五恐怖世經</p>
</body></html>
