<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T24 </TITLE>
</head>
<BODY>

<p><p></li><p><b>　　<A NAME="n654"></A>No. 1497</b><p class='juan'>
佛說大乘戒經</p>
<p><span class='byline'>　　　　西天譯經三藏朝散大夫試鴻臚卿傳法大師臣施護奉　詔譯</span><br><p>如是我聞。一時佛在舍衛國祇樹給孤獨園。爾時世尊告苾芻言。有破壞戒行壽命者。有斷滅善根者。出家難值發精進心堅固守護。若諸苾芻等。於佛法中求解脫者。遠離一切諸惡苦惱。如佛所說寧捨身命而趣無常。不得縱心犯其戒律。若人捨命只壞一生。若復破戒令百萬生沈淪惡道。若人持戒當得見佛。戒為最上莊嚴。戒為最上妙香。戒為歡喜勝因。戒體清淨如清冷水能除熱惱。戒法最大。世間咒法龍蛇之毒而不能侵。持戒得名聞。持戒獲安樂。如是命終時。復得生天上。佛言。苾芻。若犯律儀。譬如盲人不見眾色。亦如無足不能行道。遠離涅槃不到彼岸。若持戒人成就一切法寶。譬如賢瓶圓滿堅固。能盛一切珍寶。如是破損珍寶散失。若破律儀。則捨一切善法。先曾犯戒。而後心欲求涅盤。如去眼耳對鏡照面。何所堪能。佛言。苾芻。女人無信不可親近。王恩雖勝不可恃怙。水沫無實不可撮摩。富貴無常不可久住。色相如花須臾變異。壽如熟果不可久停。如急流渡船。如朽屋暫住。寧食毒藥不得飲酒。寧入大火不得嗜慾。佛說是經已。時彼苾芻及諸菩薩。皆大歡喜信受奉行<p class='juan'>
佛說大乘戒經</p>
</body></html>
