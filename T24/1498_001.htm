<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T24 </TITLE>
</head>
<BODY>

<p><p></li><p><b>　　<A NAME="n656"></A>No. 1498</b><p class='juan'>
佛說八種長養功德經</p>
<p><span class='byline'>　　　　西天譯經三藏朝散大夫試鴻臚卿傳梵大師賜紫沙門臣法護等奉　詔譯</span><br><p>歸命一切佛。惟願一切佛菩薩眾攝受於我。即說伽陀頌曰<p class='lg'>　我今歸命勝菩提　　最上清淨佛法眾<br>　我發廣大菩提心　　自他利益皆成就<br>　懺除一切不善業　　隨喜無邊眾福蘊<br>　先當不食一日中　　後修八眾長養法　</p><p>當知八種長養法者。所謂八戒。弟子應於阿闍梨前二三重復。說是伽陀已。次復當稱己之名字。我名某甲。惟願阿闍梨。攝受於我。我從今時發淨信心。乃至坐菩提場成等正覺。誓歸依佛二足勝尊。誓歸依法離欲勝尊。誓歸依僧調伏勝尊。如是三寶是所歸趣。我某甲淨信優婆塞。惟願阿闍梨。憶持護念我。從今日今時發起淨心。乃至過是夜分汔。於明旦日初出時。於其中間奉持八戒。所謂一不殺生。二不偷盜。三不非梵行。四不妄語。五不飲酒。六不非時食。七不花鬘莊嚴其身及歌舞戲等。八不坐臥高廣大床我今捨離如是等事。誓願不捨清淨禁戒八種功德。二三重復作如是說。又言。我持戒行莊嚴其心令心喜悅。廣修一切相應勝行。求成佛果究竟圓滿。又說伽陀曰<p class='lg'>　我發無二最上心　　為諸眾生不請友<br>　勝菩提行善所行　　成佛世間廣利益<br>　願我乘是善業故　　此世不久成正覺<br>　說法饒益於世間　　解說眾生三有苦　</p><p class='juan'>
佛說八種長養功德經</p>
</body></html>
