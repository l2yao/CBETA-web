<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T25 </TITLE>
</head>
<BODY>

<p><b>　　<A NAME="n27"></A>No. 1509 [cf. No. 223]</b><p><b>　　<A NAME="n28"></A>摩訶般若波羅蜜經釋論序</b><p><span class='byline'>　　　　長安釋僧叡述</span><br><p>夫萬有本於生生而生。生者無生。變化兆於物始而始。始者無始。然則無生無始物之性也。生始不動於性。而萬有陳於外。悔吝生於內者。其唯邪思乎。正覺有以見邪思之自起故。阿含為之作。知滯有之由惑故。般若為之照。然而照本希夷。津涯浩汗。理超文表。趣絕思境。以言求之則乖其深。以智測之則失其旨。二乘所以顛沛於三藏。雜學所以曝鱗於龍門者。不其然乎。是以馬鳴起於正法之餘。龍樹生於像法之末。正餘易弘。故直振其遺風瑩拂而已。像末多端故。乃寄跡凡夫。示悟物以漸。又假照龍宮。以朗搜玄之慧。託聞幽祕。以窮微言之妙。爾乃憲章智典。作茲釋論。其開夷路也。則令大乘之駕方軌而直入。其辯實相也。則使妄見之惑不遠而自復。其為論也。初辭擬之。必標眾異以盡美。卒成之終則舉無執以盡善。釋所不盡。則立論以明之。論其未辯。則寄折中以定之。使靈篇無難喻之章。千載悟作者之旨。信若人之功矣。有鳩摩羅耆婆法師者。少播聰慧之聞。長集奇拔之譽。才舉則亢標萬里。言發則英辯榮枯。常杖茲論焉。淵鏡憑高。致以明宗。以秦弘始三年歲次星紀。十二月二十日。自姑臧至長安。秦王虛襟既已蘊在。昔見之心豈徒則悅而已。晤言相對。則淹留終日。研微造盡。則窮年忘倦。又以晤言之功雖深。而恨獨符之心不曠。造盡之要雖玄。而惜津梁之勢未普。遂以莫逆之懷。相與弘兼忘之慧。乃集京師義業沙門。命公卿賞契之士。五百餘人集於渭濱逍遙園堂。鑾輿佇駕於洪涘。禁禦息警於林間。躬覽玄章。考正名於梵本。諮通津要。坦夷路於來踐。經本既定。乃出此釋論。論之略本有十萬偈。偈有三十二字。并三百二十萬言。梵夏既乖。又有煩簡之異。三分除二。得此百卷。於大智三十萬言。玄章婉旨朗然可見歸途直達。無復惑趣之疑。以文求之。無間然矣。故天竺傳云。像正之末。微馬鳴龍樹。道學之門。其淪胥溺喪矣。其故何耶。寔由二未[<a href='javascript:showpic("../fontimg/009617.gif")'>契-大+廾</a>]微。邪法用盛。虛言與實教並興。嶮徑與夷路爭轍。始進者化之而流離。向道者惑之而播越。非二匠其孰與正之。是以天竺諸國。為之立廟。宗之若佛。又稱而詠之曰。智慧日已頹。斯人令再曜。世昏寢已久。斯人悟令覺。若然者真可謂功格十地。道侔補處者矣。傳而稱之。不亦宜乎。幸哉此中鄙之外。忽得全有此論。梵文委曲。皆如初品。法師以秦人好簡故。裁而略之。若備譯其文。將近千有餘卷。法師於秦語大格。唯譯一往。方言殊好。猶隔而未通。苟言不相喻。則情無由比。不比之情。則不可以託悟懷於文表。不喻之言。亦何得委殊塗於一致。理固然矣。進欲停筆爭是。則交競終日。卒無所成。退欲簡而便之。則負傷於穿鑿之譏。以二三唯案譯而書。都不備飾。幸冀明悟之賢。略其文而挹其玄也<p class='juan'>
大智度初序品中緣起義釋論第一(卷第一)</p>
<p><span class='byline'>　　　　龍樹菩薩造</span><br><p><span class='byline'>　　　　後秦龜茲國三藏法師鳩摩羅什奉　詔譯</span><br><p class='lg'>　智度大道佛從來　　智度大海佛窮盡<br>　智度相義佛無礙　　稽首智度無等佛<br>　有無二見滅無餘　　諸法實相佛所說<br>　常住不壞淨煩惱　　稽首佛所尊重法<br>　聖眾大海行福田　　學無學人以莊嚴<br>　後有愛種永已盡　　我所既滅根亦除<br>　已捨世間諸事業　　種種功德所住處<br>　一切眾中最為上　　稽首真淨大德僧<br>　一心恭敬三寶已　　及諸救世彌勒等<br>　智慧第一舍利弗　　無諍空行須菩提<br>　我今如力欲演說　　大智彼岸實相義<br>　願諸大德聖智人　　一心善順聽我說　</p><p>問曰。佛以何因緣故。說摩訶般若波羅蜜經。諸佛法不以無事及小因緣而自發言。譬如須彌山王不以無事及小因緣而動。今有何等大因緣故。佛說摩訶般若波羅蜜經。答曰。佛於三藏中廣引種種諸喻。為聲聞說法不說菩薩道。唯中阿含本末經中。佛記彌勒菩薩。汝當來世當得作佛號字彌勒。亦不說種種菩薩行。佛今欲為彌勒等廣說諸菩薩行。是故說摩訶般若波羅蜜經<p>復次有菩薩修念佛三昧。佛為彼等欲令於此三昧。得增益故。說般若波羅蜜經。如般若波羅蜜初品中說。佛現神足放金色光明。遍照十方琲e沙等世界。示現大身清淨光明種種妙色滿虛空中。佛在眾中端正殊妙無能及者。譬如須彌山王處於大海。諸菩薩見佛神變。於念佛三昧倍復增益。以是事故。說摩訶般若波羅蜜經。復次菩薩初生時。放大光明普遍十方。行至七步四顧觀察。作師子吼。而說偈言<p class='lg'>　我生胎分盡　　是最末後身<br>　我已得解脫　　當復度眾生　</p><p>作是誓已身漸長大。欲捨親屬出家修無上道。中夜起觀見諸伎直后妃婇女狀若臭屍。即命車匿令被白馬。夜半踰城行十二由旬。到跋伽婆仙人所住林中。以刀剃髮。以上妙寶衣貿麤布僧伽梨。於泥連禪河側六年苦行。日食一麻或食一米等。而自念言。是處非道。爾時菩薩捨苦行處。到菩提樹下坐金剛處。魔王將十八億萬眾來壞菩薩。菩薩以智慧功德力故。降魔眾已。即得阿耨多羅三藐三菩提。是時三千大千世界主梵天王名式棄。及色界諸天等。釋提桓因。及欲界諸天等。并四天王。皆詣佛所勸請世尊初轉法輪。亦是菩薩念本所願及大慈大悲故。受請說法。諸法甚深者般若波羅蜜是。以是故佛說摩訶般若波羅蜜經。復次有人。疑佛不得一切智。所以者何。諸法無量無數。云何一人能知一切法。佛住般若波羅蜜。實相清淨如虛空。無量無數法中。自發誠言。我是一切智人欲斷一切眾生疑。以是故說摩訶般若波羅蜜經。復次有眾生應得度者。以佛大功德智慧無量難知難解故。為惡師所惑。心沒邪法不入正道。為是輩人起大慈心。以大悲手授之令入佛道。是故自現最妙功德。出大神力。如般若波羅蜜初品中說。佛入三昧王三昧。從三昧起。以天眼觀十方世界。舉身毛孔皆笑。從其足下千輻輪相。放六百千萬億種種色光明。從足指上至肉髻。處處各放六百千萬億種種色光明。普照十方無量無數如琩F等諸佛世界。皆令大明。佛從三昧起欲宣示一切諸法實相斷一切眾生疑結故。說般若波羅蜜經。復次有惡邪人懷嫉妒意誹謗言。佛智慧不出於人。但以幻術惑世。斷彼貢高邪慢意故。現無量神力無量智慧力。於般若波羅蜜中自說。我神德無量三界特尊。為一切覆護。若一發惡念獲罪無量。一發淨信受人天樂。必得涅槃果。復次欲令人信受法故。言我是大師。有十力四無所畏。安立聖主住處心得自在。能師子吼轉妙法輪。於一切世界最尊最上。復次佛世尊欲令眾生歡喜故。說是般若波羅蜜經言。汝等應生大喜。何以故。一切眾生入邪見網。為異學惡師所惑。我於一切惡師邪網中得出。十力大師難可值見。汝今已遇。我隨時開發三十七品等諸深法藏。恣汝採取。復次一切眾生為結使病所煩惱。無始生死已來。無人能治此病者。常為外道惡師所誤。我今出世為大醫王集諸法藥。汝等當服。是故佛說摩訶般若波羅蜜經。復次有人念言。佛與人同亦有生死。實受飢渴寒熱老病苦。佛欲斷彼意故。說是摩訶般若波羅蜜經。示言。我身不可思議。梵天王等諸天祖父。於琲e沙等劫中。欲思量我身尋究我聲不能測度。況我智慧三昧。如偈說<p class='lg'>　諸法實相中　　諸梵天王等<br>　一切天地主　　迷惑不能了<br>　此法甚深妙　　無能測量者<br>　佛出悉開解　　其明如日照　</p><p>又如佛初轉法輪時。應時菩薩從他方來欲量佛身。上過虛空無量佛剎。至華上佛世界。見佛身如故。菩薩說言<p class='lg'>　虛空無有邊　　佛功德亦爾<br>　設欲量其身　　唐勞不能盡<br>　上過虛空界　　無量諸佛土<br>　見釋師子身　　如故而不異<br>　佛身如金山　　演出大光明<br>　相好自莊嚴　　猶如春華敷　</p><p>如佛身無量。光明音響亦復無量。戒定慧等諸佛功德皆悉無量。如密跡經中三密。此中應廣說。復次佛初生時墮地行七步。口自發言。言竟便默。如諸嬰孩不行不語。乳餔三歲。諸母養育漸次長大。然佛身無數過諸世間。為眾生故現如凡人。凡人生時身分諸根及其意識未成就故。身四威儀坐臥行住言談語默。種種人法皆悉未了。日月歲過漸漸習學能具人法。今佛云何生。便能語能行。後更不能以此致怪。但為此故以方便力現行人法如人威儀。令諸眾生信於深法。若菩薩生時便能行能語。世人當作是念。今見此人世未曾有。必是天龍鬼神。其所學法必非我等所及。何以故。我等生死肉身為結使業所牽不得自在。如此深法誰能及之。以此自絕不得成賢聖法器。為是人故。於嵐毘尼園中生。雖即能至菩提樹下成佛。以方便力故。而現作孩童幼小年少成人。於諸時中次第而受嬉戲術藝服御五欲。具足人法。後漸見老病死苦生厭患心。於夜中半踰城出家。到鬱特伽阿羅洛仙人所。現作弟子而不行其法。雖常用神通自念宿命。迦葉佛時持戒行道。而今現修苦行六年求道。菩薩雖主三千大千世界而現破魔軍成無上道。隨順世法故現是眾變。今於般若波羅蜜中。現大神通智慧力故。諸人當知。佛身無數過諸世間。復次有人應可度者。或墮二邊。或以無智故。但求身樂。或有為道故修著苦行。如是人等於第一義中失涅槃正道。佛欲拔此二邊令入中道故。說摩訶般若波羅蜜經。復次分別生身法身供養果報故。說摩訶般若波羅蜜經。如舍利塔品中說。復次欲說阿鞞跋致阿鞞跋致相故說。又為魔幻魔事故說。復次為當來世人供養般若波羅蜜因緣故。又欲授三乘記別故。說是般若波羅蜜經。如佛告阿難。我涅槃後。此般若波羅蜜。當至南方。從南方至西方。後五百歲中當至北方。是中多有信法善男子善女人。種種華香瓔珞幢幡伎樂燈明珍寶以財物供養。若自書若教人書。若讀誦聽說。正憶念修行。以法供養。是人以是因緣故。受種種世間樂。末後得三乘入無餘涅槃。如是等觀諸品中因緣事故。說般若波羅蜜經。復次佛欲說第一義悉檀相故。說是般若波羅蜜經。有四種悉檀。一者世界悉檀。二者各各為人悉檀。三者對治悉檀。四者第一義悉檀。四悉檀中一切十二部經。八萬四千法藏。皆是實無相違背。佛法中有。以世界悉檀故實有。以各各為人悉檀故實有。以對治悉檀故實有。以第一義悉檀故實有。世界者有法從因緣和合故有無別性。譬如車轅軸輻輞等和合故有無別車。人亦如是。五眾和合故有無別人。若無世界悉檀者。佛是實語人。云何言我以清淨天眼見諸眾生隨善惡業死此生彼受果報。善業者生天人中。惡業者墮三惡道。復次經言。一人出世多人蒙慶福樂饒益。佛世尊也如法句中說。神自能救神。他人安能救神。自行善智是最能自救。如瓶沙王迎經中佛說。凡人不聞法。凡人著於我。又佛二夜經中說。佛初得道夜至般涅槃夜。是二夜中間所說經教。一切皆實不顛倒。若實無人者。佛云何言我天眼見眾生。是故當知有人者。世界悉檀故。非是第一義悉檀。問曰。第一悉檀是真實。實故名第一。餘者不應實。答曰。不然。是四悉檀各各有實。如如法性實際世界悉檀故無。第一義悉檀故有。人等亦如是。世界悉檀故有。第一義悉檀故無。所以者何。人五眾因緣有故有是人等譬如乳色香味觸因緣有故有是乳若乳實無。乳因緣亦應無。今乳因緣實有故。乳亦應有。非如一人第二頭第三手無因緣而有假名。如是等相名為世界悉檀。云何各各為人悉檀者。觀人心行而為說法。於一事中或聽或不聽。如經中所說。雜報業故。雜生世間得雜觸雜受。更有破群那經中說。無人得觸無人得受。問曰。此二經云何通。答曰。以有人疑後世不信罪福。作不善行墮斷滅見。欲斷彼疑捨彼惡行。欲拔彼斷見。是故說雜生世間雜觸雜受。是破群那計有我有神。墮計常中。破群那問佛言。大德誰受。若佛說某甲某甲受。便墮計常中。其人我見倍復牢固不可移轉。以是故不說有受者觸者。如是等相是名各各為人悉檀。對治悉檀者。有法對治則有。實性則無。譬如重熱膩酢鹹藥草飲食等。於風病中。名為藥。於餘病非藥。若輕冷甘苦澀藥草飲食等。於熱病名為藥。於餘病非藥。若輕辛苦澀熱藥草飲食等。於冷病中名為藥。於餘病非藥。佛法中治心病亦如是。不淨觀思惟。於貪欲病中名為善對治法。於瞋恚病中不名為善。非對治法。所以者何。觀身過失名不淨觀。若瞋恚人觀過失者。則增益瞋恚火故。思惟慈心於瞋恚病中名為善對治法。於貪欲病中不名為善。非對治法。所以者何。慈心於眾生中。求好事觀功德。若貪欲人求好事觀功德者。則增益貪欲故。因緣觀法於愚癡病中名為善對治法。於貪欲瞋恚病中不名為善。非對治法。所以者何。先邪觀故生邪見。邪見即是愚癡。問曰。如佛法中說十二因緣。甚深如說。佛告阿難。是因緣法甚深難見難解難覺難觀。細心巧慧人乃能解。愚癡人於淺近法猶尚難解。何況甚深因緣。今云何言愚癡人應觀因緣法。答曰。愚癡人者。非謂如牛羊等愚癡。是人欲求實道。邪心觀故生種種邪見。如是愚癡人當觀因緣。是名為善對治法。若行瞋恚婬欲人欲求樂欲惱他。於此人中非善非對治法。不淨慈心思惟。是二人中是善是對治法。何以故。是二觀能拔瞋恚貪欲毒刺故。復次著常顛倒眾生。不知諸法相似相續。有如是人觀無常。是對治悉檀。非第一義。何以故。一切諸法自性空故。如說偈言<p class='lg'>　無常見有常　　是名為顛倒<br>　空中無無常　　何處見有常　</p><p>問曰。一切有為法皆無常相。應是第一義。云何言無常非實。所以者何。一切有為法生住滅相。前生次住後滅故。云何言無常非實。答曰。有為法不應有三相。何以故。三相不實故。若諸法生住滅。是有為相者。今生中亦應有三相。生是有為相故。如是一一處亦應有三相。是則無窮。住滅亦如是。若諸生住滅。各更無有生住滅者。不應名有為法。何以故。有為法相無故。以是故。諸法無常非第一義。復次若一切實性無常則無行業報。何以故。無常名生滅。失故。譬如腐種子不生果。如是則無行業。無行業云何有果報。今一切賢聖法有果報。善智之人所可信受。不應言無。以是故。諸法非無常性。如是等無量因緣。說不得言諸法無常性。一切有為法無常。苦無我等亦如是。如是等相名為對治悉檀。第一義悉檀者。一切法性一切論議語言。一切是法非法。一一可分別破散。諸佛辟支佛阿羅漢所行真實法。不可破不可散。上於三悉檀中所不通者。此中皆通。問曰。云何通。答曰。所謂通者。離一切過失。不可變易不可勝。何以故。除第一義悉檀。諸餘論議諸餘悉檀皆可破故。如眾義經中所說偈<p class='lg'>　各各自依見　　戲論起諍競<br>　若能知彼非　　是為知正見<br>　不肯受他法　　是名愚癡人<br>　作是論議者　　真是愚癡人<br>　若依自是見　　而生諸戲論<br>　若此是淨智　　無非淨智者　</p><p>此三偈中。佛說第一義悉檀相。所謂世間眾生。自依見自依法自依論議。而生諍競。戲論即諍競本。戲論依諸見生。如說偈言<p class='lg'>　有受法故有諸論　　若無有受何所論<br>　有受無受諸見等　　是人於此悉已除　</p><p>行者能如實知此者。於一切法一切戲論。不受不著不見。是實不共諍競。能知佛法甘露味。若不爾者則謗法。若不受他法不知不取。是無智人。若爾者應一切論議人皆無智。何以故。各各不相受法故。所謂有人自謂。法第一義淨。餘人妄語不淨。譬如世間治法。故治法者刑罰殺戮種種不淨。世間人信受行之。以為真淨。於餘出家善聖人中。是最為不淨。外道出家人法。五熱中一腳立拔髮等。尼犍子輩以為妙慧。餘人說此為癡法。如是等種種外道出家白衣婆羅門法。各各自以為好。餘皆妄語。是佛法中亦有犢子比丘說。如四大和合有眼法。如是五眾和合有人法。犢子阿毘曇中說。五眾不離人。人不離五眾。不可說五眾是人離五眾是人。人是第五不可說法藏中所攝。說一切有道人輩言。神人一切種一切時一切法門中。求不可得。譬如兔角龜毛常無。復次十八界十二入五眾實有。而此中無人。更有佛法中方廣道人言。一切法不生不滅。空無所有。譬如兔角龜毛常無。如是等一切論議師輩。自守其法不受餘法。此是實餘者妄語。若自受其法自法供養自法修行他法不受不供養為作過失。若以是為清淨。得第一義利者。則一切無非清淨。何以故。彼一切皆自愛法故。問曰。若諸見皆有過失。第一義悉檀。何者是。答曰。過一切語言道心行處滅遍無所依不示諸法。諸法實相無初無中無後不盡不壞。是名第一義悉檀。如摩訶衍義偈中說<p class='lg'>　語言盡竟　　心行亦訖　　不生不滅<br>　法如涅槃　　說諸行處　　名世界法<br>　說不行處　　名第一義　</p><p class='lg'>　一切實一切非實　　及一切實亦非實<br>　一切非實非不實　　是名諸法之實相　</p><p>如是等處處經中說。第一義悉檀。是義甚深難見難解。佛欲說是義故。說摩訶般若波羅蜜經。復次欲令長爪梵志等大論議師。於佛法中生信故。說是摩訶般若波羅蜜經。有梵志號名長爪。更有名先尼婆蹉衢多羅。更有名薩遮迦摩揵提等。是等閻浮提大論議師輩言。一切論可破。一切語可壞。一切執可轉。故無有實法可信可恭敬者。如舍利弗本末經中說。舍利弗舅摩訶俱絺羅。與姊舍利論議不如。俱絺羅思惟念言。非姊力也。必懷智人寄言母口。未生乃爾。及生長大當如之何。思惟已生憍慢心。為廣論議故出家作梵志。入南天竺國始讀經書。諸人問言。汝志何求。學習何經。長爪答言。十八種大經盡欲讀之。諸人語言。盡汝壽命猶不能知一。何況能盡。長爪自念。昔作憍慢為姊所勝。今此諸人復見輕辱。為是二事故。自作誓言我不剪爪。要讀十八種經書盡。人見爪長因號為長爪梵志。是人以種種經書智慧力。種種譏刺是法是非法是應是不應是實是不實是有是無。破他論議。譬如大力狂象唐突蹴踏無能制者。如是長爪梵志以論議力。摧伏諸論師已。還至摩伽陀國王舍城那羅聚落。至本生處問人言。我姊生子今在何處。有人語言。汝姊子者適生八歲。讀一切經書盡。至年十六論議勝一切人。有釋種道人姓瞿曇。與作弟子。長爪聞之即起憍慢。生不信心而作是言。如我姊子聰明如是。彼以何術誘誑剃頭作弟子。說是語已直向佛所。爾時舍利弗初受戒半月。佛邊侍立以扇扇佛。長爪梵志見佛問訊訖。一面坐作是念。一切論可破一切語可壞。一切執可轉。是中何者是諸法實相。何者是第一義。何者性。何者相。不顛倒。如是思惟。譬如大海水中欲盡其涯底。求之既久不得一法實可以入心者。彼以何論議道。而得我姊子。作是思惟已而語佛言。瞿曇。我一切法不受。佛問長爪。汝一切法不受。是見受不。佛所質義。汝已飲邪見毒。今出是毒氣。言一切法不受。是見汝受不。爾時長爪梵志如好馬見鞭影即覺便著正道。長爪梵志亦如是。得佛語鞭影入心。即棄捐貢高慚愧低頭。如是思惟。佛置我著二處負門中。若我說是見我受。是負處門麤。故多人知。云何自言一切法不受。今受是見。此是現前妄語。是麤負處門多人所知。第二負處門細。我欲受之。以不多人知故。作是念已。答佛言。瞿曇。一切法不受。是見亦不受。佛語梵志。汝不受一切法。是見亦不受。則無所受。與眾人無異。何用自高而生憍慢如是。長爪梵志不能得答。自知墮負處。即於佛一切智中起恭敬生信心。自思惟。我墮負處。世尊不彰我負。不言是非。不以為意。佛心柔濡。第一清淨。一切語論處滅。得大甚深法。是可恭敬處。心淨第一。佛說法斷其邪見故。即於坐處得遠塵離垢。諸法中得法眼淨。時舍利弗聞是語得阿羅漢。是長爪梵志出家作沙門。得大力阿羅漢。若長爪梵志。不聞般若波羅蜜氣分離四句第一義相應法。小信尚不得。何況得出家道果。佛欲導引如是等大論議師利根人故。說是般若波羅蜜經。復次諸佛有二種說法。一者觀人心隨可度者。二者觀諸法相。今佛欲說諸法實相故。說是摩訶般若波羅蜜經。如說相不相品中。諸天子問佛。是般若波羅蜜甚深。云何作相。佛告諸天子。空則是相無相無作相無生滅相無行之相常不生如性相寂滅相等。復次有二種說法。一者諍處。二者不諍處。諍處如餘經中說。今欲明無諍處故。說是般若波羅蜜經。有相無相有物無物有依無依有對無對有上無上世界非世界亦如是。問曰。佛大慈悲心但應說無諍法。何以說諍法。答曰。無諍法。皆是無相常寂滅不可說。今說布施等及無常苦空等諸法。皆為寂滅無戲論故說。利根者知佛意不起諍。鈍根者不知佛意。取相著心故起諍此般若波羅蜜。諸法畢竟空故無諍處。若畢竟空可得可諍者。不名畢竟空。是故般若波羅蜜經名無諍處。有無二事皆寂滅故。復次餘經中多以三種門說諸法。所謂善門不善門無記門。今欲說非善門非不善門非無記門諸法相故。說摩訶般若波羅蜜經。學法無學法非學非無學法。見諦斷法思惟斷法無斷法。可見有對不可見有對不可見無對。上中下法小大無量法。如是等三法門亦如是。復次餘經中說四念處隨聲聞法門。於是比丘觀內身三十六物。除欲貪病。如是觀外身觀內外身。今於四念處欲以異門說般若波羅蜜。如所說菩薩觀內身。於身不生覺觀不得身。以無所得故。如是觀外身觀內外身。於身不生覺觀不得身。以無所得故。於身念處中。觀身而不生身覺觀是事甚難。三念處亦如是。四正勤四如意足四禪四諦等。種種四法門亦如是。復次餘經中佛說五眾無常苦空無我相。今於是五眾欲說異法門故。說般若波羅蜜經。如佛告須菩提。菩薩若觀色是常行不行般若波羅蜜。受想行識是常行。不行般若波羅蜜。色無常行不行般若波羅蜜。受想行識無常行不行般若波羅蜜。五受眾五道。如是等種種五法門亦如是。餘六七八等。乃至無量法門亦如是。如摩訶般若波羅蜜無量無邊。說般若波羅蜜因緣亦無量無邊。是事廣故。今略說摩訶般若波羅蜜因緣起法竟<p><b>　　<A NAME="n30"></A>摩訶般若波羅蜜初品如是我聞一時釋論第二</b><p>【經】如是我聞一時<p>【論】問曰。諸佛經何以故初稱如是語。答曰。佛法大海信為能入。智為能度。如是義者即是信。若人心中有信清淨。是人能入佛法。若無信是人不能入佛法。不信者言是事不如是。是不信相。信者言是事如是。譬如牛皮未柔不可屈折。無信人亦如是。譬如牛皮已柔隨用可作。有信人亦如是。復次經中說信如手。如人有手入寶山中自在取寶。有信亦如是。入佛法無漏根力覺道禪定寶山中。自在所取。無信如無手。無手人入寶山中。則不能有所取。無信亦如是。入佛法寶山。都無所得。佛言。若人有信。是人能入我大法海中。能得沙門果不空。剃頭染袈裟。若無信是人不能入我法海中。如枯樹不生華實。不得沙門果。雖剃頭染衣讀種種經能難能答。於佛法中空無所得。以是故。如是義在佛法初。善信相故。復次佛法深遠更有佛乃能知。人有信者雖未作佛。以信力故能入佛法。如梵天王請佛初轉法輪以偈請佛<p class='lg'>　閻浮提先出　　多諸不淨法<br>　願開甘露門　　當說清淨道　</p><p>佛以偈答<p class='lg'>　我法甚難得　　能斷諸結使<br>　三有愛著心　　是人不能解　</p><p>梵天王白佛。大德。世界中智有上中下。善濡直心者。易可得度。是人若不聞法者。退墮諸惡難中。譬如水中蓮華。有生有熟。有水中未出者若不得日光則不能開。佛亦如是。佛以大慈悲憐愍眾生故為說法。佛念過去未來現在三世諸佛法。皆度眾生為說法。我亦應爾。如是思惟竟。受梵天王等諸天請說法。爾時世尊以偈答曰<p class='lg'>　我今開甘露味門　　若有信者得歡喜<br>　於諸人中說妙法　　非惱他故而為說　</p><p>佛此偈中不說布施人得歡喜。亦不說多聞持戒忍辱精進禪定智慧人得歡喜。獨說信人。佛意如是。我第一甚深法微妙無量無數不可思議不動不猗不著無所得法。非一切智人則不能解。是故佛法中信力為初。信力能入。非布施持戒禪定智慧等能初入佛法。如說偈言<p class='lg'>　世間人心動　　愛好福果報<br>　而不好福因　　求有不求滅<br>　先聞邪見法　　心著而深入<br>　我此甚深法　　無信云何解　</p><p>如提婆達大弟子俱迦梨等。無信法故墮惡道中。是人無信於佛法。自以智慧求不能得。何以故。佛法甚深故。如梵天王教俱迦梨說偈<p class='lg'>　欲量無量法　　智者所不量<br>　無量法欲量　　此人自覆沒　</p><p>復次如是義者。若人心善直信。是人可聽法。若無是相則不解如所說偈<p class='lg'>　聽者端視如渴飲　　一心入於語議中<br>　踊躍聞法心悲喜　　如是之人應為說　</p><p>復次如是義在佛法初。現世利後世利涅槃利。諸利根本信為大力。復次一切諸外道出家心念。我法微妙第一清淨。如是人自歎所行法毀他人法。是故現世相打鬥諍。後世墮地獄。受種種無量苦。如說偈<p class='lg'>　自法愛染故　　呰毀他人法<br>　雖持戒行人　　不脫地獄苦　</p><p>是佛法中。棄捨一切愛一切見。一切吾我憍慢。悉斷不著。如筏喻經言。汝曹若解我筏喻法。是時善法應棄捨。何況不善法。佛自於般若波羅蜜不念不猗。何況餘法有猗著者。以是故佛法初頭稱如是。佛意如是。我弟子無愛法無染法無朋黨。但求離苦解脫不戲論諸法相。如說阿他婆耆經。摩犍提難偈言<p class='lg'>　決定諸法中　　橫生種種想<br>　悉捨內外故　　云何當得道　</p><p>佛答言<p class='lg'>　非見聞知覺　　亦非持戒得<br>　非不見聞等　　非不持戒得<br>　如是論悉捨　　亦捨我我所<br>　不取諸法相　　如是可得道　</p><p>摩犍提問曰<p class='lg'>　若不見聞等　　亦非持戒得<br>　非不見聞等　　非不持戒得<br>　如我心觀察　　持啞法得道　</p><p>佛答言<p class='lg'>　汝依邪見門　　我知汝癡道<br>　汝不見妄想　　爾時自當啞　</p><p>復次我法真實餘法妄語。我法第一餘法不實。是為鬥諍本。今如是義示人無諍法。聞他所說說人無咎。以是故諸佛經初稱如是。略說如是義竟<p>我者今當說。問曰。若佛法中言一切法空一切無有吾我。云何佛經初頭言如是我聞。答曰。佛弟子輩雖知無我。隨俗法說。我非實我也。譬如以金錢買銅錢人無笑者。何以故。賣買法應爾。言我者亦如是。於無我法中而說我。隨世俗故不應難。如天問經中偈說<p class='lg'>　有羅漢比丘　　諸漏已永盡<br>　於最後邊身　　能言吾我不　</p><p>佛答言<p class='lg'>　有羅漢比丘　　諸漏已永盡<br>　於最後邊身　　能言有吾我　</p><p>世界法中說我非第一實義中說。以是故諸法空無我。世界法故雖說我無咎。復次世界語言有三根本一者邪見。二者慢。三者名字。是中二種不淨一種淨。一切凡人三種語邪慢名字。見道學人二種語。慢名字。諸聖人一種語名字。內心雖不違實法。而隨世界人故共傳是語。除世界邪見。故隨俗無諍。以是故除二種不淨語本。隨世故用一種語。佛弟子隨俗故說我無有咎。復次若人著無吾我相。言是實餘妄語。是人應難。汝一切法實相無我。云何言如是我聞。今諸佛弟子一切法空無所有。是中心不著。亦不言著諸法實相。何況無我法中心著。以是故不應難言何以說我。如中論中偈說<p class='lg'>　若有所不空　　應當有所空<br>　不空尚不得　　何況得於空<br>　凡人見不空　　亦復見於空<br>　不見見無見　　是實名涅槃<br>　非二安隱門　　能破諸邪見<br>　諸佛所行處　　是名無我法　</p><p>略說我義竟<p>聞者今當說。問曰。聞者云何。聞用耳根聞耶。用耳識聞。用意識聞耶。若耳根聞。耳根無覺知故不應聞。若耳識聞。耳識一念故不能分別。不應聞。若意識聞。意識亦不能聞。何以故。先五識識五塵。然後意識識。意識不能識現在五塵。唯識過去未來五塵。若意識能識現在五塵者。盲聾人亦應識聲色。何以故。意識不破故。答曰。非耳根能聞聲。亦非耳識亦非意識能聞聲事從多因緣和合故得聞聲。不得言一法能聞聲。何以故。耳根無覺故不應聞聲。識無色無對無處故。亦不應聞聲。聲無覺亦無根故不能知聲。爾時耳根不破。聲至可聞處。意欲聞情塵意和合故耳識生。隨耳識即生意識。能分別種種因緣得聞聲。以是故不應作是難。誰聞聲。佛法中亦無有一法能作能見能知。如說偈<p class='lg'>　有業亦有果　　無作業果者<br>　此第一甚深　　是法佛能見<br>　雖空亦不斷　　相續亦不常<br>　罪福亦不失　　如是法佛說　</p><p>略說聞竟<p>一者今當說。問曰。佛法中數時等法實無。陰入持所不攝故。何以言一時。答曰。隨世俗故有一時無有咎。若畫泥木等作天像。念天故禮拜無咎。說一時亦如是。雖實無一時隨俗說一時無咎。問曰不應無一時。佛自說言。一人出世間多人得樂。是者何人。佛世尊也。亦如說偈<p class='lg'>　我行無師保　　志一無等侶<br>　積一行得佛　　自然通聖道　</p><p>如是等佛處處說一。應當有一。復次一法和合故物名為一。若實無一法。何以故。一物中一心生非二非三。二物中二心生非一非三。三物中三心生非二非一。若實無諸數。一物中應二心生。二物中應一心生。如是等三四五六皆爾。以是故。定知一物中有一法。是法和合故。一物中一心生。答曰。若一與物一。若一與物異。二俱有過。問曰。若一有何過。答曰。若一瓶是一義。如因提梨釋迦。亦是一義。若爾者在在有一者應皆是瓶。譬如在在有因提梨。亦處處有釋迦。今衣等諸物皆應是瓶一。瓶一故如是處處一皆應是瓶。如瓶衣等。悉是一物無有分別。復次一是數法。瓶亦應是數法。瓶體有五法。一亦應有五法。瓶有色有對。一亦應有色有對。若在在一不名為瓶。今不應瓶一。一若說一不攝瓶。若說瓶亦不攝一。瓶一不異故。又復欲說一應說瓶。欲說瓶應說一。如是則錯亂。問曰。一中過如是。異中有何咎。答曰。若一與瓶異。瓶則非一。若瓶與一異。一則非瓶。若瓶與一合。瓶名一者。今一與瓶合。何以不名一為瓶。是故不得言瓶異一。問雖一數合故瓶為一。然一不作瓶。答曰。諸數初一。一與瓶異。以是故瓶不作一。一無故多亦無。何以故。先一後多故。如是異中一亦不可得。以是故二門中求一法不可得。不可得故。云何陰持入攝。但佛弟子隨俗語言名為一心。實不著知數法名字有。以是故。佛法中言一人一師一時不墮邪見咎。略說一竟<p>時者今當說。問曰。天竺說時名有二種。一名迦羅二名三摩耶。佛何以不言迦羅而言三摩耶。答曰。若言迦羅俱亦有疑<p>問曰。輕易說故應言迦羅。迦羅二字三摩耶三字。重語難故。答曰。除邪見故。說三摩耶。不言迦羅。復次有人言。一切天地好醜皆以時為因。如時經中偈說<p class='lg'>　時來眾生熟　　時至則催促<br>　時能覺悟人　　是故時為因<br>　世界如車輪　　時變如轉輪<br>　人亦如車輪　　或上而或下　</p><p>更有人言。雖天地好醜一切物非時所作。然時是不變。因是實有。時法細故。不可見不可知。以華果等果故。可知有時。往年今年久近遲疾見此相。雖不見時可知有時。何以故見果知有因故。以是故有時法。時法不壞故常。答曰。如泥丸是現在時。土塵是過去時。瓶是未來時。時相常故。過去時不作未來時。汝經書法。時是一物。以是故過去世。不作未來世。亦不作現在世。雜過故。過去世中亦無未來世。以是故無未來世。現在世亦如是<p>問曰。汝受過去土塵時。若有過去時。必應有未來時。以是故實有時法。答曰。汝不聞我先說。未來世瓶。過去世土塵。未來世不作過去世。墮未來世相中。是未來世相時。云何名過去時。以是故過去時亦無<p>問曰。何以無時。必應有時。現在有現在相。過去有過去相。未來有未來相。答曰。若令一切三世時有自相。應盡是現在世。無過去未來時。若今有未來不名未來應當名現在。以是故是語不然<p>問曰。過去時未來時。非現在相中行。過去時過去世中行。未來世未來時中行。以是故各各法相有時。答曰。若過去復過去。則破過去相。若過去不過去。則無過去相。何以故自相捨故。未來世亦如是。以是故時法無實。云何能生天地好醜及華果等諸物。如是等種種除邪見故。不說迦羅時。說三摩耶。見陰界入生滅。假名為時無別時。所謂方時離合一異長短等名字出。凡人心著。謂是實有法。以是故。除棄世界名字語言法<p>問曰。若無時。云何聽時食遮非時食是戒。答曰。我先已說世界名字法。有時非實法。汝不應難。亦是毘尼中結戒法。是世界中實。非第一實法相。吾我法相實不可得故。亦為眾人瞋呵故。亦欲護佛法使久存定弟子禮法故。諸三界世尊結諸戒。是中不應求有何實。有何名字等。何者相應。何者不相應。何者是法如是相。何者是法不如是相。以是故是事不應難<p>問曰。若非時食時藥時衣皆是柯邏。何以不說三摩耶。答曰。此毘尼中說白衣不得聞。外道何由得聞。而生邪見。餘經通皆得聞是故。說三摩耶令其不生邪見。三摩耶詭名。時亦是假名稱。又佛法中多說三摩耶。少說柯邏。少故不應難。如是我聞一時五語各各義略說竟<p class='juan'>
大智度論卷第一</p>
</body></html>
