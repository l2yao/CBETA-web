<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T25 </TITLE>
</head>
<BODY>

<p class='juan'>
大智度初品總說如是我聞釋論第三(卷第二)</p>
<p><span class='byline'>　　　　龍樹菩薩造</span><br><p><span class='byline'>　　　　後秦龜茲國三藏法師鳩摩羅什奉　詔譯</span><br><p>如是我聞一時今當總說。問曰。若諸佛一切智人。自然無師不隨他教不受他法。不用他道不從他聞而說法。何以言如是我聞。答曰。如汝所言。佛一切智人自然無師。不應從他聞法而說。佛法非但佛口說者。是一切世間真實善語。微妙好語皆出佛法中。如佛毘尼中說。何者是佛法。佛法有五種人說。一者佛自口說。二者佛弟子說。三者仙人說。四者諸天說。五者化人說。復次如釋提桓因得道經。佛告憍尸迦。世間真實善語微妙好語皆出我法中。如讚佛偈中說<p class='lg'>　諸世善語　　皆出佛法　　善說無失<br>　無過佛語　　餘處雖有　　善無過語<br>　一切皆是　　佛法之餘　　諸外道中<br>　設有好語　　如虫食木　　偶得成字<br>　初中下法　　自共相破　　如鐵出金<br>　誰當信者　　如伊蘭中　　牛頭栴檀<br>　如苦種中　　甘善美果　　設能信者<br>　是人則信　　外經書中　　自出好語<br>　諸好實語　　皆從佛出　　如栴檀香<br>　出摩梨山　　除摩梨山　　無出栴檀<br>　如是除佛　　無出實語　</p><p>復次如是我聞。是阿難等佛大弟子輩說。入佛法相故名為佛法。如佛般涅槃時。於俱夷那竭國薩羅雙樹間。北首臥將入涅槃。爾時阿難親屬愛未除未離欲故。心沒憂海不能自出。爾時長老阿泥盧豆語阿難。汝守佛法藏人。不應如凡人自沒憂海。一切有為法是無常相。汝莫愁憂。又佛手付汝法。汝今愁悶失所受事。汝當問佛。佛般涅槃後我曹云何行道。誰當作師。惡口車匿云何共住。佛經初作何等語。如是種種未來事應問佛。阿難聞是事。悶心小醒得念道力。助於佛末後臥床邊。以此事問佛。佛告阿難。若今現前。若我過去後自依止法依止不餘依止。云何比丘自依止法依止不餘依止。於是比丘內觀身。常當一心智慧勤修精進。除世間貪憂。外身內外身觀亦如是。受心法念處亦復如是。是名比丘自依止法依止不餘依止。從今日解脫戒經即是大師。如解脫戒經說。身業口業應如是行。車匿比丘我涅槃後。如梵法治。若心濡伏者。應教刪陀迦旃延經。即可得道。復次我三阿僧祇劫所集法寶藏。是藏初應作是說。如是我聞一時佛在某方某國土某處樹林中。何以故。過去諸佛經初。皆稱是語。未來諸佛經初。亦稱是語。現在諸佛末後般涅槃時。亦教稱是語。今我般涅槃後。經初亦應稱如是我聞一時。是故當知是佛所教非佛自言如是我聞。佛一切智人自然無師故。不應言我聞。若佛自說如是我聞。有所不知者。可有此難。阿難問佛。佛教是語。是弟子所言。如是我聞。無有咎。復次欲令佛法久住世間故。長老摩訶迦葉等諸阿羅漢問阿難。佛初何處說法。說何等法。阿難答如是我聞一時佛在波羅捺國仙人鹿林中。為五比丘說是苦聖諦。我本不從他聞。法中正憶念得眼智明覺。是經是中應廣說。如集法經中廣說。佛入涅槃時。地六種動諸河反流。疾風暴發黑雲四起。惡雷掣電雹雨驟墮處處星流師子惡獸哮吼喚呼。諸天世人皆大號咷。諸天人等皆發是言。佛取涅槃一何疾哉。世間眼滅。當是時間。一切草木藥樹華葉一時剖裂。諸須彌山王盡皆傾搖。海水波揚地大震動山崖崩落。諸樹摧折四面煙起。甚大可畏。陂池江河盡皆嬈濁。彗星晝出。諸人啼哭諸天憂愁。諸天女等郁伊哽咽涕淚交流。諸學人等默然不樂。諸無學人。念有為諸法一切無常。如是天人夜叉羅剎犍闥婆甄陀羅摩[<a href='javascript:showpic("../fontimg/023523.gif")'>目*侯</a>]羅伽及諸龍等。皆大憂愁。諸阿羅漢度老病死海。心念言<p class='lg'>　已渡凡夫恩愛河　　老病死券已裂破<br>　見身篋中四大蛇　　今入無餘滅涅槃　</p><p>諸大阿羅漢。各各隨意於諸山林流泉谿谷處處捨身而般涅槃。更有諸阿羅漢。於虛空中飛騰而去。譬如鴈王。現種種神力。令眾人心信清淨。然後般涅槃。六欲天乃至遍淨天等。見諸阿羅漢皆取滅度。各心念言。佛日既沒種種禪定解脫智慧弟子光亦滅。是諸眾生有種種婬怒癡病。是法藥師輩今疾滅度誰當治者。無量智慧大海中生。弟子蓮華今已乾枯。法樹摧折法雲散滅。大智象王既逝象子亦隨去。法商人過去。從誰求法寶。如偈說<p class='lg'>　佛已永寂入涅槃　　諸滅結眾亦過去<br>　世界如是空無智　　癡冥遂增智燈滅　</p><p>爾時諸天禮摩訶迦葉足。說偈言<p class='lg'>　耆年欲恚慢已除　　其形譬如紫金柱<br>　上下端嚴妙無比　　目明清淨如蓮華　</p><p>如是讚已。白大迦葉言。大德迦葉。仁者知不。法船欲破法城欲頹。法海欲竭法幢欲倒。法燈欲滅說法人欲去。行道人漸少。惡人力轉盛。當以大慈建立佛法<p>爾時大迦葉心如大海澄靜不動。良久而答。汝等善說實如所言。世間不久無智盲冥。於是大迦葉默然受請。爾時諸天禮大迦葉足。忽然不現各自還去。是時大迦葉思惟。我今云何使是三阿僧祇劫難得佛法而得久住。如是思惟竟。我知是法可使久住。應當結集修妒路阿毘曇毘尼作三法藏。如是佛法可得久住。未來世人可得受行。所以者何。佛世世勤苦慈愍眾生故。學得是法為人演說。我曹亦應承用佛教宣揚開化。是時大迦葉作是語竟。住須彌山頂。撾銅揵稚。說此偈言<p class='lg'>　佛諸弟子　　若念於佛　　當報佛恩<br>　莫入涅槃　</p><p>是揵稚音大迦葉語聲。遍至三千大千世界。皆悉聞知。諸有弟子得神力者。皆來集會大迦葉所。爾時大迦葉告諸會者。佛法欲滅。佛從三阿僧祇劫。種種勤苦慈愍眾生學得是法。佛般涅槃已。諸弟子知法持法誦法者皆亦隨佛滅度。法今欲滅。未來眾生甚可憐愍。失智慧眼愚癡盲冥。佛大慈悲愍傷眾生。我曹應當承用佛教。須待結集經藏竟。隨意滅度。諸來眾會皆受教住。爾時大迦葉選得千人。除善阿難。盡皆阿羅漢得六神通。得共解脫無礙解脫。悉得三明禪定自在。能逆順行諸三昧皆悉無礙。誦讀三藏知內外經書。諸外道家十八種大經盡亦讀知。皆能論議降伏異學。問曰。是時有如是等無數阿羅漢。何以故正選取千人不多取耶。答曰。頻婆娑羅王得道。八萬四千官屬亦各得道。是時王教敕宮中。常設飯食供養千人。阿闍貰王不斷是法。爾時大迦葉思惟言。若我等常乞食者。當有外道強來難問廢闕法事。今王舍城。常設飯食供給千人。是中可住結集經藏。以是故選取千人。不得多取。是時大迦葉與千人俱到王舍城耆闍崛山中。告語阿闍世王。給我等食日日送來。今我曹等結集經藏不得他行。是中夏安居三月初十五日說戒時。集和合僧。大迦葉入禪定。以天眼觀今是眾中誰有煩惱未盡。應逐出者。唯有阿難一人不盡。餘九百九十九人。諸漏已盡清淨無垢。大迦葉從禪定起。眾中手牽阿難出言。今清淨眾中結集經藏。汝結未盡不應住此。是時阿難慚恥悲泣而自念言。我二十五年。隨侍世尊供給左右。未曾得如是苦惱。佛實大德慈悲含忍。念已白大迦葉言。我能有力久可得道。但諸佛法阿羅漢者。不得供給左右使令。以是故我留殘結不盡斷耳。大迦葉言。汝更有罪。佛意不欲聽女人出家。汝慇懃勸請佛聽為道。以是故佛之正法五百歲而衰微。是汝突吉羅罪。阿難言。我憐愍瞿曇彌。又三世諸佛法皆有四部眾。我釋迦文佛云何獨無。大迦葉復言。佛欲涅槃時。近俱夷那竭城脊痛。四疊漚多羅僧敷臥。語汝言。我須水。汝不供給。是汝突吉羅罪。阿難答言。是時五百乘車截流而渡令水渾濁。以是故不取。大迦葉復言。正使水濁佛有大神力能令大海濁水清淨。汝何以不與。是汝之罪。汝去作突吉羅懺悔。大迦葉復言。佛問汝。若有人四神足好修。可住壽一劫若減一劫。佛四神足好修。欲住壽一劫若減一劫。汝默然不答。問汝至三。汝故默然。汝若答佛佛四神足好修。應住一劫若減一劫。由汝故。令佛世尊早入涅槃。是汝突吉羅罪。阿難言。魔蔽我心。是故無言。我非惡心而不答佛。大迦葉復言。汝與佛疊僧伽梨衣以足蹈上。是汝突吉羅罪。阿難言。爾時有大風起無人助。我捉衣時風吹來墮我腳下。非不恭敬故蹈佛衣。大迦葉復言。佛陰藏相般涅槃後以示女人。是何可恥。是汝突吉羅罪。阿難言。爾時我思惟。若諸女人見佛陰藏相者。便自羞恥女人形。欲得男子身修行佛相種福德根。以是故我示女人。不為無恥而故破戒。大迦葉言。汝有六種突吉羅罪。盡應僧中悔過。阿難言諾。隨長老大迦葉及僧所教。是時阿難長跪合手。偏袒右肩脫革屣。六種突吉羅罪懺悔。大迦葉於僧中手牽阿難出。語阿難言。斷汝漏盡然後來入。殘結未盡汝勿來也。如是語竟便自閉門。爾時。諸阿羅漢議言。誰能結集毘尼法藏者。長老阿泥盧豆言。舍利弗是第二佛有好弟子。字憍梵波提(秦言牛齝)柔軟和雅常處閑居。住心寂燕能知毘尼法藏。今在天上尸利沙樹園中住。遣使請來。大迦葉語下坐比丘。汝次應僧使。下坐比丘言。僧有何使。大迦葉言。僧使汝至天上尸利沙樹園中憍梵波提阿羅漢住處。是比丘歡喜踊躍受僧敕命。白大迦葉言。我到憍梵波提阿羅漢所陳說何事。大迦葉言。到已語憍梵缽提。大迦葉等漏盡阿羅漢。皆會閻浮提。僧有大法事。汝可疾來是。下坐比丘頭面禮僧右繞三匝。如金翅鳥飛騰虛空。往到憍梵波提所。頭面作禮。語憍梵波提言。軟善大德少欲知足常在禪定。大迦葉問訊有語。今僧有大法事。可疾下來觀眾寶聚。是時憍梵波提心覺生疑。語是比丘言。僧將無鬥諍事喚我來耶。無有破僧者不。佛日滅度耶。是比丘言。實如所言。大師佛已滅度。憍梵波提言。佛滅度大疾。世間眼滅。能逐佛轉法輪將我和上舍利弗今在何所。答曰。先入涅槃。憍梵波提言。大師法將各自別離。當可奈何。摩訶目伽連今在何所。是比丘言。是亦滅度。憍梵波提言。佛法欲散大人過去眾生可愍。問長老阿難今何所作。是比丘言。長老阿難佛滅度後。憂愁啼哭迷悶不能自喻。憍梵波提言。阿難懊惱由有愛結別離生苦。羅[<a href='javascript:showpic("../fontimg/023523.gif")'>目*侯</a>]羅復云何。答言。羅[<a href='javascript:showpic("../fontimg/023523.gif")'>目*侯</a>]羅得阿羅漢故無憂無愁。但觀諸法無常相。憍梵波提言。難斷愛已斷無憂愁。憍梵波提言。我失離欲大師。於是尸利沙樹園中住。亦何所為。我和上大師皆已滅度。我今不能復下閻浮提。住此般涅槃。說是言已入禪定中。踊在虛空。身放光明。又出水火。手摩日月現種種神變。自心出火燒身。身中出水四道流下。至大迦葉所。水中有聲。說此偈言<p class='lg'>　憍梵缽提稽首禮　　妙眾第一大德僧<br>　聞佛滅度我隨去　　如大象去象子隨　</p><p>爾時下坐比丘。持衣缽還僧。是時中間阿難思惟諸法求盡殘漏。其夜坐禪經行慇懃求道。是阿難智慧多定力少。是故不即得道。定智等者乃可速得。後夜欲過疲極偃息。卻臥就枕頭未至枕。廓然得悟。如電光出闇者見道。阿難如是入金剛定。破一切諸煩惱山。得三明六神通共解脫。作大力阿羅漢。即夜到僧堂門敲門而喚。大迦葉問言。敲門者誰。答言。我是阿難。大迦葉言。汝何以來。阿難言。我今夜得盡諸漏。大迦葉言。不與汝開門。汝從門鑰孔中來。阿難答言。可爾。即以神力從門鑰孔中入。禮拜僧足懺悔。大迦葉莫復見責。大迦葉手摩阿難頭言。我故為汝使汝得道。汝無嫌恨。我亦如是以汝自證。譬如手畫虛空無所染著。阿羅漢心亦如是。一切法中得無所著。復汝本坐。是時僧復議言。憍梵波提已取滅度。更有誰能結集法藏。長老阿泥盧豆言。是長老阿難。於佛弟子常侍近佛。聞經能持佛常歎譽。是阿難能結集經藏。是時長老大迦葉摩阿難頭言。佛囑累汝令持法藏。汝應報佛恩。佛在何處最初說法。佛諸大弟子能守護法藏者皆以滅度。唯汝一人在。汝今應隨佛心憐愍眾生。故集佛法藏。是時阿難禮僧已坐師子床。時大迦葉說此偈言<p class='lg'>　佛聖師子王　　阿難是佛子<br>　師子座處坐　　觀眾無有佛<br>　如是大德眾　　無佛失威神<br>　如空無月時　　有宿而不嚴<br>　汝大智人說　　汝佛子當演<br>　何處佛初說　　今汝當布現　</p><p>是時長老阿難一心合手。向佛涅槃方。如是說言<p class='lg'>　佛初說法時　　爾時我不見<br>　如是展轉聞　　佛在波羅柰<br>　佛為五比丘　　初開甘露門<br>　說四真諦法　　苦集滅道諦<br>　阿若憍陳如　　最初得見道<br>　八萬諸天眾　　皆亦入道跡　</p><p>是千阿羅漢聞是語已。上昇虛空高七多羅樹。皆言咄無常力大。如我等眼見佛說法。今乃言我聞。便說偈言<p class='lg'>　我見佛身相　　猶如紫金山<br>　妙相眾德滅　　唯有名獨存<br>　是故當方便　　求出於三界<br>　勤集諸善根　　涅槃最為樂　</p><p>爾時長老阿泥盧豆。說偈言<p class='lg'>　咄世間無常　　如水月芭蕉<br>　功德滿三界　　無常風所壞　</p><p>爾時大迦葉。復說此偈<p class='lg'>　無常力甚大　　愚智貧富貴<br>　得道及未得　　一切無能免<br>　非巧言妙寶　　非欺誑力諍<br>　如火燒萬物　　無常相法爾　</p><p>大迦葉語阿難。從轉法輪經至大般涅槃。集作四阿含。增一阿含中阿含長阿含相應阿含。是名修妒路法藏。諸阿羅漢更問。誰能明了集毘尼法藏。皆言。長老憂婆離於五百阿羅漢中持律第一。我等今請。即請言。起就師子座處坐說。佛在何處初說毘尼結戒。憂婆離受僧教。師子座處坐說。如是我聞一時佛在毘舍離。爾時須提那迦蘭陀長者子初作婬欲。以是因緣故結初大罪。二百五十戒義作三部七法八法比丘尼毘尼增一。憂婆利問雜部善部。如是等八十部作毘尼藏。諸阿羅漢復更思惟。誰能明了集阿毘曇藏。念言。長老阿難於五百阿羅漢中。解修妒路義第一。我等今請。即請言。起就師子座處坐。佛在何處初說阿毘曇。阿難受僧教師子座處坐說。如是我聞一時佛在舍婆提城。爾時佛告諸比丘。諸有五怖五罪五怨不除不滅。是因緣故此生中身心受無量苦。復後世墮惡道中。諸有無此五怖五罪五怨。是因緣故於今生種種身心受樂。後世生天上樂處。何等五怖應遠。一者殺二者盜三者邪婬四者妄語五者飲酒。如是等名阿毘曇藏。三法藏集竟。諸天鬼神諸龍天女種種供養。雨天華香幡蓋天衣。供養法故。於是說偈<p class='lg'>　憐愍世界故　　集結三藏法<br>　十力一切智　　說智無明燈　</p><p>問曰。八犍度阿毘曇六分阿毘曇等。從何處出。答曰。佛在世時法無違錯。佛滅度後初集法時亦如佛在。後百年阿輸迦王。作般闍于瑟大會。諸大法師論議異故。有別部名字。從是以來展轉。至姓迦旃延婆羅門道人。智慧利根盡讀三藏內外經書。欲解佛語故。作發智經八犍度。初品是世間第一法。後諸弟子等。為後人不能盡解八犍度故。作鞞婆娑。有人言。六分阿毘曇中。第三分八品之名分別世處分。(此是樓炭經作六分中第三分)是目犍連作。六分中初分八品四品。是婆須蜜菩薩作。四品是罽賓阿羅漢作。餘五分諸論議師所作。有人言。佛在時舍利弗解佛語故。作阿毘曇。後犢子道人等讀誦。乃至今名為舍利弗阿毘曇。摩訶迦旃延佛在時。解佛語作昆勒。(昆勒秦言篋藏)乃至今行於南天竺。皆是廣解佛語故。如說五戒。幾有色幾無色。幾可見幾不可見。幾有對幾無對。幾有漏幾無漏。幾有為幾無為。幾有報幾無報。幾有善幾不善。幾有記幾無記。如是等是名阿毘曇。復次七使。欲染使瞋恚使。有愛使憍慢使。無明使見使疑使。是七使。幾欲界繫幾色界繫幾無色界繫。幾見諦斷幾思惟斷。幾見苦斷幾見集斷。幾見盡斷幾見道斷。幾遍使幾不遍使。十智法智比智世智他心智。苦智集智滅智道智。盡智無生智。是十智。幾有漏幾無漏。幾有為幾無為。幾有漏緣幾無漏緣。幾有為緣幾無為緣。幾欲界緣幾色界緣幾無色界緣。幾不繫緣。幾無礙道中修。幾解脫道中修。四果得時幾得幾失。如是等分別一切法。亦名阿毘曇。為阿毘曇三種。一者阿毘曇身及義。略說三十二萬言。二者六分。略說三十六萬言。三者昆勒。略說三十二萬言。昆勒廣比諸事以類相從。非阿毘曇。略說如是我聞一時總義竟<p><b>　　<A NAME="n32"></A>大智度初品中婆伽婆釋論第四</b><p>【經】婆伽婆<p>【論】今當說。釋曰。云何名婆伽婆。婆伽婆者。婆伽言德。婆言有。是名有德。復次婆伽名分別。婆名巧。巧分別諸法總相別相故。名婆伽婆。復次婆伽名名聲。婆名有。是名有名聲。無有得名聲如佛者。轉輪聖王釋梵護世者。無有及佛。何況諸餘凡庶。所以者何。轉輪聖王與結相應。佛已離結。轉輪聖王沒在生老病死泥中。佛已得渡。轉輪聖王為恩愛奴僕。佛已永離。轉輪聖王處在世間曠野災患。佛已得離。轉輪聖王處在無明闇中。佛處第一明中。轉輪聖王若極多領四天下。佛領無量諸世界。轉輪聖王財自在。佛心自在。轉輪聖王貪求天樂。佛乃至有頂樂亦不貪著。轉輪聖王從他求樂。佛內心自樂。以是因緣佛勝轉輪聖王。諸餘釋梵護世者亦復如是。但於轉輪聖王小勝。復次婆伽名破。婆名能。是人能破婬怒癡故。稱為婆伽婆。問曰。如阿羅漢辟支佛。亦破婬怒癡與佛何異。答曰。阿羅漢辟支佛雖破三毒。氣分不盡。譬如香在器中香雖出餘氣故在。又如草木薪火燒煙出炭灰不盡。火力薄故。佛三毒永盡無餘。譬如劫盡火燒須彌山一切地都盡無煙無炭。如舍利弗瞋恚氣殘。難陀婬欲氣殘。必陵伽婆磋慢氣殘。譬如人被鎖初脫時行猶不便。時佛從禪起經行。羅[<a href='javascript:showpic("../fontimg/023523.gif")'>目*侯</a>]羅從佛經行。佛問羅[<a href='javascript:showpic("../fontimg/023523.gif")'>目*侯</a>]羅。何以羸瘦。羅[<a href='javascript:showpic("../fontimg/023523.gif")'>目*侯</a>]羅說偈答佛<p class='lg'>　若人食油則得力　　若食酥者得好色<br>　食麻滓菜無色力　　大德世尊自當知　</p><p>佛問羅[<a href='javascript:showpic("../fontimg/023523.gif")'>目*侯</a>]羅。是眾中誰為上座。羅[<a href='javascript:showpic("../fontimg/023523.gif")'>目*侯</a>]羅答。和上舍利弗。佛言。舍利弗食不淨食。爾時舍利弗轉聞是語。即時吐食自作誓言。從今日不復受人請。是時波斯匿王長者須達多等。來詣舍利弗所。語舍利弗。佛不以無事而受人請。大德舍利弗復不受請。我等白衣云何當得大信清淨。舍利弗言。我大師佛言。舍利弗食不淨食。今不得受人請。於是波斯匿等至佛所白佛言。佛不常受人請。舍利弗復不受請。我等云何心得大信。願佛敕舍利弗還受人請。佛言。此人心堅不可移轉。佛爾時引本生因緣。昔有一國王。為毒蛇所囓。王時欲死呼諸良醫令治蛇毒。時諸醫言。還令蛇嗽毒氣乃盡。是時諸醫各設咒術。所囓王蛇即來王所。諸醫積薪燃火敕蛇。還嗽汝毒。若不爾者當入此火。毒蛇思惟。我既吐毒云何還嗽。此事劇死。思惟心定即時入火。爾時毒蛇舍利弗是。世世心堅不可動也。復次長老必陵伽婆蹉常患眼痛。是人乞食常渡琱禲C到琱藽隡u指言。小婢住莫流水。即兩斷得過乞食。是痧咧鴞簼狴捰礡C佛弟子必陵伽婆蹉。常罵我言小婢住莫流水。佛告必陵伽婆蹉。懺謝痧哄C必陵伽婆蹉即時合手語痧咧央C小婢莫瞋今懺謝汝。是時大眾笑之。云何懺謝而復罵耶。佛語痧哄C汝見畢陵伽婆蹉合手懺謝不。懺謝無慢而有此言。當知非惡。此人五百世來常生婆羅門家。常自憍貴輕賤餘人。本來所習口言而已。心無憍也。如是諸阿羅漢。雖斷結使猶有殘氣。如諸佛世尊。若人以刀割一臂。若人以栴檀香泥一臂。如左右眼心無憎愛。是以永無殘氣。栴闍婆羅門女。木杅謗佛於大眾中言。汝使我有娠。何以不憂與我衣食。為爾無羞誑惑餘人。是時五百婆羅門師等。皆舉手唱言是是。我曹知此事。是時佛無異色亦無慚色。此事即時彰露地為大動。諸天供養散眾名華。讚歎佛德佛無喜色。復次佛食馬麥亦無憂慼。天王獻食百味具足。不以為悅。一心無二。如是等種種飲食衣被臥具。讚呵輕敬等種種事中心無異也。譬如真金燒鍛打磨都無增損。以是故阿羅漢雖斷結得道。猶有殘氣不得稱婆伽婆。問曰。婆伽婆正有此一名更有餘名。答曰。佛功德無量。名號亦無量。此名取其大者。以人多識故。復有異名。名多陀阿伽陀等。云何名多陀阿伽陀。如法相解如法相說。如諸佛安隱道來。佛亦如是來更不去後有中。是故名多陀阿伽陀。復名阿羅呵。云何名阿羅呵。阿羅名賊。呵名殺。是名殺賊。如偈說<p class='lg'>　佛以忍為鎧　　精進為剛甲<br>　持戒為大馬　　禪定為良弓<br>　智慧為好箭　　外破魔王軍<br>　內滅煩惱賊　　是名阿羅呵　</p><p>復次阿名不。羅呵名生。是名不生。佛心種子後世田中不生。無明糠脫故。復次阿羅呵名應受供養。佛諸結使除盡得一切智慧故。應受一切天地眾生供養。以是故佛名阿羅呵。復名三藐三佛陀。云何名三藐三佛陀。三藐名正。三名遍。佛名知。是名正遍知一切法。問曰。云何正遍知。答曰<p class='lg'>　知苦如苦相　　知集如集相<br>　知滅如滅相　　知道如道相　</p><p>是名三藐三佛陀。復次知一切諸法實不壞相不增不減。云何名不壞相。心行處滅言語道斷。過諸法如涅槃相不動。以是故名三藐三佛陀。復次一切十方諸世界名號。六道所攝眾生名號。眾生先世因緣未來世生處。一切十方眾生心相。諸結使諸善根諸出要。如是等一切諸法悉知。是名三藐三佛陀。復名鞞侈遮羅那三般那。秦言明行具足。云何名明行具足。宿命天眼漏盡。名為三明。問曰。神通明有何等異。答曰。直知過去宿命事。是名通。知過去因緣行業。是名明。直知死此生彼。是名通。知行因緣際會不失。是名明。直盡結使不知更生不生。是名通。若知漏盡更不復生。是名明。是三明大阿羅漢大辟支佛所得。問曰。若爾者與佛有何等異。答曰。彼雖得三明明不滿足。佛悉滿足。是為異。問曰。云何不滿。云何滿。答曰。諸阿羅漢辟支佛宿命智。知自身及他人亦不能遍。有阿羅漢知一世或二世三世十百千萬劫乃至八萬劫。過是以往不能復知。是故不滿天眼明。未來世亦如是。佛一念中生住滅時。諸結使分生時。如是住時。如是滅時。如是苦法忍苦法智中所斷結使悉覺了。知如是結使解脫。得爾所有為法解脫。得爾所無為法解脫。乃至道比忍。見諦道十五心中。諸聲聞辟支佛所不覺知。時少疾故。如是知過去眾生因緣漏盡。未來現在亦如是。是故名佛明行具足。行名身口業。唯佛身口業具足。餘皆有失。是名明行具足。復名修伽陀。修秦言好。伽陀或言去。或言說。是名好去好說。好去者。於種種諸深三摩提無量諸大智慧中去。如偈說<p class='lg'>　佛一切智為大車　　八正道行入涅槃　</p><p>是名好去。好說者。如諸法實相說。不著法愛說。觀弟子智慧力。是人正使一切方便神通智力化之。亦無如之何。是人可度是疾是遲。是人應是處度。是人應說布施。或說戒或說涅槃。是人應說五眾十二因緣四諦等諸法能入道。如是等種種。知弟子智力。而為說法。是名好說。復名路迦憊。路迦秦言世。憊名知。是名知世間。問曰。云何知世間。答曰。知二種世間。一眾生二非眾生及如實相。知世間世間因知世間滅出世間道。復次知世間。非如世俗知。亦非外道知。知世間無常故苦。苦故無我。復次知世間相非有常非無常。非有邊非無邊。非去非不去。如是相亦不著。清淨常不壞相如虛空。是名知世間。復名阿耨多羅。秦言無上。云何無上。涅槃法無上。佛自知是涅槃不從他聞。亦將導眾生令至涅槃。如諸法中涅槃無上。眾生中佛亦無上。復次持戒禪定智慧。教化眾生。一切無有與等者。何況能過。故言無上。復次阿名無。耨多羅名答。一切外道法可答可破。非實非清淨故。佛法不可答不可破。出一切語言道。亦實清淨故。以是故名無答。復名富樓沙曇藐婆羅提。富樓沙。秦言丈夫。曇藐言可化。婆羅提言調御師。是名可化丈夫調御師。佛以大慈大悲大智故。有時軟美語。有時苦切語。有時雜語。以此調御令不失道。如偈說<p class='lg'>　佛法為車弟子馬　　實法寶主佛調御<br>　若馬出道失正轍　　如是當治令調伏<br>　若小不調輕法治　　好善成立為上道<br>　若不可治便棄捨　　以是調御為無上　</p><p>復次調御師有五種。初父母兄姊親里中官法下師法。今世三種法治。後世閻羅王治。佛以今世樂後世樂及涅槃樂利益故。名師上。四種法治人不久畢壞。不能常實成就。佛成人以三種道。常隨道不失。如火自相不捨乃至滅。佛令人得善法亦如是。至死不捨。以是故。佛名可化丈夫調御師。問曰。女人佛亦化令得道。何以獨言丈夫。答曰。男尊女卑故。女從男故。男為事業主故。復次女人有五礙。不得作轉輪王釋天王魔天王梵天王。佛以是故不說。復次若言佛為女人調御師。為不尊重。若說丈夫一切都攝。譬如王來不應獨來。必有侍從。如是說丈夫。二根無根及女盡攝。以是故說丈夫。用是因緣故。佛名可化丈夫調御師。復名舍多提婆魔[<a href='javascript:showpic("../fontimg/007511.gif")'>少/(兔-、)</a>]舍喃。舍多秦言教師。提婆言天。魔[<a href='javascript:showpic("../fontimg/007511.gif")'>少/(兔-、)</a>]舍喃言人。是名天人教師。云何名天人教師。佛示導是應作是不應作。是善是不善。是人隨教行不捨道法。得煩惱解脫報。是名天人師。問曰。佛能度龍鬼神等墮餘道中生者。何以獨言天人師。答曰。度餘道中生者少。度天人中生者多。如白色人雖有黑黶子不名黑人。黑少故。復次人中結使薄厭心易得。天中智慧利。以是故。二處易得道。餘道中不爾。復次言天則攝一切天。言人則攝一切地上生者。何以故。天上則天大。地上則人大。是故說天則天上盡攝。說人則地上盡攝。復次人中得受戒律儀見諦道思惟道及諸道果。或有人言。餘道中不得。或有人言。多少得。天人中易得多得。以是故佛為天人師。復次人中行樂因多。天中樂報多。善法是樂因。樂是善法報。餘道中善因報少。以是故佛為天人師。復名佛陀。(秦言知者)知何等法。知過去未來現在眾生數非眾生數有常無常等一切諸法。菩提樹下了了覺知故。名為佛陀。問曰。餘人亦知一切諸法。如摩醯首羅天。(秦言大自在)八臂三眼騎白牛。如韋紐天(秦言遍悶)四臂捉貝持輪騎金翅鳥。如鳩摩羅天。(秦言童子)是天擎雞持鈴。捉赤幡騎孔雀。皆是諸天大將。如是等諸天各各言大。皆稱一切智。有人作弟子學其經書。亦受其法。言是一切智。答曰。此不應一切智。何以故。瞋恚憍慢心著故。如偈說<p class='lg'>　若彩畫像及泥像　　聞經中天及讚天<br>　如是四種諸天等　　各各手執諸兵杖<br>　若力不如畏怖他　　若心不善恐怖他<br>　此天定必若怖他　　若少力故畏怖他<br>　是天一切常怖畏　　不能除卻諸衰苦<br>　有人奉事恭敬者　　現世不免沒憂海<br>　有人不敬不供養　　現世不妨受富樂<br>　當知虛誑無實事　　是故智人不屬天<br>　若世間中諸眾生　　業因緣故如循環<br>　福德緣故生天上　　雜業因緣故人中<br>　世間行業屬因緣　　是故智者不依天　</p><p>復次是三天愛之則欲令得一切願。惡之則欲令七世滅。佛不爾。菩薩時若怨家賊來欲殺。尚自以身肉頭目髓腦而供養之。何況得佛。不惜身時。以是故獨佛應當受佛名號。應當歸命佛。以佛為師不應事天。復次佛有二事。一者大功德神通力。二者第一淨心諸結使滅。諸天雖有福德神力。諸結使不滅故心不清淨。心不清淨故神力亦少。聲聞辟支佛雖結使滅心清淨。福德薄故力勢少。佛二法滿足故稱勝一切人。餘人不勝一切人。婆伽婆名有德。先已說。復名阿婆磨。(秦言無等)復名阿婆摩婆摩(秦言無等等)復名路迦那他(秦言世尊)復名波羅伽(秦言度彼岸)復名婆檀陀(秦言大德)復名尸梨伽那(秦言厚德)如是等無量名號。父母名字悉達陀(秦言成利)得道時知一切諸法故。是名為佛。應受諸天世人供養。如是等得名大德厚德。如是種種隨德立名。問曰。汝愛剎利種。淨飯王子字悉達多。以是故而大稱讚言一切智。一切智人無也。答曰。不爾。汝惡邪故妒瞋佛作妄語。實有一切智人。何以故。佛一切眾生中身色顏貌端正無比。相德明具勝一切人。小人見佛身相。亦知是一切智人。何況大人。如放牛譬喻經中說。摩伽陀國王頻婆娑羅請佛三月。及五百弟子。王須新乳酪酥供養佛及比丘僧。語諸放牛人來近處住。日日送新乳酪酥。竟三月。王憐愍此放牛人語言。汝往見佛還出放牛。諸放牛人往詣佛所。於道中自共論言。我等聞人說。佛是一切智人。我等是下劣小人。何能別知實有一切智人。諸婆羅門喜好酥酪故。常來往諸放牛人所作親厚。放牛人由是聞婆羅門種種經書名字故。言四違陀經中治病法鬥戰法星宿法祠天法歌舞論議難問法。如是等六十四種世間伎藝。淨飯王子廣學多聞。若知此事不足為難。其從生已來不放牛。我等以放牛祕法問之。若能解者實是一切智人。作是論已前入竹園。見佛光明照於林間。進前覓佛見坐樹下狀似金山如酥投火其炎大明。有似融金散竹林間上紫金光色。視之無厭。心大歡喜。自相謂言<p class='lg'>　今此釋師子　　一切智有無<br>　見之無不喜　　此事亦已足<br>　光明第一照　　顏貌甚貴重<br>　身相威德備　　與佛名相稱<br>　相相皆分明　　威神亦滿足<br>　福德自纏絡　　見者無不愛<br>　圓光身處中　　觀者無厭足<br>　若有一切智　　必有是功德<br>　一切諸彩畫　　寶飾莊嚴像<br>　欲比此妙身　　不可以為喻<br>　能滿諸觀者　　令得第一樂<br>　見之發淨信　　必是一切智　</p><p>如是思惟已禮佛而坐。問佛言。放牛人有幾法成就。能令牛群番息。有幾法不成就。令牛群不增不得安隱。佛答言。有十一法。放牛人能令牛群番息。何等十一。知色知相知刮刷知覆瘡知作煙知好道知牛所宜處知好度濟知安隱處知留乳知養牛主。若放牛人知此十一法。能令牛群番息。比丘亦如是。知十一法能增長善法。云何知色。知黑白雜色。比丘亦如是。知一切色皆是四大四大造。云何知相。知牛吉不吉相。與他群合因相則識。比丘亦如是。見善業相知是智人。見惡業相知是愚人。云何刮刷。為諸虫飲血則增長諸瘡。刮刷則除害。比丘亦如是。惡邪覺觀虫飲善根血增長心瘡。除則安隱。云何覆瘡。若衣若草葉以防蚊虻惡刺。比丘亦如是。念正觀法覆六情瘡。不令煩惱貪欲瞋恚惡虫刺蕀所傷。云何知作煙除諸蚊虻。牛遙見煙則來趣向屋舍。比丘亦如是。如所聞而說除諸結使蚊虻。以說法煙引眾生。入於無我實相空舍中。云何知道。知牛所行來去好惡道。比丘亦如是。知八聖道能至涅槃。離斷常惡道。云何知牛所宜處。能令牛番息少病。比丘亦如是。說佛法時得清淨法喜。諸善根增盛。云何知濟。知易入易度無波浪惡虫處。比丘亦如是。能至多聞比丘所問法。說法者知前人心利鈍煩惱輕重。令入好濟安隱得度。云何知安隱處。知所住處無虎狼師子惡虫毒獸。比丘亦如是。知四念處安隱無煩惱惡魔毒獸。比丘入此則安隱無患。云何留乳。犢母愛念犢子故與乳。以留殘乳故。犢母歡喜則犢子不竭。牛主及放牛人。日日有益。比丘亦如是。居士白衣給施衣食。當知節量不令罄竭。則檀越歡喜信心不絕。受者無乏。云何知養。牛主諸大特牛能守牛群。故應養護不令羸瘦。飲以麻油。飾以瓔珞。標以鐵角摩刷讚譽稱等。比丘亦如是。眾僧中有威德大人。護益佛法摧伏外道。能令八眾得種諸善根。隨其所宜恭敬供養等。放牛人聞此語已如是思惟。我等所知不過三四事。放牛師輩遠不過五六事。今聞此說歎未曾有。若知此事餘亦皆爾。實是一切智人。無復疑也。是經此中應廣說。以是故知有一切智人。問曰。世間不應有一切智人。何以故。無見一切智人者。答曰。不爾。不見有二種。不可以不見故便言無。一者事實有。以因緣覆故不見。譬如人姓族初及雪山斤兩琲e邊沙數。有而不可知。二者實無無故不見。譬如第二頭第三手。無因緣覆而不見。如是一切智人因緣覆故汝不見。非無一切智人。何等是覆因緣。未得四信心著惡邪。汝以是因緣覆故。不見一切智人。問曰。所知處無量故。無一切智人。諸法無量無邊。多人和合尚不能知。何況一人。以是故無一切智人。答曰。如諸法無量。智慧亦無量無數無邊。如函大蓋亦大。函小蓋亦小。問曰。佛自說佛法不說餘經若藥方星宿算經世典。如是等法若是一切智人。何以不說。以是故知非一切智人。答曰。雖知一切法。用故說。不用故不說。有人問故說。不問故不說。復次一切法略說有三種。一者有為法。二者無為法。三者不可說法。此已攝一切法。問曰。十四難不答。故知非一切智人。何等十四難。世界及我常世界及我無常。世界及我亦有常亦無常。世界及我亦非有常亦非無常。世界及我有邊。無邊。亦有邊亦無邊。亦非有邊亦非無邊。死後有神去後世。無神去後世。亦有神去亦無神去。死後亦非有神去。亦非無神去後世。是身是神。身異神異。若佛一切智人。此十四難何以不答。答曰。此事無實故不答。諸法有常無此理。諸法斷亦無此理。以是故佛不答。譬如人問搆牛角得幾升乳。是為非問。不應答。復次世界無窮如車輪。無初無後。復次答此。無利有失墮惡邪中。佛知十四難常覆四諦諸法實相。如渡處有惡虫水不應將人渡。安隱無患處。可示人令渡。復次有人言。是事非一切智人不能解。以人不能知故佛不答<p>復次若人無言有。有言無。是名非一切智人。一切智人。有言有。無言無。佛有不言無。無不言有。但說諸法實相。云何不名一切智人。譬如日不作高下亦不作平地等一而照。佛亦如是。非令有作無。非令無作有。常說實智慧光照諸法如一道。人問佛言。大德十二因緣佛作耶。他作耶。佛言。我不作十二因緣。餘人亦不作。有佛無佛生因緣老死。是法常定住。佛能說是生因緣老死乃至無明因緣諸行。復次十四難中若答有過罪。若人問。石女黃門兒長短好醜何類。此不應答。以無兒故。復次此十四難是邪見非真實。佛常以真實。以是故置不答。復次置不答。是為答。有四種答。一決了答。如佛第一涅槃安隱。二解義答。三反問答。四置答。此中佛以置答。汝言無一切智人。有是言而無義。是大妄語。實有一切智人。何以故。得十力故。知處非處故。知因緣業報故。知諸禪定解脫故。知眾生根善惡故。知種種欲解故。知種種世間無量性故。知一切至處道故。先世行處憶念知故。天眼分明得故。知一切漏盡故。淨不淨分明知故。說一切世界中上法故。得甘露味故。得中道故。知一切法若有為若無為實相故。永離三界欲故。如是種種因緣故。佛為一切智人。問曰。有一切智人。何等人是。答曰。是第一大人三界尊名曰佛。如讚佛偈說<p class='lg'>　頂生轉輪王　　如日月燈明<br>　釋迦貴種族　　淨飯王太子<br>　生時動三千　　須彌山海水<br>　為破老病死　　哀愍故生世<br>　生時行七步　　光明滿十方<br>　四觀發大音　　我生胎分盡<br>　成佛說妙法　　大音振法鼓<br>　以此覺眾生　　世間無明睡<br>　如是等種種　　希有事已現<br>　諸天及世人　　見之皆歡喜<br>　佛相莊嚴身　　大光滿月面<br>　一切諸男女　　視之無厭足<br>　生身乳餔力　　勝萬億香象<br>　神足力無上　　智慧力無量<br>　佛身大光明　　照曜佛身表<br>　佛在光明中　　如月在光<br>　種種惡毀佛　　佛亦無惡想<br>　種種稱譽佛　　佛亦無喜想<br>　大慈視一切　　怨親等無異<br>　一切有識類　　咸皆知此事<br>　忍辱慈悲力　　故能勝一切<br>　為度眾生故　　世世受勤苦<br>　其心常一定　　為眾作利益<br>　智慧力有十　　無畏力有四<br>　不共有十八　　無量功德藏<br>　如是等無數　　希有功德力<br>　如師子無畏　　破諸外道法<br>　轉無上梵輪　　度脫諸三界　</p><p>是名為婆伽婆。婆伽婆義無量。若廣說則廢餘事。以是故略說<p class='juan'>
大智度論卷第二</p>
</body></html>
