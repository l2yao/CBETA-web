<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T25 </TITLE>
</head>
<BODY>

<p class='juan'>
大智度論釋初品中般若波羅蜜第二十九(卷第十八)</p>
<p><span class='byline'>　　　　龍樹菩薩造</span><br><p><span class='byline'>　　　　後秦龜茲國三藏鳩摩羅什奉　詔譯</span><br><p>【經】於一切法不著故。應具足般若波羅蜜<p>【論】問曰。云何名般若波羅蜜。答曰。諸菩薩從初發心。求一切種智。於其中間知諸法實相慧是般若波羅蜜。問曰。若爾者不應名為波羅蜜。何以故。未到智慧邊故。答曰。佛所得智慧是實波羅蜜。因是波羅蜜故。菩薩所行亦名波羅蜜。因中說果故。是般若波羅蜜在佛心中變名為一切種智。菩薩行智慧求度彼岸故。名波羅蜜。佛已度彼岸故。名一切種智。問曰。佛一切諸煩惱及習已斷智慧眼淨。應如實得諸法實相。諸法實相即是般若波羅蜜。菩薩未盡諸漏慧眼未淨。云何能得諸法實相。答曰。此義後品中當廣說。今但略說。如人入海。有始入者。有盡其源底者。深淺雖異俱名為入。佛菩薩亦如是。佛則窮盡其底。菩薩未斷諸煩惱習。勢力少故不能深入如後品中說。譬喻如人於闇室然燈。照諸器物皆悉分了。更有大燈益復明審。則知後燈所破之闇。與前燈合住。前燈雖與闇共住而亦能照物。若前燈無闇則後燈無所增益。諸佛菩薩智慧亦如是。菩薩智慧雖與煩惱習合而能得諸法實相。亦如前燈亦能照物。佛智慧盡諸煩惱習。亦得諸法實相。如後燈倍復明了。問曰。云何是諸法實相。答曰。眾人各各說諸法實相自以為實。此中實相者。不可破壞。常住不異無能作者。如後品中。佛語須菩提。若菩薩觀一切法。非常非無常。非苦非樂。非我非無我。非有非無等。亦不作是觀。是名菩薩行般若波羅蜜。是義捨一切觀。滅一切言語離諸心行。從本已來不生不滅如涅槃相。一切諸法相亦如是。是名諸法實相。如讚般若波羅蜜偈說<p class='lg'>　般若波羅蜜　　實法不顛倒<br>　念想觀已除　　言語法亦滅<br>　無量眾罪除　　清淨心常一<br>　如是尊妙人　　則能見般若<br>　如虛空無染　　無戲無文字<br>　若能如是觀　　是即為見佛<br>　若如法觀佛　　般若及涅槃<br>　是三則一相　　其實無有異<br>　諸佛及菩薩　　能利益一切<br>　般若為之母　　能出生養育<br>　佛為眾生父　　般若能生佛<br>　是則為一切　　眾生之祖母<br>　般若是一法　　佛說種種名<br>　隨諸眾生力　　為之立異字<br>　若人得般若　　議論心皆滅<br>　譬如日出時　　朝露一時失<br>　般若之威德　　能動二種人<br>　無智者恐怖　　有智者歡喜<br>　若人得般若　　則為般若主<br>　般若中不著　　何況於餘法<br>　般若無所來　　亦復無所去<br>　智者一切處　　求之不能得<br>　若不見般若　　是則為被縛<br>　若人見般若　　是亦名被縛<br>　若人見般若　　是則得解脫<br>　若不見般若　　是亦得解脫<br>　是事為希有　　甚深有大名<br>　譬如幻化物　　見而不可見<br>　諸佛及菩薩　　聲聞辟支佛<br>　解脫涅槃道　　皆從般若得<br>　言說為世俗　　憐愍一切故<br>　假名說諸法　　雖說而不說<br>　般若波羅蜜　　譬如大火焰<br>　四邊不可取　　無取亦不取<br>　一切取已捨　　是名不可取<br>　不可取而取　　是即名為取<br>　般若無壞相　　過一切言語<br>　適無所依止　　誰能讚其德<br>　般若雖叵讚　　我今能得讚<br>　雖未脫死地　　則為已得出　</p><p><b>　　<A NAME="n63"></A>大智度論釋般若相義第三十</b><p>問曰。何以獨稱般若波羅蜜為摩訶。而不稱五波羅蜜。答曰。摩訶秦言大。般若言慧。波羅蜜言到彼岸。以其能到智慧大海彼岸。到諸一切智慧邊窮盡其極故。名到彼岸。一切世間中十方三世諸佛第一大。次有菩薩辟支佛聲聞。是四大人皆從般若波羅蜜中生。是故名為大。復次能與眾生大果報。無量無盡常不變異。所謂涅槃。餘五波羅蜜不能爾。布施等離般若波羅蜜。但能與世間果報。是故不得名大。問曰。何者是智慧。答曰。般若波羅蜜攝一切智慧。所以者何。菩薩求佛道。應當學一切法得一切智慧。所謂聲聞辟支佛佛智慧。是智慧有三種。學無學非學非無學。非學非無學。智者如乾慧地不淨安那般那欲界繫四念處煖法頂法忍法世間第一法等。學智者苦法智忍慧乃至向阿羅漢第九無礙道中金剛三昧慧。無學智者阿羅漢第九解脫智。從是已後一切無學智。如盡智無生智等。是為無學智求辟支佛道智慧亦如是。問曰。若辟支佛道亦如是者。云何分別聲聞辟支佛。答曰。道雖一種而用智有異。若諸佛不出佛法已滅。是人先世因緣故。獨出智慧不從他聞。自以智慧得道。如一國王出在園中遊戲。清朝見林樹華果蔚茂甚可愛樂。王食已而臥。王諸夫人婇女。皆共取華毀折林樹。王覺已見林毀壞而自覺悟。一切世間無常變壞皆亦如是。思惟是已無漏道心生斷諸結使得辟支佛道。具六神通即飛到閑靜林間。如是等因緣。先世福德願行果報。今世見少因緣。成辟支佛道如是為異。復次辟支佛有二種。一名獨覺。二名因緣覺。因緣覺如上說。獨覺者。是人今世成道。自覺不從他聞。是名獨覺辟支迦佛。獨覺辟支迦佛有二種。一本是學人在人中生。是時無佛佛法滅。是須陀洹已滿七生。不應第八生自得成道。是人不名佛。不名阿羅漢。名為小辟支迦佛。與阿羅漢無異。或有不如舍利弗等大阿羅漢者。大辟支佛亦於一百劫中。作功德增長智慧。得三十二相分。或有三十一相或三十二十九相乃至一相。於九種阿羅漢中。智慧利勝於諸深法中總相別相。能入久修習定。常樂獨處。如是相名為大辟支迦佛。以是為異。求佛道者從初發心作願。願我作佛度脫眾生。得一切佛法行六波羅蜜。破魔軍眾及諸煩惱。得一切智成佛道。乃至入無餘涅槃。隨本願行。從是中間所有智慧總相別相一切盡知。是名佛道智慧。是三種智慧盡能知盡到其邊。以是故言到智慧邊。問曰。若如所說一切智慧。盡應入若世間若出世間。何以但言三乘智慧盡到其邊不說餘智。答曰。三乘是實智慧。餘者皆是虛妄。菩薩雖知而不專行。如除摩梨山一切無出栴檀木。若餘處或有好語。皆從佛法中得自非佛法。初聞似好久則不妙。譬如牛乳驢乳。其色雖同牛乳攢則成酥。驢乳攢則成尿。佛法語及外道語。不殺不盜慈愍眾生攝心離欲觀空雖同。然外道語初雖似妙。窮盡所歸則為虛誑。一切外道皆著我見。若實有我應墮二種。若壞相若不壞相。若壞相應如牛皮。若不壞相應如虛空。此二處無殺罪無不殺福。若如虛空雨露不能潤。風熱不能乾。是則墮常相。若常者苦不能惱樂不能悅。若不受苦樂。不應避禍就福。若如牛皮則為風雨所壞若壞則墮無常。若無常則無罪福。外道語若實如是。何有不殺為福殺生為罪。問曰。外道戒福所失如是。其禪定智慧復云何。答曰。外道以我心逐禪故。多愛見慢故。不捨一切法故。無有實智慧。問曰。汝言外道觀空。觀空則捨一切法。云何言不捨一切法故。無有實智慧。答曰。外道雖觀空。而取空相。雖知諸法空。而不自知我空。愛著觀空智慧故。問曰。外道有無想定。心心數法都滅。都滅故無有取相愛著智慧咎。答曰。無想定力強令心滅。非實智慧力。又於此中生涅槃想。不知是和合作法。以是故墮顛倒中。是中心雖暫滅。得因緣還生。譬如人無夢睡時心想不行悟則還有。問曰無想定其失如是。更有非有想非無想定。是中無一切妄想。亦不如強作無想定滅想。是中以智慧力故無想。答曰。是中有想細微故不覺若無想佛弟子。復何緣更求實智慧。佛法中是非有想非無想中識。依四眾住。是四眾屬因緣故無常。無常故苦。無常苦故空。空故無我。空無我故可捨。汝等愛著智慧故不得涅槃。譬如尺蠖屈安後足然後進前足。所緣盡無復進處而還。外道依止初禪捨下地欲。乃至依非有想非無想處。捨無所有處。上無所復依。故不能捨非有想非無想處。以更無依處恐懼失我。畏墮無所得中故。復次外道經中。有聽殺盜婬妄語飲酒言。為天祠咒殺無罪。為行道故。若遭急難欲自全身。而殺小人無罪。又有急難為行道故。除金餘者得盜取以自全濟。後當除此殃罪。除師婦國王夫人善知識妻童女。餘者逼迫急難得邪婬。為師及父母為身為牛為媒故。聽妄語。寒鄉聽飲石蜜酒。天祠中或聽嘗一渧二渧酒。佛法中則不然。於一切眾生慈心等視。乃至蟻子亦不奪命。何況殺人。一針一縷不取。何況多物無主。婬女不以指觸何況人之婦女。戲笑不得妄語。何況故作妄語。一切酒一切時常不得飲。何況寒鄉天祠。汝等外道與佛法懸殊有若天地。汝等外道法。是生諸煩惱處。佛法則是滅諸煩惱處。是為大異。諸佛法無量有若大海。隨眾生意故種種說法。或說有或說無或說常或說無常或說苦或說樂或說我或說無我或說懃行三業攝諸善法或說一切諸法無作相。如是等種種異說。無智聞之謂為乖錯。智者入三種法門。觀一切佛語。皆是實法不相違背。何等是三門。一者昆勒門。二者阿毘曇門。三者空門。問曰。云何名昆勒。云何名阿毘曇。云何名空門。答曰。昆勒有三百二十萬言。佛在世時大迦栴延之所造。佛滅度後人壽轉減。憶識力少不能廣誦。諸得道人撰為三十八萬四千言。若人入昆勒門論議則無窮。其中有隨相門對治門等種種諸門。隨相門者。如佛說偈<p class='lg'>　諸惡莫作　　諸善奉行　　自淨其意<br>　是諸佛教　</p><p>是中心數法盡應說。今但說自淨其意。則知諸心數法已說。何以故。同相同緣故。如佛說四念處。是中不離四正懃四如意足五根五力。何以故。四念處中四種精進則是四正懃四種定是為四如意足。五種善法是為五根五力。佛雖不說餘門但說四念處。當知已說餘門。如佛於四諦中或說一諦或二或三。如馬星比丘為舍利弗說偈<p class='lg'>　諸法從緣生　　是法緣及盡<br>　我師大聖王　　是義如是說　</p><p>此偈但說三諦。當知道諦已在中不相離故。譬如一人犯事舉家受罪。如是等名為隨相門。對治門者。如佛但說四顛倒。常顛倒樂顛倒我顛倒淨顛倒。是中雖不說四念處。當知已有四念處義。譬如說藥已知其病說病則知其藥。若說四念處則知已說四倒。四倒則是邪相。若說四倒則已說諸結。所以者何。說其根本則知枝條皆得。如佛說一切世間有三毒。說三毒當知已說三分八正道。若說三毒當知已說一切諸煩惱毒。十五種愛是貪欲毒。十五種瞋是瞋恚毒。十五種無明是愚癡毒。諸邪見憍慢疑屬無明。如是一切結使皆入三毒。以何滅之。三分八正道。若說三分八正道。當知已說一切三十七品。如是等種種相名為對治門。如是等諸法名為昆勒門。云何名阿毘曇門。或佛自說諸法義。或佛自說諸法名。諸弟子種種集述解其義。如佛說。若有比丘於諸有為法不能正憶念。欲得世間第一法無有是處。若不得世間第一法。欲入正位中無有是處。若不入正位。欲得須陀洹斯陀含阿那含阿羅漢無有是處。有比丘於諸有為法。正憶念得世間第一法斯有是處。若得世間第一法入正位。入正位得須陀洹斯陀含阿那含阿羅漢必有是處。如佛直說。世間第一法不說相義。何界繫何因何緣何果報。從世間第一法。種種聲聞所行法乃至無餘涅槃。一一分別相義。如是等是名阿毘曇門。空門者生空法空。如頻婆娑羅王迎經中。佛告大王。色生時但空生。色滅時但空滅。諸行生時但空生。滅時但空滅。是中無吾我。無人無神。無人從今世至後世。除因緣和合名字等眾生。凡夫愚人逐名求實。如是等經中佛說生空。法空者。如佛說大空經中。十二因緣無明乃至老死。若有人言是老死。若言誰老死皆是邪見。生有取愛受觸六入名色識行無明亦如是。若有人言身即是神。若言身異於神。是二雖異同為邪見。佛言。身即是神。如是邪見非我弟子。身異於神亦是邪見。非我弟子。是經中佛說法空。若說誰老死。當知是虛妄是名生空。若說是老死當知是虛妄是名法空。乃至無明亦如是。復次佛說梵網經中六十二見。若有人言。神常世間亦常。是為邪見。若言神無常世間無常是亦邪見。神及世間常亦無常。神及世間非常亦非非常。皆是邪見。以是故知諸法皆空是為實。問曰。若言神常應是邪見。何以故。神性無故。若言世間常亦應是邪見。何以故。世間實皆無常。顛倒故言有常。若言神無常亦應是邪見。何以故。神性無故。不應言無常。若言世間無常不應是邪見。何以故。一切有為法性實皆無常。答曰。若一切法實皆無常。佛云何說世間無常是名邪見。是故可知非實是無常。問曰。佛處處說觀有為法無常苦空無我令人得道。云何言無常墮邪見。答曰。佛處處說無常。處處說不滅。如摩訶男釋王來至佛所白佛言。是迦毘羅人眾殷多。我或值奔車逸馬狂象鬥人時。便失念佛心。是時自念。我今若死當生何處。佛告摩訶男。汝勿怖勿畏。汝是時不生惡趣必至善處。譬如樹常東向曲。若有斫者必當東倒。善人亦如是。若身壞死時。善心意識長夜以信戒聞施慧熏心故。必得利益上生天上。若一切法念念生滅無常。佛云何言諸功德熏心故必得上生。以是故知非無常性。問曰。若無常不實。佛何以說無常。答曰。佛隨眾生所應而說法。破常顛倒故說無常。以人不知不信後世故。說心去後世上生天上。罪福業因緣百千萬劫不失。是對治悉檀。非第一義悉檀。諸法實相非常非無常。佛亦處處說諸法空。諸法空中亦無無常。以是故說世間無常是邪見。是故名為法空。復次毘耶離梵志名論力。諸梨昌等大雇其寶物令與佛論。取其雇已。即以其夜思撰五百難。明旦與諸梨昌至佛所。問佛言。一究竟道為眾多究竟道。佛言。一究竟道無眾多也。梵志言。佛說一道。諸外道師各各有究竟道。是為眾多非一。佛言。是雖各有眾多皆非實道。何以故。一切皆以邪見著故。不名究竟道。佛問梵志。鹿頭梵志得道不。答言。一切得道中是為第一。是時長老鹿頭梵志比丘在佛後扇佛。佛問梵志。汝識是比丘不。梵志識之慚愧低頭。是時佛說義品偈<p class='lg'>　各各謂究竟　　而各自愛著<br>　各自是非彼　　是皆非究竟<br>　是人入論眾　　辯明義理時<br>　各各相是非　　勝負懷憂喜<br>　勝者墮憍坑　　負者墮憂獄<br>　是故有智者　　不隨此二法<br>　論力汝當知　　我諸弟子法<br>　無虛亦無實　　汝欲何所求<br>　汝欲壞我論　　終已無此處<br>　一切智難勝　　適足自毀壞　</p><p>如是等處處聲聞經中說諸法空。摩訶衍空門者。一切諸法性常自空。不以智慧方便觀故空。如佛為須菩提說色。色自空受想行識識自空。十二入十八界十二因緣三十七品十力四無所畏十八不共法大慈大悲薩婆若乃至阿耨多羅三藐三菩提皆自空。問曰。若一切諸法性常自空真空無所有者。云何不墮邪見。邪見名無罪無福無今世後世與此無異。答曰。無罪無福人。不言無今世。但言無後世。如草木之類自生自滅。或人生或人殺。止於現在更無後世生。而不知觀身內外所有自相皆空以是為異。復次邪見人多行眾惡斷諸善事。觀空人善法尚不欲作。何況作惡。問曰。邪見有二種。有破因破果。有破果不破因。如汝所說破果不破因。破果破因者。言無因無緣無罪無福則是破因。無今世後世罪福報是則破果。觀空人言皆空。則罪福因果皆無。與此有何等異。答曰。邪見人於諸法斷滅令空。摩訶衍人知諸法真空不破不壞。問曰。是邪見三種。一者破罪福報不破罪福。破因緣果報不破因緣。破後世不破今世。二者破罪福報亦破罪福。破因緣果報亦破因緣。破後世亦破今世。不破一切法。三者破一切法皆令無所有。觀空人亦言真空無所有。與第三邪見有何等異。答曰。邪見破諸法令空。觀空人知諸法真空不破不壞。復次邪見人言諸法皆空無所有。取諸法空相戲論。觀空人知諸法空不取相不戲論。復次邪見人雖口說一切空。然於愛處生愛。瞋處生瞋。慢處生慢。癡處生癡。自誑其身。如佛弟子實知空心不動。一切結使生處不復生。譬如虛空煙火不能染大雨不能濕。如是觀空。種種煩惱不復著其心。復次邪見人言無所有。不從愛因緣出。真空名從愛因緣生是為異。四無量心諸清淨法。以所緣不實故。猶尚不與真空智慧等。何況此邪見。復次是見名為邪見。真空見名為正見。行邪見人今世為弊惡人。後世當入地獄。行真空智慧人今世致譽後世得作佛。譬如水火之異。亦如甘露毒藥天食須陀以比臭糞。復次真空中有空空三昧。邪見空雖有空而無空空三昧。復次觀真空人。先有無量布施持戒禪定。其心柔軟。諸結使薄。然後得真空。邪見中無此事。但欲以憶想分別邪心取空。譬如田舍人。初不識鹽。見貴人以鹽著種種肉菜中而食。問言。何以故爾。語言此鹽能令諸物味美故。此人便念此鹽能令諸物美自味必多。便空抄鹽滿口食之鹹苦傷口。而問言。汝何以言鹽能作美。貴人言。癡人。此當籌量多少和之令美。云何純食鹽。無智人聞空解脫門不行諸功德。但欲得空。是為邪見斷諸善根。如是等義名為空門。若人入此三門則知佛法義不相違背。能知是事即是般若波羅蜜力。於一切法無所罣礙。若不得般若波羅蜜法。入阿毘曇門則墮有中。若入空門則墮無中。若入昆勒門則墮有無中。復次菩薩摩訶薩。行般若波羅蜜。雖知諸法一相亦能知一切法種種相。雖知諸法種種相亦能知一切法一相。菩薩如是智慧名為般若波羅蜜。問曰。菩薩摩訶薩。云何知一切法種種相。云何知一切法一相。答曰。菩薩觀諸法相。所謂有相。因是有諸法中有心生。如是等一切有。問曰。無法中云何有心生。答曰。若言無是事即是有法。復次菩薩觀一切法一相。所謂無相。如牛中無羊相羊中無牛相。如是等諸法中各各無他相。如先言因有故有心生。是法異於有。異故應無。若有法是牛羊亦應是牛。何以故。有法不異故。若異則無。如是等一切皆無。復次菩薩觀一切法一因。是一法諸法中一心生諸法各各有一相。合眾一故名為二名為三。一為實。二三為虛。復次菩薩觀諸法有所因故有。如人身無常。何以故。生滅相故。一切法皆如是有所因故有。復次一切諸法無所因故有。如人身無常生滅故。因生滅故知無常。此因復應有因。如是則無窮。若無窮則無因。若是因更無因是無常。因亦非因。如是等一切無因。復次菩薩觀一切法有相。無有法無相者。如地堅重相水冷濕相火熱照相風輕動相虛空容受相。分別覺知是為識相。有此有彼是為方相。有久有近是為時相。濁惡心惱眾生是為罪相。淨善心愍眾生是為福相。著諸法是為縛相。不著諸法是為解脫相。現前知一切法無礙是為佛相。如是等一切各有相。復次菩薩觀一切法皆無相。是諸相從因緣和合生。無自性故無。如地色香味觸四法和合故名地。不但色故名地。亦不但香但味但觸故名為地。何以故。若但色是地。餘三則不應是地。地則無香味觸。香味觸亦如是。復次是四法云何為一法。一法云何為四法。以是故不得以四為地。亦不得離四為地。問曰。我不以四為地。但因四法故地法生。此地在四法中住。答曰。若從四法生地。地與四法異。如父母生子子則異父母。若爾者今眼見色鼻知香舌知味身知觸。地若異此四法者。應更有異根異識知。若更無異根異識知則無有地。問曰。若上說地相有失。應如阿毘曇說地相。地名四大造色。但地種是堅相。地是可見色。答曰。若地但是色先已說失。又地為堅相。但眼見色如水中月鏡中像草木影。則無堅相。堅則身根觸知故。復次若眼見色是地堅相。是地種眼見色。亦是水火濕熱相。是水火種。若爾者風風種亦應分別而不分別如說何等是風風種。何等風種風。若是一物不應作二種。答若是不異者。地及地種不應異。問曰。是四大各各不相離。地中有四種。水火風各有四種但地中地多故。以地為名。水火風亦爾。答曰。不然。何以故。若火中有四大應都是熱。無不熱火故。若三大在火中。不熱則不名為火。若熱則捨自性皆名為火。若謂細故不可知則與無無異。若有麤可得則知有細。若無麤亦無細。如是種種因緣地相不可得。若地相不可得。一切法相亦不可得。是故一切法皆一相。問曰。不應言無相。何以故。於諸法無相即是相。若無無相則不可破一切法相。何以故。無無相故。若有是無相則不應言一切法無相。答曰。以無相破諸法相。若有無相相則墮諸法相中。若不入諸法相中則不應難無相。皆破諸法相亦自滅相。譬如前火木然諸薪已亦復自然。是故聖人行無相。無相三昧破無相故。復次菩薩。觀一切法不合不散無色無形無對無示無說一相。所謂無相。如是等諸法一相。云何觀種種相。一切法攝入二法中。所謂名色色無色可見不可見有對無對有漏無漏有為無為等。二百二法門如千難品中說。復次有二法。忍辱柔和。又二法親敬供養。二施財施法施。二力慧分別力修道力。二具足戒具足正見具足。二相質直相柔軟相。二法定智。二法明解說。二法世間法第一義法。二法念巧慧。二諦世諦第一義諦。二解脫待時解脫不壞心解脫。二種涅槃有餘涅槃無餘涅槃。二究竟事究竟願究竟。二見知見斷見。二具足義具足語具足。二法少欲知足。二法易養易滿。二法法隨法行。二智盡智無生智。如是等分別無量二法門。復次知三道。見道修道無學道。三性斷性離性滅性。三修戒修定修慧修。三菩提佛菩提辟支迦佛菩提聲聞菩提。(更不復學智滿足之名也)三乘佛乘辟支迦佛乘聲聞乘。三歸依佛法僧。三住梵住天住聖住。三增上自增上他增上法增上。諸佛三不護身業不護口業不護意業不護。三福處布施持戒善心。三器杖聞器杖離欲器杖慧器杖。三輪變化輪示他心輪教化輪。三解脫門空解脫門無相解脫門無作解脫門。如是等無量三法門。復知四法。四念處四正懃四如意足四聖諦四聖種四沙門果四知四信四道四攝法四依四通達善根四道四天人輪四堅法四無所畏四無量心。如是等無量四法門。復知五無學眾五出性五解脫處五根五力五大施五智五阿那含五淨居天處五治道五智三昧五聖分支三昧五如法語道。如是等無量五法門。復知六捨法六愛敬法六神通六種阿羅漢六地見諦道六隨順念六三昧六定六波羅蜜。如是等無量六法門。復知七覺意七財七依止七想定七妙法七知七善人去處七淨七財福七非財福七助定法。如是等無量七法門。復知八聖道分八背捨八勝處八大人念八種精進八丈夫八阿羅漢力。如是等無量八法門。復知九次第定九名色等減(從名色至生死為九)九無漏智得盡智故除等智也。九無漏地六禪三無色九地思惟道<p>如是等無量九法門。復知十無學法十想十智十一切入十善大地佛十力。如是等無量十法門。復知十一助聖道法。復知十二因緣法。復知十三出法。十四變化心。十五心見諦道。十六安那般那行。十七聖行。十八不共法。十九離地思惟道中一百六十二道。能破煩惱賊。一百七十八沙門果。八十九有為果。八十九無為果。如是等種種無量異相法。生滅增減得失垢淨悉能知之。菩薩摩訶薩知是諸法已。能令諸法入自性空而於諸法無所著。過聲聞辟支佛地。入菩薩位中。入菩薩位中已。以大悲憐愍故。以方便力分別諸法種種名字。度眾生令得三乘。譬如工巧之人。以藥力故。能令銀變為金金變為銀。問曰。若諸法性真空。云何分別諸法種種名字。何以不但說真空性。答曰。菩薩摩訶薩。不說空是可得可著。若可得可著。不應說諸法種種異相。不可得空者無所罣礙。若有罣礙是為可得。非不可得空。若菩薩摩訶薩。知不可得空。還能分別諸法。憐愍度脫眾生。是為般若波羅蜜力。取要言之諸法實相。是般若波羅蜜。問曰。一切世俗經書。及九十六種出家經中。皆說有諸法實相。又聲聞法三藏中。亦有諸法實相。何以不名為般若波羅蜜。而此經中諸法實相。獨名般若波羅蜜。答曰。世俗經書中。為安國全家身命壽樂故非實。外道出家墮邪見法中。心愛著故是亦非實。聲聞法中雖有四諦。以無常苦空無我觀諸法實相。以智慧不具足不利。不能為一切眾生。不為得佛法故。雖有實智慧。不名般若波羅蜜。如說佛入出諸三昧。舍利弗等乃至不聞其名。何況能知。何以故。諸阿羅漢辟支佛初發心時。無大願無大慈大悲。不求一切諸功德。不供養一切三世十方佛。不審諦求知諸法實相。但欲求脫老病死苦故。諸菩薩從初發心弘大誓願有大慈悲。求一切諸功德。供養一切三世十方諸佛。有大利智求諸法實相。除種種諸觀。所謂淨觀不淨觀常觀無常觀樂觀苦觀空觀實觀我觀無我觀。捨如是等妄見心力諸觀。但觀外緣中實相。非淨非不淨非常非非常非樂非苦非空非實非我非無我。如是等諸觀不著不得世俗法故。非第一義周遍清淨不破不壞。諸聖人行處。是名般若波羅蜜。問曰。已知般若體相是無相無得法。行者云何能得是法。答曰。佛以方便說法。行者如所說行則得。譬如絕崖嶮道假梯能上。又如深水因船得渡。初發心菩薩。若從佛聞若從弟子聞若於經中聞。一切法畢竟空。無有決定性可取可著。第一實法滅諸戲論。涅槃相是最安隱。我欲度脫一切眾生。云何獨取涅槃。我今福德智慧神通力未具足故。不能引導眾生。當具足是諸因緣。行布施等五波羅蜜。財施因緣故得大富。法施因緣故得大智慧。能以此二施引導貧窮眾生令入三乘道。以持戒因緣故。生人天尊貴。自脫三惡道。亦令眾生免三惡道。以忍辱因緣故。障瞋恚毒得身色端政威德第一。見者歡喜敬信心伏。況復說法。以精進因緣故。能破今世後世福德道法懈怠。得金剛身不動心。以是身心破凡夫憍慢。令得涅槃。以禪定因緣故。破散亂心離五欲罪。樂能為眾生說離欲法。禪是般若波羅蜜依止處。依是禪般若波羅蜜自然而生。如經中說。比丘一心專定能觀諸法實相。復次知欲界中多以慳貪罪業閉諸善門。行檀波羅蜜時。破是二事開諸善門。欲令常開故。行十善道。尸羅波羅蜜未得禪定智慧。未離欲故。破尸羅波羅蜜。以是故行忍辱。知上三事能開福門。又知是福德果報無常。天人中受樂還復墮苦。厭是無常福德故。求實相般若波羅蜜。是云何當得。必以一心乃當可得。如貫龍王寶珠。一心觀察能不觸龍。則得價直閻浮提。一心禪定除卻五欲五蓋。欲得心樂大用精進。是故次忍辱說精進波羅蜜。如經中說。行者端身直坐繫念在前。專精求定正使肌骨枯朽終不懈退。是故精進修禪。若有財而施不足為難。畏墮惡道恐失好名。持戒忍辱亦不為難。以是故上三度中不說精進。今為般若波羅蜜實相從心求定。是事難故應須精進。如是行能得般若波羅蜜。問曰。要行五波羅蜜然後得般若波羅蜜。亦有行一二波羅蜜。得般若波羅蜜耶。答曰。諸波羅蜜有二種。一者一波羅蜜中相應隨行。具諸波羅蜜。二者隨時別行波羅蜜。多者受名。譬如四大共合雖不相離以多者為名。相應隨行者。一波羅蜜中具五波羅蜜是不離五波羅蜜。得般若波羅蜜。隨時得名者。或因一因一得般若波羅蜜。若人發阿耨多羅三藐三菩提心布施。是時求布施相。不一不異非常非無常非有非無等。如破布施中說。因布施實相解。一切法亦如是。是名因布施得般若波羅蜜。或有持戒不惱眾生心無有悔。若取相生著則起諍競。是人雖先不瞋眾生。於法有憎愛心故而瞋眾生。是故若欲不惱眾生。當行諸法平等。若分別是罪是無罪則非行尸羅波羅蜜。何以故。憎罪愛不罪。心則自高還墮惱眾生道中。是故菩薩。觀罪者不罪者心無憎愛。如是觀者。是為但行尸羅波羅蜜。得般若波羅蜜。菩薩作是念若不得法忍則不能常忍。一切眾生未有逼迫能忍。苦來切已則不能忍。譬如囚畏杖楚而就死苦。以是因緣故。當生法忍。無有打者罵者亦無受者。但從先世顛倒果報因緣故。名為受。是時不分別是忍事忍。法者深入畢竟空故。是名法忍。得是法忍。常不復瞋惱眾生。法忍相應慧。是般若波羅蜜。精進常在一切善法中。能成就一切善法。若智慧籌量分別諸法。通達法性。是時精進助成智慧。又知精進實相離身心如實不動。如是精進能生般若波羅蜜。餘精進如幻如夢。虛誑非實是故不說。若深心攝念。能如實見諸法實相。諸法實相者。不可以見聞念知能得。何以故。六情六塵皆是虛誑因緣果報。是中所知所見皆亦虛誑。是虛誑知都不可信。所可信者。唯有諸佛於阿僧祇劫所得實相智慧。以是智慧依禪定一心觀諸法實相。是名禪定中生般若波羅蜜。或有離五波羅蜜。但聞讀誦思惟籌量。通達諸法實相。是方便智中。生般若波羅蜜。或從二或三四波羅蜜。生般若波羅蜜。如聞說一諦而成道果。或聞二三四諦而得道果。有人於苦諦多惑故。為說苦諦而得道。餘三諦亦如是。或有都惑四諦故。為說四諦而得道。如佛語比丘。汝若能斷貪欲。我保汝得阿那含道。若斷貪欲當知恚癡亦斷。六波羅蜜中亦如是。為破多慳貪故。說布施法。當知餘惡亦破。為破雜惡故具為說六。是故或一一行。或合行普為一切人故。說六波羅蜜。非為一人。復次若菩薩不行一切法不得一切法故得般若波羅蜜。所以者何。諸行皆虛妄不實。或近有過或遠有過。如不善法近有過罪。善法久後變異時。著者能生憂苦。是遠有過罪。譬如美食惡食俱有雜毒。食惡食即時不悅。食美食即時甘悅。久後俱奪命故。二不應食。善惡諸行亦復如是。問曰。若爾者佛何以說三行梵行天行聖行。答曰。行無行故名為聖行。何以故。一切聖行中。不離三解脫門故。梵行天行中因取眾生相故生。雖行時無過後皆有失。又即今求實皆是虛妄。若賢聖以無著心行此二行則無咎。若能如是行無行法皆無所得。顛倒虛妄煩惱畢竟不生。如虛空清淨故。得諸法實相。以無所得為得。如無所得般若中說。色等法。非以空故空從本已來常自空。色等法。不以智慧不及故無所得。從本已來常自無所得。是故不應問行幾波羅蜜得般若波羅蜜。諸佛憐愍眾生隨俗故。說行非第一義。問曰。若無所得無所行。行者何以求之。答曰。無所得有二種。一者世間欲。有所求不如意。是無所得。二者諸法實相中。受決定相。不可得故。名無所得。非無有福德智慧增益善根。如凡夫人分別世間法故有所得。諸善功德亦如是。隨世間心故說有所得。諸佛心中則無所得。是略說般若波羅蜜義。後當廣說<p class='juan'>
大智度論卷第十八</p>
</body></html>
