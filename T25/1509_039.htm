<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T25 </TITLE>
</head>
<BODY>

<p class='juan'>
大智度論釋往生品第四之中(卷三十九)<p><span class='byline'>　　　　聖者龍樹造</span><br><p><span class='byline'>　　　　後秦龜茲國三藏鳩摩羅什譯</span><br></p>
<p>【經】舍利弗。有菩薩摩訶薩。行般若波羅蜜時。得四禪四無量心四無色定。遊戲其中入初禪。從初禪起入滅盡定。從滅盡定起乃至入四禪。從四禪起入滅盡定。從滅盡定起入虛空處。從虛空處起入滅盡定。從滅盡定起乃至入非有想非無想處。從非有想非無想處起入滅盡定。知是舍利弗。菩薩摩訶薩行般若波羅蜜。以方便力故入超越定<p>【論】問曰。若凡夫人不能入滅盡定。云何菩薩從初禪起入滅盡定。答曰。阿毘曇鞞婆沙中小乘如是說。非佛三藏說。又是菩薩聖人尚不及。何況當是凡夫。譬如六牙白象。雖被毒箭猶憐愍怨賊。如是慈悲心阿羅漢所無。畜生中猶尚如是。何況作人身。離欲入禪而不得滅盡定。問曰。若菩薩得滅盡定可爾。超越定法不能過二。若言從初禪起乃至入滅盡定無有是法。答曰。餘人雖有定法。力少故不能遠超。菩薩無量福德智慧力深入禪定。心亦不著故能遠超。譬如人中力士趠不過三四丈。若天中力士無復限數。小乘法中超一者是定法。菩薩禪定力大心無所著故遠近隨意。問曰。若爾者超越者是大。次第定不應為大。答曰。二俱為大。所以者何。從初禪起至二禪。更無餘心一念得入。乃至滅盡定皆爾。超越者從初禪起入第三禪。亦不令餘心雜。乃至滅盡定逆順皆爾。有人言超越定勝。所以者何。但無餘心雜而能超越故。譬如槃馬迴轉隨意<p>【經】舍利弗。有菩薩摩訶薩。行般若波羅蜜時。修四念處乃至十八不共法。不取須陀洹果斯陀含果阿那含果阿羅漢果辟支佛道。以方便力為度眾生故。起八聖道分。以是八道令得須陀洹果乃至辟支佛道。佛告舍利弗。一切阿羅漢辟支佛果及智。是菩薩摩訶薩無生法忍。舍利弗當知。是菩薩摩訶薩行般若波羅蜜在阿鞞跋致地中住<p>【論】問曰。何以不說是菩薩行六波羅蜜。而但說得四念處。答曰。若說若不說。當知是菩薩皆行六波羅蜜。於三十七品或行或不行。不證聲聞辟支佛道者。有大慈大悲深入方便力等如先說。問曰。自不得諸道果。云何能以化人。答曰。佛自說因緣。所謂聲聞辟支佛果及智。皆是菩薩法忍。但不受諸道果名字。果及智皆入無生法忍中。復次唯不取證。餘者皆行。得菩薩道故。名為阿鞞跋致<p>【經】舍利弗。有菩薩摩訶薩。住六波羅蜜淨兜率天道。當知是賢劫中菩薩<p>【論】釋曰。菩薩有各各道各各行各各願。是菩薩修業因緣生兜率天上。入千菩薩會中次第作佛。如是相當知是賢劫中菩薩<p>【經】舍利弗。有菩薩摩訶薩。修四禪乃至十八不共法未證四諦。當知是菩薩一生補處<p>【論】問曰。是一生補處菩薩應生兜率天。云何說得四禪等。答曰。是菩薩生兜率天上。離欲得四禪等。復次是補處菩薩離欲來久具足佛法。以方便力隨補處法生兜率天。未證四諦者故留不證。若取證者成辟支佛。欲成佛故不證<p>【經】舍利弗。有菩薩摩訶薩。無量阿僧祇劫修行。得阿耨多羅三藐三菩提<p>【論】釋曰。是菩薩雖種善根求阿耨多羅三藐三菩提。以鈍根雜行故久乃得之。以深種善根故必得<p>【經】舍利弗。有菩薩摩訶薩。住六波羅蜜。常懃精進利益眾生。不說無益之事<p>【論】釋曰。是菩薩先有惡口故。發菩薩心願言。我永離口四過行是道。復次此菩薩知是般若波羅蜜中諸法無有定相不可著不可說相故。如是知能利益者皆是佛法。若不能利益。雖種種好語非是佛法。譬如種種好藥不能破病不名為藥。趣得土泥等能差病者是名為藥。以是故恐其謬錯故。不說無益之事<p>【經】舍利弗。有菩薩摩訶薩。行六波羅蜜。常懃精進利益眾生。從一佛國至一佛國。斷眾生三惡道<p>【論】釋曰。是菩薩住六神通到十方世界。遮上中下三種不善道<p>【經】舍利弗。有菩薩摩訶薩。住六波羅蜜以檀為首。安樂一切眾生。須飲食與飲食。衣服臥具瓔珞花香房舍燈燭。隨其所須皆給與之<p>【論】釋曰。菩薩有二種。一者能令眾生離苦。二者能與樂。復有二種。一者憐愍三惡道眾生。二者憐愍人。是菩薩與眾生樂。憐愍人故。隨所須皆與之<p>【經】舍利弗。有菩薩摩訶薩。行般若波羅蜜時。變身如佛。為地獄中眾生說法。為畜生餓鬼中眾生說法<p>【論】問曰。是菩薩何以故變作佛身。似不尊重佛。答曰。有眾生見佛身得度者。或有見轉輪聖王等餘身得度者。以是故變身作佛。復次世間稱佛名字是大悲是世尊。若以佛身入地獄者。則閻羅王諸鬼神不遮礙。是我所尊者師云何可遮。問曰。若地獄中火燒常有苦痛。心常散亂不得受法。云何可化。答曰。是菩薩以不可思議神通力。破鑊滅火禁制獄卒。放光照之眾生心樂。乃為說法聞則受持。問曰。若爾者地獄眾生有得道者不。答曰。雖不得道種得道善根因緣。所以者何。以重罪故不應得道。畜生道中當分別。或得者或不得者。如阿那婆達多龍王沙竭龍王等得菩薩道。鬼神道中如夜叉密跡金剛鬼子母等有得見道。是大菩薩<p>【經】舍利弗。有菩薩摩訶薩。行六波羅蜜時。變身如佛遍至十方如琲e沙等諸佛世界。為眾生說法。亦供養諸佛及淨佛世界。聞諸佛說法。觀採十方淨妙國土相。而已自起殊勝世界。其中菩薩摩訶薩皆是一生補處<p>【論】釋曰。是菩薩遍為六道說法。以佛身為十方眾生說法。若眾生聞弟子教者不能信受。若聞佛獨尊自在者說法信受其語。是菩薩二事因緣故供養諸佛。莊嚴世界聞莊嚴世界法。到十方佛國取清淨世界相。行業因緣轉復殊勝光明亦多。所以者何。此國土中皆一生補處菩薩。問曰。若先己說兜率天上一生補處菩薩。今云何說他方世界菩薩皆一生補處。答曰。兜率天上一生補處者。是三千世界常法。餘處不定。所謂第一清淨者。轉身成佛故<p>【經】舍利弗。有菩薩摩訶薩。行六波羅蜜時。成就三十二相諸根淨利。諸根淨利故眾人愛敬。以愛敬故漸以三乘法而度脫之。如是舍利弗。菩薩摩訶薩行般若波羅蜜時。應學身清淨口清淨<p>【論】釋曰。是菩薩欲令眾生眼見其身得度故。以三十二相莊嚴身。諸根淨利者。眼等諸根明利出過餘人。信慧根諸心數根等利淨第一。見者歎其希有。我無此事。愛敬是菩薩信受其語。世世具足道法。以三乘道入涅槃。是三十二相眼等諸根。皆從身口業因緣清淨得。以是故佛說。菩薩應當淨身口業<p>【經】舍利弗。有菩薩摩訶薩。行六波羅蜜時得諸根淨。以是淨根而不自高亦不下他<p>【論】釋曰。是菩薩常深淨行六波羅蜜故。得眼等諸根淨利人皆愛敬。慧等諸心數法根淨利無比。為度眾生故。世間常法若得殊異心則自高。輕諸餘人。作是念。汝無此事我獨有此。以是因緣故還失佛道。如經中說。菩薩輕餘菩薩。念念一劫遠於佛道。經爾所劫更修佛道。以是故而不自高亦不下他<p>【經】舍利弗。有菩薩摩訶薩。從初發心住檀波羅蜜尸羅波羅蜜。乃至阿鞞跋致地。終不墮惡道<p>【論】釋曰。是菩薩從初已來性畏惡道。所作功德願不墜墮。乃至阿鞞跋致地者。以未到中間畏墮惡道故作願。菩薩作是念。若我墮三惡道者。自不能度何能度人。又受三惡道苦惱時。以瞋惱故結使增長。還起惡業復受苦報。如是無窮。何時當得修行佛道。問曰。若持戒果報不墮惡道者。何以復說布施。答曰。持戒是不墮惡道根本。布施亦能不墮<p>復次菩薩持戒雖不墮惡道中。生人中貧窮。不能自利又不益人。以是故行布施。餘波羅蜜各有其事<p>【經】舍利弗。有菩薩摩訶薩。從初發心乃至阿鞞跋致地。常不捨十善行<p>【論】釋曰。佛說持戒故不墮惡道布施隨逐。今不知云何行尸羅波羅蜜。乃至阿鞞跋致地。是故復說常行十善。復次先菩薩持戒不牢固布施隨助。今說但持戒牢固不捨十善不墮三惡道<p>【經】舍利弗。有菩薩摩訶薩。住檀波羅蜜尸羅波羅蜜中。作轉輪聖王安立眾生。於十善道亦以財物布施眾生<p>【論】釋曰。是檀尸波羅蜜因緣故。作轉輪聖王。行尸羅波羅蜜故。能令眾生信受十善。行檀波羅蜜故。以財寶給施眾生亦不可盡。問曰。一切菩薩皆行是二波羅蜜。作轉輪聖王不。答曰。不必然也。何以故。如此品中。諸菩薩種種法入佛道。有菩薩聞轉輪聖王儀法。在此處能利益眾生故作是願。或有菩薩種轉輪聖王因緣。雖不作願亦得轉輪聖王報。自行二波羅蜜故。作轉輪聖王。亦教一切眾生行十善道。亦自行布施。聞者生疑。為一世作為世世作。以是故<p>【經】佛告舍利弗。有菩薩摩訶薩。住檀波羅蜜尸羅波羅蜜。無量千萬世作轉輪聖王。值遇無量百千諸佛。供養恭敬尊重讚歎<p>【論】釋曰。若菩薩知作轉輪聖王大益眾生者。便作轉輪聖王。若自知餘身益大亦作餘身。復次欲以世間法大供養佛故。作轉輪聖王<p>【經】舍利弗。有菩薩摩訶薩。常為眾生以法照明亦以自照。乃至阿耨多羅三藐三菩提終不離照明。舍利弗。是菩薩摩訶薩於佛法中已得尊重。舍利弗。以是故菩薩摩訶薩行般若波羅蜜時。身口意不淨不令妄起<p>【論】釋曰。上菩薩行檀尸波羅蜜作轉輪聖王。是菩薩但分別諸經。讀誦憶念思惟分別諸法以求佛道。以是智慧光明自利益。亦能利益眾生。如人闇道中然燈。亦能自益亦能益人。終不離者。是因緣故終不離智慧光明乃至阿耨多羅三藐三菩提。復次是菩薩清淨法施不求名利供養恭敬。不貪弟子不恃智慧。亦不自高輕於餘人。亦不譏刺。但念十方諸佛慈心念眾生。我亦如是。學佛道說法。無所依止適無所著。但為眾生令知諸法實相。如是清淨說法。世世不失智慧光明。乃至阿耨多羅三藐三菩提。已得尊重者。上諸菩薩能如是者。於諸眾生皆為尊重。身口意不淨不令妄起者。能以清淨法施者。不應雜起身口意惡業。所以者何。若起身口意惡者。聞者或不信受。若意業不淨智慧不明。智慧不明不能善行菩薩道。復次不但此一菩薩。上來菩薩能行此法者。皆名尊重佛教。若菩薩欲行菩薩道。皆不應雜罪行。一切惡罪業不令妄起。雜行者於行道則難。不能疾成佛道。罪業因緣壞諸福德故<p>【經】舍利弗白佛言。世尊。云何菩薩身業不淨口業不淨意業不淨<p>【論】問曰。舍利弗智慧第一。何以故。不識身口意惡業。答曰。舍利弗。於聲聞法中則知。菩薩事異故不知。如說若菩薩生聲聞辟支佛心。是為菩薩破戒。以是故舍利弗疑。不知何者是菩薩罪非罪。復次舍利弗。知身三不善道口四不善道意三不善道。是為身口意罪。此中佛答。若菩薩取身口意相。是則為菩薩身口意罪。如是等因緣故。舍利弗問<p>【經】佛告舍利弗。若菩薩摩訶薩作是念。是身是口是意如是取相作緣。舍利弗。是名菩薩身口意罪。舍利弗。菩薩摩訶薩行般若波羅蜜時。不得身不得口不得意。舍利弗。菩薩摩訶薩行般若波羅蜜時。若得身得口得意。用是得身口意故。能生慳心犯戒心瞋心懈怠心亂心癡心。當知是菩薩行六波羅蜜時。不能除身口意麤業<p>【論】釋曰。佛示舍利弗。法空中菩薩不見是三業。是為無罪。若見是三業是為罪。聲聞法中十不善道。是為罪業。摩訶衍中見有身口意所作是為罪。所以者何。有作有見。作者見者皆是虛誑故。麤人則麤罪細人則細罪。如離欲界欲時五欲五蓋為惡罪。初禪攝善覺觀為無罪。離初禪入二禪時覺觀為罪。二禪所攝義喜為無罪。乃至非有想非無想處亦如是。入諸法實相中。一切諸觀諸見諸法皆名為罪。小乘人畏三惡道故。以十不善業為罪。大乘人以一切能生著心取相法與三解脫門相違者名為罪。以是事異故名為大乘。若見有是三業雖不起惡。亦不名牢固。不見是身口意是三業根本。是為牢固。是菩薩法空故不見是三事。用是三事起慳貪相犯戒相瞋恚相懈怠相散亂相愚癡相。因無故果亦無。如無樹則無蔭。若能如是觀者。則能除身口意麤業。問曰。先說罪業今何以故言麤業。答曰。麤業罪業無異。罪即是麤不名為細。復次聲聞人以身口不善業名為麤。意不善業名為細。瞋恚邪見等諸結使名為麤罪。愛慢等結使名為細罪。三惡覺所謂欲覺瞋覺惱覺名為麤。親里覺國土覺不死覺名為細。但善覺名為微細。於摩訶衍中盡皆為麤以是故此說麤罪<p>【經】舍利弗白佛言。世尊。菩薩摩訶薩云何除身口意麤業。佛告舍利弗。若菩薩摩訶薩不得身不得口不得意。如是菩薩摩訶薩能除身口意麤業。復次舍利弗。菩薩摩訶薩從初發意行十善道。不生聲聞心不生辟支佛心。如是菩薩摩訶薩能除身口意麤業<p>【論】問曰。何等身口意細業與相違者為麤。答曰。如前所說者是。復次凡夫人業於聲聞業為麤。聲聞業於大乘為麤。復次垢業為麤。非垢業為細。能生苦受因緣業為麤。不生苦受因緣業為細。有覺有觀業為麤無覺無觀業為細。復次見我乃至知者見者為麤。若不見我乃至知者見者。但見三業處五眾十二入十八界為細。復次有所見者名為麤。無所見者名為細。以是故佛告舍利弗。若菩薩不得身口意。是時則除三麤業。復次初發意住畢竟空中一切法不可得。而常行十善道。不起聲聞辟支佛心。以不取相心。一切諸善根。皆迴向阿耨多羅三藐三菩提。是名菩薩除身口意麤業罪名為清淨<p>【經】舍利弗。有菩薩摩訶薩。行般若波羅蜜淨佛道時。行檀波羅蜜尸羅波羅蜜羼提波羅蜜毘梨耶波羅蜜禪波羅蜜。是名菩薩摩訶薩除身口意麤業。舍利弗白佛言。世尊。何等是菩薩摩訶薩佛道。佛告舍利弗。佛道者。若菩薩摩訶薩不得身不得口不得意。不得檀波羅蜜。乃至不得般若波羅蜜。不得聲聞辟支佛。不得菩薩不得佛。舍利弗。是名菩薩摩訶薩佛道。所謂一切諸法不可得故<p>【論】釋曰。是菩薩依六波羅蜜總相淨佛道。問曰。舍利弗從佛聞除三惡三麤。即是淨佛道。今何以更問。答曰。先說三業清淨相。今說一切法清淨相。先略說今說別相。先但不得三業。今不得六波羅蜜諸賢聖菩薩及佛。是名淨佛道。一切法皆不可得故。不得身。乃至不得般若波羅蜜。是名法空。不得聲聞乃至佛。是名眾生空。菩薩住是二空中漸得一切不可得空。不可得空即是諸法實相。是不可得空義如先十八空中說<p>【經】舍利弗。有菩薩摩訶薩。行六波羅蜜時無能壞者。舍利弗白佛言。世尊。云何菩薩摩訶薩行六波羅蜜時無能壞者。佛告舍利弗。若菩薩摩訶薩行六波羅蜜時。不念有色乃至識。不念有眼乃至意。不念有色乃至法。不念有眼界乃至法界。不念有四念處乃至八聖道分。不念有檀波羅蜜乃至般若波羅蜜。不念有十力乃至十八不共法。不念有須陀洹果乃至阿羅漢果。不念有辟支佛乃至阿耨多羅三藐三菩提。舍利弗。菩薩摩訶薩如是行增益六波羅蜜無能壞者<p>【論】釋曰。佛為舍利弗種種分別諸菩薩。次為說有菩薩發心時無有能壞者。舍利弗驚喜恭敬諸菩薩。是故問。菩薩結使未斷未於實相法作證。何因緣故不可破壞。佛答。若菩薩不念有色。乃至不念有阿耨多羅三藐三菩提。得是法空故亦得眾生空。若是法空觀空者亦空。住是無礙般若波羅蜜中無有能壞者<p>【經】舍利弗。有菩薩摩訶薩。住般若波羅蜜中具足智慧。以是智慧常不墮惡道。不生弊惡人中。不作貧窮人。所受身體不為人天阿修羅所憎惡<p>【論】釋曰。此菩薩先世來。愛樂智慧學一切經書。觀察思惟聽採諸法。自以智力推求一切法中實相。得是一切法實相故。為諸佛深心愛念。是無量智慧福德因緣故。身心具足常受富樂無諸不可<p>【經】舍利弗白佛言。世尊。何等是菩薩摩訶薩智慧。佛告舍利弗。菩薩摩訶薩用是智慧成就見十方如琲e沙等諸佛。聽法見僧亦見嚴淨佛土。菩薩摩訶薩以是智慧不作佛想。不作菩薩想。不作聲聞辟支佛想。不作我想。不作佛國想。用是智慧行檀波羅蜜亦不得檀波羅蜜。乃至行般若波羅蜜亦不得般若波羅蜜。行四念處亦不得四念處。乃至行十八不共法亦不得十八不共法。舍利弗。是名菩薩摩訶薩智慧。用是智慧能具足一切法。亦不得一切法<p>【論】釋曰。是中佛說二種智慧。一者分別破壞諸法而不取相。二者不著心不取相見十方諸佛聽法。問曰。云何行檀波羅蜜而不得檀。答曰。不得檀中若一若異若實若空是檀從和合因緣生。於是檀中令眾生得富樂及勸助佛道。以是故行檀亦不得檀。不得義如上說。乃至十八不共法亦如是。是名菩薩智慧能具足一切法而不得諸法<p>【經】舍利弗。有菩薩摩訶薩。行般若波羅蜜時。淨於五眼肉眼天眼慧眼法眼佛眼。舍利弗白佛言。世尊。云何菩薩摩訶薩肉眼淨。佛告舍利弗。有菩薩肉眼見百由旬。有菩薩肉眼見二百由旬。有菩薩肉眼見一閻浮提。有菩薩肉眼見二天下三天下四天下。有菩薩肉眼見小千世界。有菩薩肉眼見中千世界。有菩薩肉眼見三千大千世界。舍利弗。是為菩薩摩訶薩肉眼淨<p>【論】問曰。佛何以不說行般若波羅蜜生五眼。而說淨五眼。答曰。菩薩先有肉眼亦有四眼分。以諸罪結使覆故不清淨。如鏡性有照明垢故不見。若除垢則照明如本。菩薩行六波羅蜜。滅諸垢法故眼得清淨。肉眼業因緣故清淨。天眼禪定及業因緣故清淨。餘三眼修無量智慧福德因緣故清淨。最大菩薩肉眼最勝見三千大千世界。問曰。若三千大千世界中。百億須彌山諸山鐵圍山阜樹木等。是事障礙。云何得遍見。若能得見何用天眼。若不能見。此中云何說見三千大千世界。答曰。不以障礙故見。若無障礙得見三千世界如觀掌無異。復次有人言。菩薩天眼有二種。一者從禪定力得。二者先世行業果報得。業報生天眼常在肉眼中。以是故三千世界所有之物不能為礙。因天眼開障肉眼得見。是故肉眼得名果報生天眼。常現在前不待攝心。問曰。佛為世尊力皆周遍。何以但見一三千大千世界不能見多。答曰。若肉眼能過三千大千世界。復有所見者。何用天眼。以肉眼不能及故修學天眼。復次三千大千世界。劫初一時生劫盡一時滅。世界之外無央數由旬皆是虛空。空中常有風。肉眼與風相違。以相違故不能得過見異世界。或有菩薩住三千世界境上計其道數亦應見他方近世界。問曰。菩薩及佛。何以不集無量清淨福德令肉眼遠有所見。答曰。是肉眼因緣虛誑不淨。天眼因緣清淨。若無天眼當修肉眼強令遠見。復次如經中說極遠見三千世界。佛法不可思議經法甚多。或能遠見。但此中不說小遠見佛道。菩薩見二千中世界。不能種清淨業因緣故。小復不如者見小千世界。復不如者見四天下一須彌山一日月處。又見三天下二天下一天下千由旬乃至百由旬。是名最小肉眼淨。問曰。何以不說九十八十等由旬以為小。答曰。轉輪聖王所見過於餘人。又人先世然燈等因緣故。得堅固眼根。能遠有所見。雖遠終不能見百由旬。以是故菩薩小者見百由旬。問曰。日月在上去地四萬二千由旬人皆能見。何以不能見百由旬。見百由旬何足稱。答曰。日月雖遠自有光明。還照其形人得見之。餘色不然。又日月遠故雖見而顛倒。所以者何。日月方圓五百由旬。而今所見不過如扇。大而見小顛倒非實。菩薩肉眼則不然。問曰。菩薩既得肉眼能見何事。答曰。見可見色。色義色眾中廣說<p>【經】舍利弗白佛言。世尊。云何菩薩摩訶薩天眼淨。佛告舍利弗。菩薩摩訶薩天眼見一切四天王天所見。見三十三天夜摩天兜率陀天化樂天他化自在天所見。見梵天王所見乃至阿迦尼吒天所見。菩薩天眼所見者。四天王天乃至阿迦尼吒天所不知不見。舍利弗。是菩薩摩訶薩天眼。見十方如琲e沙等諸佛世界中眾生死此生彼。舍利弗。是為菩薩摩訶薩天眼淨<p>【論】釋曰。菩薩天眼有二種。一者果報得。二者修禪得。果報得者。常與肉眼合用。唯夜闇天眼獨用。諸人得果報天眼見四天下。欲界諸天見下不見上。菩薩所得果報天眼。見三千大千世界。禪定離欲天眼所見。如先十力天眼明中說。菩薩用是天眼。見十方如琲e沙等世界中眾生。生死善惡好醜及善惡業因緣。無所障礙一切皆見。四天王天乃至阿迦尼吒天所見。又能過之。是諸天不能知菩薩天眼所見。何以故。是菩薩出三界得法性生身。得菩薩十力故。如是等因緣菩薩天眼淨。餘菩薩天眼論議如讚菩薩五神通中說<p>【經】舍利弗白佛言。世尊。云何菩薩摩訶薩慧眼淨。佛告舍利弗。慧眼菩薩不作是念。有法若有為若無為若世間若出世間若有漏若無漏。是慧眼菩薩無法不見無法不聞無法不知無法不識。舍利弗。是為菩薩摩訶薩慧眼淨<p>【論】釋曰。肉眼不能見障外事。又不能遠見。是故求天眼。天眼雖復能見。亦是虛誑見一異相。取男女相取樹木等諸物相。見眾物和合虛誑法。以是故求慧眼。慧眼中無如是過。問曰。若爾者何等是慧眼相。答曰。有人言。八聖道中正見是慧眼相。能見五受眾實相。破諸顛倒故。有人言。能緣涅槃慧名為慧眼。所緣不可破壞故。是智慧非虛妄。有人言。三解脫門相應慧是名慧眼。何以故。是慧能開涅槃門故。有人言。智慧現前能觀實際。了了深入通達悉知。是名慧眼。有人言。能通達法性直過無礙。有人言。定心知諸法相。如是名慧眼有人言。法空是名慧眼。有人言。不可得空中亦無法空。是名慧眼。有人言。十八空皆是慧眼有人言。癡慧非一非異。世間法不異出世間。出世間法不異世間。世間法即是出世間。出世間法即是世間。所以者何。異不可得故。諸觀滅諸心行轉還無所去。滅一切語言世間法相。如涅槃不異。如是智慧是名慧眼。復次此中佛自說慧眼。菩薩一切法中。不念有為若無為若世間若出世間若有漏若無漏等。是名慧眼若菩薩見有為世間有漏。即墮有見中。若見無為出世間無漏。即墮無見中。是有無二見捨以不戲論。慧行於中道。是名慧眼。得是慧眼無法不見無法不聞無法不知無法不識。所以者何。得是慧眼破邪曲。諸法無明諸法總相別相各皆如是。問曰。阿羅漢辟支佛亦得慧眼。何以不說無法不見無法不聞無法不知無法不識。答曰。慧眼有二種。一者總相。二者別相。聲聞辟支佛見諸法總相。所謂無常苦空等。佛以總相別相慧觀諸法。聲聞辟支佛雖有慧眼有量有限。復次聲聞辟支佛慧眼雖見諸法實相。因緣少故慧眼亦少。不能遍照法性。譬如燈油炷雖淨小故不能廣照。諸佛慧眼照諸法實性盡其邊底。以是故無法不見無法不聞無法不知無法不識。譬如劫盡火燒三千世界明無不照。復次若聲聞辟支佛慧眼無法不知者。與一切智人有何等異。菩薩世世集福德智慧苦行何所施用。問曰。佛用佛眼無法不知非是慧眼。今云何言慧眼無法不知。答曰。慧眼成佛時變名佛眼。無明等諸煩惱及習滅故。一切法中皆悉明了。如佛眼中說無法不見聞知識。以是故肉眼天眼慧眼法眼。成佛時失其本名但名佛眼。譬如閻浮提四大河入大海中則失其本名。何以故。肉眼諸煩惱有漏業生故虛誑不實。唯佛眼無誑法。天眼亦從禪定因緣和合生故。虛誑不能如實見事。慧眼法眼煩惱習未盡故。不畢竟清淨故捨。佛眼中無有謬錯盡其邊極。以是故阿羅漢辟支佛慧眼。不能畢竟清淨。故不能無法不見。問曰。佛現得果報肉眼能見色是事云何。答曰。肉眼雖生眼識。而佛不隨其用不以為實。如聖自在神通中說。佛告阿難。所見好色中生厭惡心。眼見惡色生不惡厭心。或時見色不生污穢不污穢但生捨心。如是則肉眼無所施用。復次有人言。得聖道時五情清淨異本。復次諸法畢竟空及諸法通達無礙。是二總為慧眼。<p class='juan'>
大智度論卷第三十九</p>
</body></html>
