<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T25 </TITLE>
</head>
<BODY>

<p class='juan'>
大智度論釋信謗品第四十一之餘(卷六十三)<p><span class='byline'>　　　　聖者龍樹造</span><br><p><span class='byline'>　　　　後秦龜茲國三藏鳩摩羅什譯</span><br></p>
<p>【經】爾時須菩提白佛言。世尊。若善男子善女人。應好攝身口意業無受如是諸苦。或不見佛。或不聞法。或不親近僧。或生無佛世界中。或生人中墮貧窮家。或人不信受其言。須菩提白佛言。世尊。以積集口業故。有是破法重罪耶。佛告須菩提。以積集口業故。有是破法重罪。須菩提。是愚癡人在佛法中出家受戒。破深般若波羅蜜毀呰不受。須菩提。若破般若波羅蜜。毀呰般若波羅蜜。則為破十方諸佛一切智。一切智破故。則為破佛寶。破佛寶故破法寶。破法寶故破僧寶破三寶故。則破世間正見。破世間正見故。則為破四念處。乃至破一切種智法。破一切種智法故。則得無量無邊阿僧祇罪。得無量無邊阿僧祇罪已。則受無量無邊阿僧祇憂苦。須菩提白佛言。世尊。是愚癡人毀呰破壞深般若波羅蜜有幾因緣。佛告須菩提。有四因緣。是愚癡人毀呰破是深般若波羅蜜。須菩提言。世尊。何等四。是愚癡人為魔所使故。欲毀呰破壞深般若波羅蜜。是名初因緣。是愚癡人不信深法。不信不解心不得清淨。是第二因緣故。是愚癡人欲毀呰破壞深般若波羅蜜。是愚癡人與惡知識相隨。心沒懈怠堅著五受眾。是第三因緣故。是愚癡人欲毀呰破壞深般若波羅蜜。是愚癡人多行瞋恚自高輕人。是第四因緣故。是愚癡人。欲毀呰破壞深般若波羅蜜。須菩提。以是四因緣故。是愚癡人欲毀呰破壞深般若波羅蜜<p>【論】問曰。口業是破法。何以言攝身口意業。答曰。意業是口業之本。若欲攝口業先攝意業。意業攝故身口業亦善。身口業善意業亦善。是中須菩提自說因緣。莫受是諸苦或不見佛等。世間人以身業為重口業為輕。是故須菩提問。但以口業得如是罪耶。佛可其意示言。是愚癡人自無急事。又無使作者。亦無所得。而自以舌故。作如是罪是為大狂。是狂人未來世。在我法中出家。出家者五眾。受戒者有七眾。是聲聞人。著聲聞法佛法。過五百歲後。各各分別有五部。從是已來以求諸法決定相故。自執其法不知佛。為解脫故。說法而堅著語言。故聞說般若諸法畢竟空如刀傷心。皆言決定之法。今云何言無。於般若波羅蜜無得無著相中。作得作著相故。毀呰破壞言非佛教。佛憐愍眾生故。為說是道非道。今般若中是道非道盡為一相所謂無相。是故先生疑後定心。於空法生邪見。邪見得力故。於大眾中。處處毀壞般若波羅蜜。毀壞般若波羅蜜故。則破十方三世諸佛一切智等諸佛功德。破佛功德故即破三寶。三寶破故則破世間樂因緣。所謂世間正見。若破世間正見。則破出世間樂因緣。出世間正見。所謂四念處乃至一切種智。是法名為無量無邊福德因緣。破是法故得無量無邊罪。得無量無邊罪故。受無量無邊憂愁苦惱。問曰。先以說破法因緣。所謂愛著法等。須菩提何以更問。答曰。先論中說。今經中說。先不遍說。今遍廣說。所謂四因緣。是人為魔所使。若魔若魔人來入其心中。轉其身口令破般若波羅蜜。如阿難。佛三問閻浮提樂壽命。亦樂魔入身故三不答佛。阿難得初道猶為魔嬈。何況凡人。復次魔有四種。五眾魔煩惱魔死魔自在天子魔。四魔中多煩惱魔自在天子魔故。令不信般若。自貪著法憎嫉他法。愚癡顛倒故。能破般若波羅蜜。有人言。初因緣煩惱魔。後第四自在天子魔。是二種魔所使故。名為魔所使。堅著邪見貪愛自法。慧根鈍故不識佛意。不信不受甚深般若故破。有人利根堪信魔又不來。但隨惡師教故破般若。有人雖屬惡知識。諸結使薄故。勤精進能信般若波羅蜜。是故二事和合為一。亦屬惡知識。亦深著五眾結使。厚生懈怠心。是故不信般若。是人世世多集瞋恚成其性。瞋相者是不信相。是人剛強自高。輕賤說法人。我智德如是尚不能解。況汝愚賤而能知之。以是瞋恚憍慢多故。破般若波羅蜜<p>【經】須菩提白佛言。世尊。是般若波羅蜜。不勤精進。種不善根。惡友相得人。難信難解。佛言。如是如是。須菩提。是深般若波羅蜜不勤精進。種不善根惡友相得人難信難解。須菩提白佛言。世尊。是般若波羅蜜云何甚深難信難解。須菩提。色不縛不解。何以故。無所有性。是色受想行識不縛不解。何以故。無所有性。是受想行識檀波羅蜜不縛不解。何以故。無所有性。是檀波羅蜜尸羅波羅蜜不縛不解。何以故。無所有性。是尸羅波羅蜜。羼提波羅蜜不縛不解。何以故。無所有性。是羼提波羅蜜。毘梨耶波羅蜜不縛不解。何以故。無所有性。是毘梨耶波羅蜜。禪波羅蜜不縛不解。何以故。無所有性。是禪波羅蜜。般若波羅蜜不縛不解。何以故。無所有性。是般若波羅蜜。須菩提。內空不縛不解。何以故。無所有性。是內空乃至無法有法空不縛不解。何以故。無所有性。是無法有法空四念處不縛不解。何以故。無所有性。是四念處乃至一切智。一切種智不縛不解。何以故。無所有性。是一切種智。須菩提色本際不縛不解。何以故。本際無所有性。是色受想行識。乃至一切種智本際不縛不解何以故。本際無所有性。是一切種智。須菩提。色後際不縛不解。何以故。後際無所有性。是色受想行識。乃至一切種智。後際不縛不解。何以故。後際無所有性。是一切種智。須菩提。現在色不縛不解。何以故。現在無所有性。是色受想行識。乃至現在一切種智不縛不解。何以故。現在無所有性。是一切種智。須菩提白佛言。世尊。是般若波羅蜜不勤精進。不種善根惡友相得。懈怠少進喜忘無巧便慧。如此之人實難信難解。如是如是。須菩提。是般若波羅蜜不勤精進。不種善根惡友相得繫屬於魔。懈怠少進喜忘無巧便慧。如此之人實難信難解。何以故。色淨果亦淨。受想行識淨果亦淨。乃至阿耨多羅三藐三菩提淨果亦淨。復次須菩提。色淨故。即般若波羅蜜淨。般若波羅蜜淨即色淨。受想行識淨。故即般若波羅蜜淨。般若波羅蜜淨。即受想行識淨。乃至一切種智淨。即般若波羅蜜淨。般若波羅蜜淨。即一切種智淨。色淨般若波羅蜜淨。無二無別無斷無壞。乃至一切種智淨。般若波羅蜜淨。無二無別無斷無壞。復次須菩提。不二淨故色淨。不二淨故。乃至一切種智淨。何以故。是不二淨色淨。乃至一切種智淨。無二無別故。我淨眾生淨。乃至知者見者淨故色淨。受想行識淨。乃至一切種智淨。色淨乃至一切種智淨故。我眾生乃至知者見者淨。何以故。我眾生乃至知者見者淨。色淨乃至一切種智淨。不二不別無斷無壞<p>【論】釋曰。爾時須菩提白佛言。是般若波羅蜜甚深故。懈怠隨惡知識。種不善根故難信。與上相違。名為信般若波羅蜜。佛可其言。須菩提更問是般若波羅蜜。云何甚深故難信。佛答。色等諸法無縛無解。三毒是縛。三解脫門是解。是三毒等諸煩惱虛誑不實。從和合因緣生。無自性故無縛。無縛故無解。破是三毒故。三解脫門亦空。復次取相著法顛倒。一切煩惱等是縛縛法。若實定有自性者則不可解。若實定有誰能破者。若破即墮斷滅中。若取相顛倒等諸煩惱。虛誑不實亦無所斷。復次一切心心數法。憶想分別取相皆縛在緣中。若入諸法實相中。知皆是虛誑。如上品中說。心清淨相者。即是非心相是縛。空故解亦空。如是等種種因緣故。色等諸法不縛不解。此中佛自說因緣。色等諸法有為作法。從因緣和合生故。無有定性故。說無所有性。是色等諸法。復次色等諸法三世中不縛不解。如破三世中說。是時須菩提。知般若波羅蜜非甚深非不甚深。如後品中說。若謂般若波羅蜜甚深。則遠離般若波羅蜜。以是故白佛言。世尊惡人以般若波羅蜜甚深難解非謂善人。惡人者不與般若相應。不一心勤精進。不種解般若波羅蜜善根。隨破壞般若。惡師懈怠者。著世間樂不願出世間。如此人若有精進少不足言。諸煩惱亂心故。喜忘善不善法相不破憍慢。不除邪見戲論故。求諸法實相。不知分別諸法相好醜。是名無巧便慧。有如是等惡法故。是人難解甚深般若。佛可其意言如是如是。問曰。須菩提說中無有魔事。佛說中何以益魔事。答曰。須菩提直說內外因緣不具足。佛今具足說故。言是人為魔所使。佛更欲說甚深難解相告須菩提。色等諸法淨故果亦淨。四念處。是色等諸法果。何以故。觀色等諸法不淨無常等。即得身念處。餘念如上說。是中四念處性無漏。斷煩惱為涅槃故清淨。見果淨故知因亦淨。問曰。先說觀色不淨無常等得身念處。云何言果淨故知因亦淨。答曰。不淨觀是初入門非實觀。是故不入十六聖行。是十六行中。觀無常苦空無我。不觀不淨。淨顛倒故生婬欲。破淨故言不淨非是實。是故不淨不入十六聖行。但是得解觀。是般若中不觀常不觀無常。不觀淨不觀不淨等。常無常淨不淨空實等諸觀滅。戲論滅是色實相。色實相淨故果亦淨。復次佛此中自說因緣。般若波羅蜜如虛空。畢竟淨無所染污。是般若波羅蜜觀色等。諸法實相不生不滅。行六波羅蜜。修四念處等。如是可得般若波羅蜜。是般若波羅蜜三種因緣。正觀正行正修。是故言般若波羅蜜淨故。色等諸法淨。色等諸法淨故。般若波羅蜜淨。所以者何。色等諸法般若波羅蜜。實相中無二無別。不異不別不離不散故不斷不壞。復次如我法乃至十方三世中求不可得。於五眾中。但有假名眾生乃至知者見者亦如是。如我空無所有清淨故。一切法亦如是<p>【經】復次須菩提。婬淨故色淨。乃至一切種智淨。何以故。婬淨色淨乃至一切種智淨不二不別。瞋癡淨故色淨。乃至一切種智淨。何以故。瞋癡淨色淨。乃至一切種智淨不二不別。復次須菩提。無明淨故諸行淨。諸行淨故識淨。識淨故名色淨。名色淨故六入淨。六入淨故觸淨。觸淨故受淨。受淨故愛淨。愛淨故取淨。取淨故有淨。有淨故生淨。生淨故老死淨。老死淨故。般若波羅蜜淨。般若波羅蜜淨故。乃至檀波羅蜜淨。檀波羅蜜淨故內空淨。內空淨故乃至無法有法空淨。無法有法空淨故四念處淨。四念處淨故乃至一切智淨。一切智淨故一切種智淨。何以故。是一切智淨一切種智淨。不二不別無斷無壞。復次須菩提。般若波羅蜜淨故色淨。乃至般若波羅蜜淨故一切智淨。是般若波羅蜜淨。一切智淨。不二不別故。須菩提。禪波羅蜜淨故乃至一切智淨。毘梨耶波羅蜜。羼提波羅蜜。尸羅波羅蜜。檀波羅蜜淨故乃至一切智淨。內空淨故乃至一切智淨。四念處淨故乃至一切智淨。復次須菩提。一切智淨故乃至般若波羅蜜淨。如是一一如先說。復次須菩提。有為淨故無為淨。何以故。有為淨無為淨。不二不別無斷無壞故。復次須菩提。過去淨故未來現在淨。未來淨故過去現在淨。現在淨故過去未來淨。何以故。現在淨過去未來淨。不二不別無斷無壞故<p>【論】問曰。佛說三毒是垢穢不淨。此中云何言婬欲等淨故色等亦淨。答曰。佛說三毒實性清淨故。色等諸法亦清淨。三毒淨色等淨故。不二不別。欲廣說三毒清淨及三毒清淨果報因緣故。說無明淨故。諸行亦淨。無明淨者。所謂無明畢竟空。如破無明十喻中說。從十二因緣。乃至一切種智亦如是。是故色等無明等。諸法清淨故。般若波羅蜜清淨。般若波羅蜜清淨故。諸菩薩所行法。所謂禪波羅蜜。乃至一切種智皆清淨。禪波羅蜜等諸法亦如是。復次用十八空故。色等乃至一切種智空。乃至一切種智空故。十八空亦空一切種智不離十八空。十八空不離一切種智。是故言不二不別。空者即是清淨。今色乃至一切種智一法為首。餘法各各為首。展轉皆清淨。復次諸法多無量故。略說有為無為。有為法實相。即是無為法。知淨行者。於諸法中求常樂我淨不可得。若不可得。是為實知有為法。實知不可得。即是無為法。是故說有為法淨故。無為法清淨。復次因有為法故。知無為法。聖人得是無為法。說有為法相。是故說有為法清淨故。無為法清淨。無為法清淨故。有為法清淨。有為法在三世中故說。過去世清淨故。未來世亦清淨。未來世清淨故。過去世亦清淨。所以者何。如過去世破壞散滅無所有故空。未來世。未生未有故空。二世無故。現在亦無。何以故。有先有後知有現在。復次有為法。念念生滅故無住時。住時無故。無現在世。三世空故。有為法空。有為法空故。無為法空。空即是畢竟清淨不破不壞。無戲論如虛空。如是般若波羅蜜畢竟清淨。三世諸佛法藏。破是能宣示實相般若言說文字故墮地獄。問曰。若不信般若墮地獄。信者得作佛。若有五逆罪破戒邪見懈怠之人。信是般若。是人得成佛不。復有持戒精進者。而不信般若。是云何墮地獄。答曰。破般若有二種。一者佛口所說。弟子誦習書作經卷。愚人謗言非是佛說。是魔若魔民所作。亦是斷滅邪見人手筆。莊嚴口力者說。或言雖是佛說。其中處處餘人增益。或有人著心分別取相。說般若波羅蜜。口說空法而心著有。初破者墮大地獄。不得聖人說般若意故。第二破著心論議者。是不名為破般若。如調達出佛身血祇域亦出佛身血。雖同一名出血。心異故。一人得罪一人得福。如畫作佛像一人以像不好故破一人以惡心故破。以心不同故。一人得福一人得罪。破般若波羅蜜者亦如是。復次或有人破般若。雖不瞋不輕佛。自用心憶想分別是甚深法。一切智人所說。應有深妙法。云何言都空。佛以無著心。為度眾生故說法。是人以著心取相故。起口業毀呰。破壞般若。能起身業。手麾非撥指毀令去。與二種不信相違故。名二種信。一者知般若實義。信得如說果報。二者信經卷言語文字。得功德少。邪見罪重故。雖持戒等身口業好。皆隨邪見惡心。如佛自說喻譬。如種苦種。雖復四大所成皆作苦味。邪見人亦如是。雖持戒精進皆成惡法。與此相違名為正見。五逆罪人惡罪常覆心。疑今世後世業果。何況能信甚深般若。雖復書經卷供養望免惡罪。去般若大遠。或有遇善知識。先世精進福德。利智第一信般若波羅蜜清淨因緣。能得如所說果報。如阿闍世王。殺父之罪。蒙佛文殊師利善知識故。除其重罪。得如所說般若果報。受無上道記<p><b>　　<A NAME="n137"></A>大智度論釋歎淨品第四十二</b><p>【經】爾時舍利弗白佛言。世尊。是淨甚深。佛言。畢竟淨故。舍利弗言。何法淨故是淨甚深。佛言。色淨故是淨甚深。受想行識淨故。四念處淨故。乃至八聖道分淨故。佛十力淨故。乃至十八不共法淨故。菩薩淨故。佛淨故。一切智一切種智淨故。是淨甚深。世尊。是淨明。佛言。畢竟淨故。舍利弗言。何法淨故是淨明。佛言。般若波羅蜜淨故是淨明。乃至檀波羅蜜淨故是淨明。四念處乃至一切智淨故是淨明。世尊。是淨不相續。佛言。畢竟淨故。舍利弗言。何法不相續故。是淨不相續。佛言。色不去不相續故。是淨不相續。乃至一切種智不去不相續故。是淨不相續。世尊。是淨無垢。佛言。畢竟淨故。舍利弗言。何法無垢故是淨無垢。佛言。色性常淨故是淨無垢。乃至一切種智性常淨故是淨無垢。世尊。是淨無得無著。佛言。畢竟淨故。舍利弗言。何法無得無著故。是淨無得無著。佛言。色無得無著故。是淨無得無著。乃至一切種智無得無著故。是淨無得無著。世尊。是淨無生。佛言。畢竟淨故。舍利弗言。何法無生故是淨無生。佛言。色無生故。是淨無生。乃至一切種智無生故。是淨無生。世尊。是淨不生欲界中。佛言。畢竟淨故。舍利弗言。云何是淨不生欲界中。佛言。欲界性不可得故。是淨不生欲界中。世尊。是淨不生色界中。佛言。畢竟淨故<p>舍利弗言。云何是淨不生色界中。佛言。色界性不可得故。是淨不生色界中。世尊。是淨不生無色界中。佛言。畢竟淨故。舍利弗言。云何是淨不生無色界中。佛言。無色界性不可得故。是淨不生無色界中。世尊。是淨無知。佛言。畢竟淨故。舍利弗言。云何是淨無知。佛言。諸法鈍故。是淨無知世尊。色無知是淨淨。佛言。畢竟淨故。舍利弗言。云何色無知是淨淨。佛言。色自性空故色無知是淨淨。世尊。受想行識無知是淨淨。佛言。畢竟淨故。舍利弗言。云何受想行識無知是淨淨。佛言。受想行識自性空故無知是淨淨。世尊。一切法淨故是淨淨。佛言。畢竟淨故。舍利弗言。云何一切法淨故是淨淨。佛言。一切法不可得故。一切法淨是淨淨。世尊。是般若波羅蜜。於薩婆若無益無損。佛言。畢竟淨故。舍利弗言。云何般若波羅蜜。於薩婆若無益無損。佛言。法常住相故。般若波羅蜜。於薩婆若無益無損。世尊。是般若波羅蜜淨。於諸法無所受。佛言。畢竟淨故。舍利弗言。云何般若波羅蜜淨。於諸法無所受。佛言。法性不動故。是般若波羅蜜淨。於諸法無所受<p>【論】釋曰。是淨甚深者。淨有二種。一者智慧淨。二者所緣法淨。此二事相待。離智淨無緣淨。離緣淨無智淨。所以者何。一切心心數法從緣生。若無緣則智不生。譬如無薪火無所然。以有智故知緣為淨。無智則不知緣淨。此中智淨緣淨相待世間常法。是中說離智離緣諸法實相本自清淨。為心心數法所緣則污染不清淨。譬如百種美食與毒同器則不可食。諸法實相常淨。非佛所作。非菩薩辟支佛聲聞一切凡夫所作。有佛無佛常住不壞相。在顛倒虛誑法及果報中則污染不淨。是清淨有種種名字。或名如法性實際。或名般若波羅蜜。或名道。或名無生無滅空無相無作無知無得。或名畢竟空等。如是等無量無邊名字。舍利弗觀是般若波羅蜜相。雖不可見不可聞不可說不可破壞而誹謗得無量罪。信受正行則得無上果報。舍利弗發希有歡喜心。而白佛言。世尊。是淨甚深。佛答。汝所見者以為希有。實相中復過汝所見。一切法中。畢竟淨無所著。乃至淨體亦不著。是名畢竟清淨。復次清淨主。所謂十方三世諸佛。諸佛亦不著是清淨。是故言畢竟清淨故是清淨。般若波羅蜜。能令一切賢聖無邊苦盡。有是大利益。而亦不著是般若波羅蜜。如是有無量因緣畢竟清淨。是淨甚深。舍利弗問。何法畢竟清淨故是淨甚深。佛答。色等諸法清淨故。是淨甚深。所以者何。色等諸法本末因果清淨故。是淨甚深。如上品中說。菩薩於色等法中觀行斷故。得如是清淨。以是故。名色等清淨。是淨能破一切法中戲論無明能與畢竟空智慧光明。是故言淨明。行檀波羅蜜等諸菩薩妙法故。得是淨明。是淨能與有餘涅槃故。言是淨明。今與無餘涅槃故。言是淨不相續。先以空等三三昧捨諸善法。後壽命自然盡故。色等五眾不去。亦不相續故淨不相續。以百八諸煩惱不能遮覆污染淨故。言淨無垢。行如是諸法實相不二道。從苦法忍乃至十五心是名得。第十六心得沙門果。是名著。著者著不墮落。得之別名也。復次行六波羅蜜。乃至生柔順忍。是名得。能生無生法忍入菩薩位。是名著。是清淨法中。用無所得心。無此二事故。名無得無著。行如是法知一切法畢竟空。畢竟空故不取相。不取相故。不起不作三種業。不作業故。一切世間無生。世間所謂三界。此中二因緣故不生。一者三種生業不起故。二者三界自性不可得故。此中佛總說因緣。所謂三界自性空。是故說三界色等諸法自性不可得。是淨無知諸法鈍故。如上品中說。一切諸法性常不生。不生故不可得。不可得故畢竟清淨。舍利弗得聲聞波羅蜜。佛為一切智人。是二人問答故。諸菩薩貪著是般若波羅蜜。是故舍利弗。欲斷其貪著故。說言世尊般若波羅蜜。雖有如是功德。畢竟清淨故。於薩婆若亦無益無損。如夢如幻。中雖有得失。亦無益無損。如虛空畢竟清淨無所有。亦因是虛空有所成濟。亦不得言空有所作。亦不得言空無所益。檀波羅蜜。因般若波羅蜜有所作。是故言般若波羅蜜無益無損。般若波羅蜜。觀一切法有失不淨。無常苦空無我不生不滅非不生非不滅等。種種因緣讚歎。滅諸觀戲論斷語言道。是故說般若波羅蜜清淨。於諸法無所受。滅諸觀戲論斷語言道。即是入法性相。是故此中說法性不動故<p>【經】爾時慧命須菩提白佛言。世尊。我淨故色淨。佛言。畢竟淨故。須菩提言。以何因緣。我淨故色淨畢竟淨。佛言。我無所有故。色無所有畢竟淨。世尊。我淨故受想行識淨。佛言。畢竟淨故。須菩提言。何因緣故。我淨故受想行識淨畢竟淨。佛言。我無所有故。受想行識無所有畢竟淨。世尊。我淨故檀波羅蜜淨。我淨故尸羅波羅蜜淨。我淨故羼提波羅蜜淨。我淨故毘梨耶波羅蜜淨。我淨故禪波羅蜜淨。世尊。我淨故般若波羅蜜淨。世尊。我淨故四念處淨。世尊。我淨故乃至八聖道分淨。世尊。我淨故佛十力淨。世尊。我淨故乃至十八不共法淨。佛言。畢竟淨故。須菩提言。何因緣故。我淨檀波羅蜜淨。我淨乃至十八不共法淨。佛言。我無所有故。檀波羅蜜無所有淨。乃至十八不共法無所有故淨。世尊。我淨故須陀洹果淨。我淨故斯陀含果淨。我淨故阿那含果淨。我淨故阿羅漢果淨。我淨故辟支佛道淨。我淨故佛道淨。佛言。畢竟淨。須菩提言。何因緣故。我淨須陀洹果淨。斯陀含果淨。阿那含果淨。阿羅漢果淨。辟支佛道淨。佛道淨。佛言。自相空故。世尊。我淨故一切智淨。佛言。畢竟淨故。須菩提言。何因緣故。我淨故一切智淨。佛言。無相無念故。世尊。以二淨故無得無著佛言。畢竟淨。須菩提言。何因緣故。以二淨故。無得無著是畢竟淨。佛言。無垢無淨故。世尊。我無邊故。色淨受想行識淨。佛言。畢竟淨。須菩提言。何因緣故。我無邊故。色淨受想行識淨。佛言。畢竟空無始空故。須菩提白佛言。世尊。若菩薩摩訶薩能如是知。是名菩薩摩訶薩般若波羅蜜。佛言。畢竟淨故。須菩提言。何因緣故。菩薩摩訶薩能如是知。是名菩薩摩訶薩般若波羅蜜。佛言。知道種故。世尊。若菩薩摩訶薩行般若波羅蜜。以方便力故作是念。色不知色。受想行識不知識。過去法不知過去法。未來法不知未來法。現在法不知現在法。佛言。菩薩摩訶薩行般若波羅蜜。以方便力故。不作是念。我施與彼人。我持戒如是持戒。我修忍如是修忍。我精進如是精進。我入禪如是入禪。我修智慧如是修智慧。我得福德如是得福德。我當入菩薩法位中。我當淨佛世界成就眾生。當得一切種智。須菩提。是菩薩摩訶薩行般若波羅蜜。以方便力故。無諸憶想分別。內空外空內外空空空大空第一義空有為空無為空無始空散空性空諸法空自相空故。須菩提。是名菩薩摩訶薩行般若波羅蜜。方便力故無所礙<p>【論】釋曰。佛初命須菩提說般若。有所說不應求其因緣。若餘人所說者當求因緣。舍利弗已問清淨相佛作證。今須菩提說清淨相。佛亦為證。我淨故五眾淨者。如我畢竟無所有不可得。五眾亦如是。畢竟空即是我清淨。五眾清淨解我空易。解五眾空難。是故以易解喻難解。六波羅蜜。乃至十八不共法。須陀洹果乃至佛道亦如是。我淨故是法亦淨。問曰。上言我無所有故。色乃至十八不共法亦無所有。今何以說須陀洹果乃至佛道自相空。答曰。我從和合因緣假名生。於無我中有我顛倒。是故說我虛妄無所有。以五眾著處因緣故無所有。檀波羅蜜等諸法。雖善是有為作法。菩薩所著故言無所有。須陀洹果等是無為法。無為法自相空。所謂無生無滅無住異。故是故不說無所有。但言自相空。復次有為法中邪行多故。說無所有。無為法中。無生無滅無邪行故。說自相空。我淨一切種智淨者。以菩薩深著故。無相無念。無相者。是無相三昧。無念者。於無相三昧亦不念。今須菩提。知般若波羅蜜真清淨故白佛。用二淨故無得無著。清淨有二種。一者用二法清淨。二者用不二法清淨。二法清淨是名字清淨。用不二法清淨者。是真清淨。佛言。諸法畢竟空相。云何以二法清淨有得有著。此中說因緣。所謂一切法無垢無淨。二清淨中分別是垢是淨。我無邊故。五眾清淨者。如我空。空故無邊。五眾亦如是。問曰。常言畢竟清淨故。今何以言畢竟空無始空。答曰。畢竟空。即是畢竟清淨。以人畏空故言清淨。此中說我無邊。我即眾生眾生空。何以故。無始空故。問曰。能如是知是名般若者。能以眾生空法空。以一切法畢竟空。是名般若波羅蜜。般若波羅蜜。即是畢竟清淨。佛常答畢竟空。是故問。若畢竟空。云何言菩薩能如是知是名菩薩般若(難畢竟空也以畢竟空無知故)佛言。知道種故。菩薩雖知一切法畢竟空。欲令眾生得此畢竟空遠離著心。畢竟空但為破著心。故說。非是實空(畢竟空即是答道種智)爾時須菩提白佛言。世尊。行般若者作是念。色不知色等。佛意般若無定相。但以道種智故分別說。令菩薩行般若。有方便故。法雖畢竟空亦如是。知色不知色法等。觀一切法畢竟空。唯有能觀智慧在。不應畢竟空以引導眾生著心令入畢竟空。佛答。若菩薩行般若。有方便能觀外法畢竟空。色不知色等。內自觀內心亦如是。方便力故。若行檀時不作是念。我施與彼彼是受施。須菩提色不知色等者。一切法空故不相知。不相知故無所作。破二事。所謂受者所施物(此二事皆是外也)今破與者。乃至我修一切種智亦如是。此中說因緣。菩薩行般若方便故。無如是分別。以內空故。乃至自相空。是十三空破諸法盡。後五種空總相說。是名菩薩無所礙。無所礙者。以是諸空於一切法無所礙<p class='juan'>
大智度論卷第六十三</p>
</body></html>
