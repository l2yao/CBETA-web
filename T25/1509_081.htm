<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T25 </TITLE>
</head>
<BODY>

<p class='juan'>
大智度論釋六度品第六十八之餘(卷八十一)<p><span class='byline'>　　　　聖者龍樹造</span><br><p><span class='byline'>　　　　後秦龜茲國三藏鳩摩羅什譯</span><br></p>
<p>【經】須菩提白佛言。世尊。云何菩薩摩訶薩住羼提波羅蜜取檀波羅蜜。佛言。菩薩從初發心乃至坐道場。於其中間若一切眾生來瞋恚罵詈若節節支解。菩薩住於忍辱作是念。我應布施一切眾生不應不與。是眾生須食與食。須飲與飲乃至資生所須盡皆與之。持是功德與一切眾生共之。迴向阿耨多羅三藐三菩提。是菩薩迴向時不生二心。誰迴向者。迴向何處。是為菩薩住羼提波羅蜜取檀波羅蜜。世尊。云何菩薩摩訶薩住羼提波羅蜜取尸羅波羅蜜。佛言。菩薩從初發心乃至坐道場。於其中間終不奪他命。不與不取乃至不邪見。亦不貪聲聞辟支佛地。持是功德與一切眾生共之。迴向阿耨多羅三藐三菩提。是菩薩迴向時三種心不生。誰迴向阿耨多羅三藐三菩提。用何法迴向。迴向何處。是為菩薩住羼提波羅蜜取尸羅波羅蜜。世尊。云何菩薩摩訶薩住羼提波羅蜜取毘梨耶波羅蜜。佛言。菩薩住羼提波羅蜜生精進作是念。我當往一由旬若十由旬百千萬億由旬過一世界乃至過百千萬億世界。乃至教一人令持五戒。何況令得須陀洹果乃至阿羅漢果辟支佛道阿耨多羅三藐三菩提。持是功德與一切眾生共之。迴向阿耨多羅三藐三菩提。是為菩薩住羼提波羅蜜取毘梨耶波羅蜜。世尊。云何菩薩摩訶薩住羼提波羅蜜取禪波羅蜜。佛言。菩薩住羼提波羅蜜離欲離惡不善法有覺有觀。離生喜樂入初禪。乃至入第四禪。是諸禪中淨心心數法皆迴向薩婆若。迴向時是菩薩諸禪及禪支皆不可得。是為菩薩住羼提波羅蜜取禪波羅蜜。世尊。云何菩薩摩訶薩住羼提波羅蜜取般若波羅蜜。佛言。菩薩住羼提波羅蜜觀諸法若離相若寂滅相若無盡相。不以寂滅相作證。乃至坐道場得一切種智。從道場起便轉法輪。是為菩薩住羼提波羅蜜取般若波羅蜜。不取不捨故。須菩提白佛言。世尊。云何菩薩摩訶薩住毘梨耶波羅蜜取檀波羅蜜。佛告須菩提。菩薩住毘梨耶波羅蜜。身心精進不懈不怠作是念。我必應當得阿耨多羅三藐三菩提不應不得。是菩薩為利益眾生故。往一由旬若百千萬億由旬。若過一世界若過十世界。若過百千萬億世界。住毘梨耶波羅蜜中。若不能得一人教令入佛道中。若聲聞道中。若辟支佛道中。或得一人教令行十善道。精進不懈法施及以財施令具足。持是功德與眾生共之。迴向阿耨多羅三藐三菩提。不迴向聲聞辟支佛地。是為菩薩住毘梨耶波羅蜜取檀波羅蜜。世尊。云何菩薩摩訶薩住毘梨耶波羅蜜取尸羅波羅蜜。佛言。菩薩住毘梨耶波羅蜜。從初發意乃至坐道場。自不殺生不教他殺。讚不殺生法。歡喜讚歎不殺生者。乃至自遠離邪見。教他遠離邪見。讚不邪見法。歡喜讚歎不邪見者。是菩薩住尸羅波羅蜜因緣不求欲界色界無色界福。不求聲聞辟支佛地。持是功德與眾生共之。迴向阿耨多羅三藐三菩提。不生三種心。不見迴向者。不見迴向法。不見迴向處。是為菩薩住毘梨耶波羅蜜取尸羅波羅蜜。世尊。云何菩薩摩訶薩住毘梨耶波羅蜜取羼提波羅蜜。佛言。菩薩住毘梨耶波羅蜜。從初發意乃至坐道場。於其中間若人若非人來節節支解。菩薩作是念。割我者誰。截我者誰。奪我者誰。復作是念。我大得善利。我為眾生故受身。眾生還自來取。是時菩薩正憶念諸法實相。持是功德與眾生共之。迴向阿耨多羅三藐三菩提。不向聲聞辟支佛地。是為菩薩住毘梨耶波羅蜜取羼提波羅蜜。世尊。云何菩薩摩訶薩住毘梨耶波羅蜜取禪波羅蜜。佛言。菩薩住毘梨耶波羅蜜離欲離惡不善法有覺有觀。離生喜樂入初禪第二第三第四禪。入慈悲喜捨。乃至入非有想非無想處。持是禪無量心無色定不受果報。生於利益眾生之處。以六波羅蜜成就眾生。所謂檀波羅蜜乃至般若波羅蜜。從一佛土至一佛土。親近供養諸佛種善根。是為菩薩住毘梨耶波羅蜜取禪波羅蜜。世尊。云何菩薩摩訶薩住毘梨耶波羅蜜取般若波羅蜜。佛言。菩薩住毘梨耶波羅蜜不見檀波羅蜜法。不見檀波羅蜜相。乃至不見禪波羅蜜法。不見禪波羅蜜相。四念處乃至一切種智。亦不見法亦不見相。不見一切法非法非非法。於一切法中無所著。是菩薩所作如所言。是為菩薩住毘梨耶波羅蜜取般若波羅蜜。須菩提白佛言。世尊。云何菩薩摩訶薩住禪波羅蜜取檀波羅蜜。佛言。菩薩摩訶薩住禪波羅蜜離諸欲離惡不善法。有覺有觀離生喜樂。入初禪第二第三第四禪。入慈悲喜捨。乃至入非有想非無想處。住禪波羅蜜中心不亂。行二施以施眾生。法施財施。自行二施教他行二施。讚歎二施法。歡喜讚歎行二施者。持是功德與眾生共之。迴向阿耨多羅三藐三菩提。不向聲聞辟支佛地。是為菩薩住禪波羅蜜取檀波羅蜜。世尊。云何菩薩摩訶薩住禪波羅蜜取尸羅波羅蜜。佛言。菩薩住禪波羅蜜不生婬欲瞋恚愚癡心。不生惱他心。但修行一切智相應心。持是功德與眾生共之。迴向阿耨多羅三藐三菩提。不向聲聞辟支佛地。是為菩薩住禪波羅蜜取尸羅波羅蜜。世尊。云何菩薩摩訶薩住禪波羅蜜取羼提波羅蜜。佛言。菩薩住禪波羅蜜。觀色如聚沫。觀受如泡觀想如野馬。觀行如芭蕉。觀識如幻。作是觀時。見五眾無堅固相。作是念。割我者誰。截我者誰。誰受誰想誰行誰識。誰罵者誰受罵者誰生瞋恚。是為菩薩住禪波羅蜜取羼提波羅蜜。世尊。云何菩薩摩訶薩住禪波羅蜜取毘梨耶波羅蜜。佛言。菩薩住禪波羅蜜離欲離惡不善法。有覺有觀離生喜樂。入初禪第二第三第四禪。是諸禪及支取相生種種神通。履水如地入地如水。如先說。天耳聞二種聲。若天若人。知他心。若攝心若亂心。乃至有上心無上心。憶種種宿命。如先說。以天眼淨過人眼。見眾生乃至如業受報。如先說。菩薩住是五神通。從一佛世界至一佛世界。親近供養諸佛種善根。成就眾生淨佛世界。持是功德與眾生共之。迴向阿耨多羅三藐三菩提。是為菩薩住禪波羅蜜取毘梨耶波羅蜜。世尊。云何菩薩摩訶薩住禪波羅蜜取般若波羅蜜。佛言。菩薩住禪波羅蜜。不得色不得受想行識。不得檀波羅蜜尸羅波羅蜜羼提波羅蜜毘梨耶波羅蜜禪波羅蜜。不得般若波羅蜜。不得四念處。乃至不得一切種智。不得有為性。不得無為性。不得故不作。不作故不生。不生故不滅。何以故。有佛無佛是如法相法性常住不生不滅。常一心應薩婆若行。是為菩薩住禪波羅蜜取般若波羅蜜。須菩提白佛言。世尊云何菩薩摩訶薩住般若波羅蜜取檀波羅蜜。佛言。菩薩住般若波羅蜜。內空內空不可得。外空外空不可得。內外空內外空不可得。空空空空不可得。乃至一切法空一切法空不可得。菩薩住是十四空中。不得色相若空若不空。不得受想行識相若空若不空。不得四念處若空若不空。乃至不得阿耨多羅三藐三菩提若空若不空。不得有為性無為性若空若不空。是菩薩摩訶薩如是住般若波羅蜜中有所布施。若飲食衣服種種資生之具。觀是布施空。何等空。施者受者及財物空。不令慳著心生。何以故。菩薩摩訶薩行般若波羅蜜。從初發意乃至坐道場。無有妄想分別。如諸佛得阿耨多羅三藐三菩提時無慳著心。菩薩摩訶薩亦如是。行般若波羅蜜時無慳著心。是菩薩所可尊者般若波羅蜜。是為菩薩住般若波羅蜜取檀波羅蜜。世尊。云何菩薩摩訶薩住般若波羅蜜取尸羅波羅蜜。佛言。菩薩住般若波羅蜜。不生聲聞辟支佛心。何以故。是菩薩聲聞辟支佛地不可得。趣向聲聞辟支佛心亦不可得。是菩薩摩訶薩從初發意乃至坐道場。於其中間自不殺生。不教他殺生。讚不殺生法。歡喜讚歎不殺生者。乃至自不邪見。不教他邪見。讚不邪見法。歡喜讚歎不邪見者。以是持戒。無法可取若聲聞若辟支佛地。何況餘法。是為菩薩住般若波羅蜜取尸羅波羅蜜。世尊。云何菩薩摩訶薩住般若波羅蜜取羼提波羅蜜。佛言。菩薩住般若波羅蜜隨順法忍生。作是念。此法中無有法若起若滅若生若死若受罵詈若受惡口若割若截若破若縛若打若殺。是菩薩從初發意乃至坐道場。若一切眾生。來罵詈惡口刀杖瓦石割截傷害心不動。作是念。甚可怪。此諸法中無有法受罵詈惡口割截傷害者。而眾生受苦惱。是為菩薩住般若波羅蜜取羼提波羅蜜。世尊。云何菩薩摩訶薩住般若波羅蜜取毘梨耶波羅蜜。佛言。菩薩住般若波羅蜜為眾生說法。令行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜。教令行四念處乃至八聖道分。令得須陀洹果斯陀含阿那含阿羅漢果辟支佛道。令得阿耨多羅三藐三菩提。不住有為性中。不住無為性中。是為菩薩住般若波羅蜜取毘梨耶波羅蜜。世尊。云何菩薩摩訶薩住般若波羅蜜取禪波羅蜜。佛言。菩薩住般若波羅蜜除諸佛三昧。入餘一切三昧。若聲聞三昧。若辟支佛三昧。若菩薩三昧。皆行皆入。是菩薩住諸三昧。逆順出入八背捨。何等八。內有色相外觀色是初背捨。內無色相外觀色二背捨。淨背捨身作證三背捨。過一切色相滅有對相。不念種種相故。入無量虛空處四背捨。過一切虛空處入無邊識處五背捨。過一切識處入無所有處六背捨。過一切無所有處入非有想非無想處七背捨。過一切非有想非無想處。入滅受想處八背捨。於是八背捨逆順出入九次第定。何等九。離諸欲離諸惡不善法。有覺有觀離生喜樂入初禪。乃至過非有想非無想處。入滅受想定。是名九次第定逆順出入。是菩薩依八背捨九次第定。入師子奮迅三昧。云何名師子奮迅三昧。須菩提。菩薩離欲惡不善法。有覺有觀。離生喜樂。入初禪乃至入滅受想定。從滅受想定起。還入非有想非無想處。從非有想非無想處起。乃至還入初禪。是菩薩依師子奮迅三昧入超越三昧。云何為超越三昧。須菩提。菩薩離欲離諸惡不善法。有覺有觀。離生喜樂入初禪。從初禪起乃至入非有想非無想處。非有想非無想處起入滅受想定。滅受想定起還入初禪。從初禪起入滅受想定。滅受想定起還入二禪。二禪起入滅受想定。滅受想定起入三禪。三禪起入滅受想定。滅受想定起入四禪。四禪起入滅受想定。滅受想定起入空處。空處起入滅受想定。滅受想定起入識處。識處起入滅受想定。滅受想定起入無所有處。無所有處起入滅受想定。滅受想定起入非有想非無想處。非有想非無想處起入滅受想定。滅受想定起入散心中。散心中起入滅受想定。滅受想定起還入散心中。散心中起入非有想非無想處。非有想非無想處起還住散心中。散心中起入無所有處。無所有處起住散心中。散心中起入識處。識處起住散心中。散心中起入空處。空處起住散心中。散心中起入第四禪。第四禪中起住散心中。散心中起入第三禪。第三禪中起住散心中。散心中起入第二禪。第二禪中起住散心中。散心中起入初禪。初禪中起住散心中。是為菩薩摩訶薩住超越三昧得諸法等相。是為菩薩住般若波羅蜜取禪波羅蜜<p>【論】問曰。何以但一波羅蜜為主。答曰。行因緣次第應爾。菩薩有二種在家出家。在家菩薩福德因緣故大富。大富故求佛道因緣。行諸波羅蜜。宜先行布施。何以故。既有財物又知罪福。兼有慈悲心於眾生故。宜先行布施隨次第因緣行諸波羅蜜。出家菩薩以無財故次第宜持戒忍辱禪定。次第所宜故名為主。除財施餘波羅蜜皆出家人所宜行。菩薩以羼提波羅蜜為主。作是願。若人來截割身體不應生瞋心。我今行菩薩道。應具足諸波羅蜜。諸波羅蜜中檀波羅蜜最在初。於檀中所重惜者無過於身。能以施人不惜不瞋能具足忍辱波羅蜜攝取檀。菩薩住忍辱中布施眾生。衣食等諸物盡給與。受者逆罵打害菩薩破其施忍。菩薩作是念。我不應為虛誑身故毀波羅蜜道。我應布施不應生惡心。不以小惡因緣故而生廢退。是菩薩命未盡間增益施心。若命終時二波羅蜜力故。即生好處續行布施。取尸羅波羅蜜者。問曰。住忍辱時不為惡即是戒。何以故。更說住忍取戒波羅蜜。應當住戒攝忍。答曰。此中說相不說次第相生。雖和合而各各有相。若次第法應先戒後忍。戒名不奪他命。忍名不自惜命。是故於忍辱中別說戒相。復次忍名自攝其心不起瞋恚。持戒有二種。一者不惱眾生。二者自為生禪定根本故。有菩薩行忍辱未受持戒法。但以畏罪故。忍辱未能深憐愍眾生。是人或從師聞。或自思惟。持戒是佛道因緣不嬈眾生。我今已能忍辱則行此事易。是名說忍辱能取尸羅波羅蜜。復次忍辱是心數法。持戒是色法。持戒名心生口說受持。忍辱但是心生非受持法。復次身口清淨名持戒。意清淨名忍辱。問曰。禪智波羅蜜亦是心清淨法。何以但說忍辱。答曰。禪智力大故不說。持戒時心未能清淨。須忍辱守心故此經中自說因緣。有菩薩大功德智慧利根。於現在佛所發心行諸波羅蜜。是故世世增益乃至阿耨多羅三藐三菩提不墮惡處。為是菩薩故說。從初發心乃至坐道場。不生瞋心奪眾生命。亦不著二乘。皆是二波羅蜜功德故。離三種心迴向阿耨多羅三藐三菩提。三心者。無人無法無迴向處。無有我心顛倒心。取毘梨耶波羅蜜者。若自集功德。若度眾生。發心不懈。乃至成辦其事。若有遮道因緣心不沒不退。能堪受眾苦。不以久遠勤苦為難。如經中說。是菩薩乃至過千萬由旬。乃至不得一人令入實法得涅槃。是時心亦不愁。若得一人令持五戒等。爾時心歡喜不作是念。我過此無量國土正得此一人以為愁苦。何以故。一人相即是一切人相。一切人相即是一人相。是諸法相不二故。取禪波羅蜜者。是菩薩忍辱力故其心調柔。心調柔故易得禪定。於禪定中得慈悲等諸清淨心心數法。皆以是不著心迴向阿耨多羅三藐三菩提。取般若波羅蜜者。菩薩住眾生忍中忍一切眾生加惡事行大慈悲。是故得大福德。得大福德故心柔軟。心柔軟故易得法忍。所謂一切畢竟無生。住是法忍中觀一切法。空相離相無盡寂滅相如涅槃相。爾時還增長眾生忍。如是畢竟空中誰有罵者誰有害者。爾時具足二忍故不見三事。忍法忍者忍處。如是不戲論一切法故能見一切法空。寂滅相如涅槃。本願求佛道不著是畢竟空法故。乃至未坐道場不證實際。坐道場已具足佛法。得佛道轉法輪。隨意利益眾生。皆是般若波羅蜜力。住毘梨耶波羅蜜取檀波羅蜜者。菩薩初用精進門入諸波羅蜜中。勤行五波羅蜜。身心精進不休不息。精進更無異體。住是精進中不畏阿鼻泥梨苦。何況餘苦。菩薩亦知一切法畢竟空。從畢竟空出。以慈悲心故還起善業不取涅槃。是精進力。菩薩住精進中應作是念。我久久必應當得阿耨多羅三藐三菩提。不應不得。是人過一由旬乃至百千由旬。以財法二事施惠眾生。乃至過百千萬億國土。正使不得一人入三乘。菩薩心亦不悔不沒不作是念。我爾所佛土而不得一人可度。云何可得度一切人。過百千國土或得一人可令行十善不中入三乘。不以一人不得實相故心懷輕悔。復作是念。我今並使此人行十善道。漸以三乘而度脫之。教十善已復以財法二施滿足眾生。持是功德迴向阿耨多羅三藐三菩提。身心精進過無數國為眾生說法。問曰。一切布施皆以精進。何以但言此二施從精進生。答曰。雖一切施皆由精進生。此以多精進力生故。如經說。過百千國土以二施滿足眾生。取尸羅波羅蜜者。菩薩直行十善道。是名尸羅波羅蜜。或從忍辱等波羅蜜生。若菩薩從初發心乃至坐道場。捨十不善道行四十種善道不休不息。是名精進波羅蜜力。有人一種不能行。何況四種。亦以尸羅波羅蜜故不生三界不受二乘。眾生以懈怠煩惱心故生三界中。厭惡生死故捨佛道取小乘。此皆是懈怠相。是故說是菩薩不貪三界不證二乘。取羼提波羅蜜者。菩薩從初發心乃至坐道場。若人若非人來割截身體持去。爾時菩薩破我顛倒善集。畢竟空故作是念。此中無有割者截者。是事皆是凡夫虛誑所見。我得大利我知諸法實相時能入涅槃。但為憐愍眾生故受身。眾生自來取去我不應惜。爾時深入諸法實相。此中無有定相。眾生自生怖畏。以此功德與眾生共之。迴向阿耨多羅三藐三菩提。是中若有罵詈打害。能忍者是為忍。歡喜不退是為精進。是二法或從精進生忍辱。或從忍辱生精進。今從精進生忍辱。取禪波羅蜜者。有人自然得禪定。如劫盡時或有退得生得或上地生下地得。如是雖得禪定不從精進生。有因大布施破慳貪等五蓋即得禪定。或有人持戒清淨修集忍辱故。因小厭心便得禪定。或有人大智慧力故。知欲界無常虛誑不淨即得禪定。禪定雖亦虛誑猶勝欲界。如是雖有精進更因餘法得禪故。不名從精進生。有人不因五法為主。但日夜精進經行坐禪常與心鬥。以信等五力深御五蓋。若心馳散便攝令還。如與賊鬥乃至流汗。如是等人得禪定從精進生。或有菩薩鈍根宿罪所覆。深著世樂馳逸難制。如是人深加精進爾乃得定。譬如有福德之人安坐無事福祿自至。薄福之人勤設方便鬥戰乃得。有福之人自然得者名為福德自至。方便戰鬥得者名為精進而得。如是一切處雖有精進多處受名。取般若波羅蜜者。菩薩精進力故得禪波羅蜜。得禪波羅蜜故生菩薩神通力。二事因緣故以神通力遍至十方。未具足功德欲令具足。天欲教化一切眾生。除四波羅蜜所生般若。餘智慧多從精進生故。住精進為主取智慧。般若波羅蜜者有二種。一者觀諸法實相。於一切法中不見法相不見非法相。二者如所說行人有懈怠心故不能行二事。精進力故能具足行二事。住禪波羅蜜為主。取五波羅蜜者。菩薩住禪波羅蜜中。心調柔不動能觀察諸法實相。譬如密室然燈光照明了。是名住禪波羅蜜生智慧。爾時不惱一切眾生。又加憐愍。是名甚深清淨持戒忍辱。以神通力變化財物具足布施。又遣化人為一切說法。又菩薩從禪起。以清淨柔軟心為眾生說法。是名布施。因禪定力起神通。周至十方導利一切而不懈息。是名精進。又因禪定令四波羅蜜增益。是名禪定生精進。餘義如經廣說。住般若波羅蜜為主。取五波羅蜜者。如經中佛自廣說。問曰。佛雖廣說。其中猶有不解者。今當問。十八空中何以不說四空。答曰。第十四名一切法空。言一切者法無不盡。是故不說。問曰。若爾者但應說十四。何以有十八。答曰。彼中分別一切法相空。一切空皆總入十八空。此中為行者說。行者或行一空二空乃至十四空。隨本所著多少故。有深著邪見者以餘四空。所以者何。有法無法等是外道邪見。是菩薩修慈悲心柔軟故不生如是有無見。復次菩薩以十四空熏心故。於有無中了了不錯。是故不說後四空。問曰。何以故。說菩薩如諸佛無貪著心。此說有何義。答曰。佛斷諸煩惱習不起。菩薩以般若力制令不起。今欲讚歎般若力故結使雖未斷。與佛斷無異。令人知貴般若般若力。故發心作是念。此中無有法若生若滅若受罵詈割截等。問曰。此即是無生忍。何以言柔順忍。答曰。此中說破五眾和合假名眾生不能破法。是故經說無生者滅者無受罵詈者。又是人破我雖觀法空未能深入。猶有著法愛故如得無生忍法而有慈愍眾生。柔順忍中亦有念法空。是二法中一處眾生不可得故名眾生忍。二於法不可得故名為法忍。法忍者不妨眾生忍。眾生忍不妨法忍。但以深淺為別。問曰。超越三昧不得超二。又不從散心而入滅盡定。此中何以如是說。答曰。大小乘法異。不超二者是小乘法中說。菩薩無量福德智慧深入禪定力故能隨意超越。如人力超躑不過丈數。若以天力超之無廣遠之難。又阿毘曇中皆為凡夫人聲聞人說。菩薩則不然。智慧力故入師子奮迅三昧。能於諸法得自在。般若力故能隨意自在說諸法應適眾生。復有菩薩多行般若波羅蜜。知諸法實相安住不動法中。一切世間天及人。無能難詰令傾動者。若得財物布施二種眾生。若施佛若施眾生。以眾生空故其心平等。不貴著諸佛不輕賤眾生。若施貧賤人輕賤故福少。若施諸佛貪著故福不具足。若以金銀寶物及施草木。以法空故亦等無異。斷諸分別一異等諸妄想。入不二法門布施是名財施。法施亦如是。不貪貴有智能受法者。不輕無智不解法者。所以者何。佛法無量不可說不可思議故。若說布施等淺法。及說十二因緣空無相無作。空無相無作等諸甚深法等無異。何以故。是法皆入寂滅不戲論法中故。如是等名般若生布施。復次是菩薩於十方三世諸佛及弟子所修三種功德。隨喜皆與一切眾生共之。迴向阿耨多羅三藐三菩提。智慧力故無所不施。能與眾生福德分。復有菩薩若布施時生種種好心。拔出慳貪根本而行布施。慈心施故滅諸瞋恚。見受者得樂歡喜故滅嫉妒心。恭敬心施受者故破憍慢。了了信知布施果報故破疑及無明。不得與者受者定實故破有無等餘邪見。觀受者如佛觀物如阿耨多羅三藐三菩提相。觀己身從本已來畢竟空。若如是布施不虛誑故。直至阿耨多羅三藐三菩提。如是等相名般若波羅蜜生檀波羅蜜。復次菩薩深入清淨般若波羅蜜故非無眾生。而能受持十善等諸戒。欲破殺生顛倒故有不殺生戒。非實相中有。復次有人為百由旬眾生持戒不殺。有為一閻浮提眾生故持戒不殺。如是等為有量。眾生持戒或有一日持戒。或受五戒十戒。如是等有量持戒。菩薩行般若為無量國土一切眾生故持戒。不為一世二世。如如虛空法性實際住。以畢竟空相故不取是戒相。不憎破戒不著持戒。是名菩薩般若波羅蜜生具足無分別戒。忍辱有二種。一者眾生忍。二者法忍。菩薩深入般若波羅蜜故得諸法忍。能信受無量佛法心無是非分別。如是相名般若波羅蜜中生忍辱。復有菩薩勤精進具足五波羅蜜故行般若波羅蜜。得諸法實相滅三業。身無所作口無所說心無所念。如人夢中沒在大海動以手足求渡。覺已夢心即息。是名從般若波羅蜜中生第一精進。如持心經中說。我得是精進故於然燈佛得受記別。佛言。雖離智慧無禪定。多用智慧力得禪定。是故從智慧生禪定。如佛說辟支佛經中。有一國王。見二特牛婬欲故鬥死。即自覺悟。我以財色故征伐他國與此何異。即捨離五欲得禪定成辟支佛。菩薩亦如是。少多因緣能厭患五欲。籌量五欲樂禪樂相去懸遠。我豈可以五欲少樂而棄禪定樂。禪定樂者。福德清淨遍身受樂。如是等從分別智慧生禪定。禪定義如經中說。復次是菩薩於無量劫為佛道故種善根。離欲故於諸禪定得自在。深入如法性實際。精進方便慈悲力故出於甚深法還修功德。是人勝伏其心。一念中能行六波羅蜜。所謂菩薩布施時如法捨財。是為檀波羅蜜。安住十善道中布施不向二乘。是為尸羅波羅蜜。若慳貪等諸煩惱及魔人民來不能動心。是名羼提波羅蜜。布施時身心精進不休不息。是名精進波羅蜜。攝心在布施不令散亂。無疑無悔。正向阿耨多羅三藐三菩提。是名禪波羅蜜。布施時與者受者財物不可得。不如邪見取相妄見一定相。如諸佛賢聖觀物相受者與者及迴向處相。法施時亦如是。是名般若波羅蜜。菩薩盡受諸戒。善心起正語正業三種律儀。戒律儀禪定律儀無漏律儀。住是戒中施一切眾生無異。是名檀波羅蜜。婬欲瞋恚等諸煩惱欲破戒能制能忍。復次人來罵詈打害。畏破戒故忍而不報。又復飢渴寒熱諸苦所逼。為持戒故如是等悉皆能忍。是名羼提波羅蜜。分別諸戒相輕重有殘無殘因緣本末或遮或聽等。是心精進。能如戒法行。有犯則下意懺除。是名身精進。以是持戒精進。不求天王人王。乃至不求小乘涅槃。但為戒是菩薩道住處故。持戒能修集五波羅蜜。是名精進波羅蜜。菩薩若持戒清淨不離禪定。何以故。持戒清淨破諸煩惱力。心則調伏。譬如老奪壯力死來易壞。行者不得禪定故。念五欲生五蓋侵害持戒。是故為戒堅牢故求禪定樂。禪定者攝諸心心數法一處和合名為禪定。行者能除惡身口破戒業。次除三惡覺觀。然後除三細覺觀。所謂國土親里不死。如是除已即得禪定。是名禪波羅蜜。持戒時知戒能生如是今世後世功德果報。是名智慧。復次愛戒持戒破戒者。三事不可得。是名智慧。人有三種。下人破戒。中人著戒。上人不著戒。是菩薩思惟。若我憎破戒及破戒者。愛戒及持戒者。而生愛恚。則還受罪業因緣。譬如象浴洗已還以土坌。是故不應生憎愛。復次一切法皆屬因緣。無自在者。諸善法皆因惡生。若因惡生云何可著。惡是善因云何可憎。如是思惟。直入諸法實相。觀持戒破戒皆從因緣生。從因緣生故無自性。無自性故畢竟空。畢竟空故不著。是名般若波羅蜜。菩薩行忍辱時作是念。若眾生來割截我身。我即布施不令眾生得劫盜之罪。或修忍時因忍說法。種種因緣分別世間涅槃。令眾生住六波羅蜜中。得眾生忍能以身施是名財施。得法忍深入諸法。為眾生說。是為法施。是二施從二忍生故名檀波羅蜜。菩薩行忍辱時不惜身命為忍辱。何況惱眾生而破戒。是故因忍持戒憐愍一切眾生。欲度脫之。持戒名一切諸善法安立住處。是名尸羅波羅蜜。菩薩於忍中身心勤行四波羅蜜。是名精進。於忍中心調柔不著五欲攝心一處。我於一切眾生能忍如地。是名禪波羅蜜。菩薩知忍辱果報相好嚴身等。菩薩修忍能障諸煩惱。能忍眾生過惡。能忍受一切深法。後得諸法實相。是時行者心中得是無生法忍。即是般若波羅蜜。菩薩住精進生諸波羅蜜。精進雖是一切善根本。離精進則無善法可得。但以精進力多生五波羅蜜故名精進生。菩薩常行三種施。未曾捨廢財施法施無畏施。是名檀波羅蜜。菩薩善身口正業。直向佛道不貪二乘。是名尸羅波羅蜜。勤行精進。時有人來毀壞菩薩道。能忍不動。是名羼提波羅蜜。菩薩雖行種種餘法。心不散亂。一心念薩婆若。是名禪波羅蜜。有二種精進。一動相身心勤行。二滅一切戲論故身心不動。菩薩雖勤行動精進亦不離不動精進。不動精進不離般若波羅蜜。菩薩入禪定。慈悲心力故施一切眾生無畏。或禪定力故變化寶物。如須彌山充滿一切。雨眾華香等供養諸佛。及施貧窮眾生衣服飲食等。或入禪定中為十方眾生說法。是名檀波羅蜜。此中隨禪定行身口善業。及離聲聞辟支佛心。是名尸羅波羅蜜。菩薩入禪定得清淨柔軟樂。能不著禪味。禪定力故能深入諸法空。能忍受是法心不疑悔。是名羼提波羅蜜。菩薩忍辱時欲起諸三昧。超越三昧師子奮迅三昧等。無量諸菩薩三昧。不休不息是名精進波羅蜜。菩薩禪定力故心清淨不動。能入諸法實相。諸法實相即是般若波羅蜜。菩薩行般若波羅蜜能觀三種布施相。如阿耨多羅三藐三菩提。滅諸非有非無等戲論。是名無量無盡。般若中檀波羅蜜身口業隨般若行。得般若故能牢固清淨持戒是名尸羅波羅蜜。住般若心中眾生忍法忍轉深清淨。是名羼提波羅蜜。行般若菩薩身心清淨得不動精進。觀動精進如幻如夢。得不動精進故不入涅槃。是名精進波羅蜜。菩薩行是無礙般若故。雖常入禪定。得般若波羅蜜力故不起於禪而能度眾生。是名禪波羅蜜。如是等菩薩利智慧故。一心中一時能具足六波羅蜜<p class='juan'>
大智度論卷第八十一</p>
</body></html>
