<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T25 </TITLE>
</head>
<BODY>

<p class='juan'>
大智度論釋道樹品第七十一(卷八十五)</p>
<p><span class='byline'>　　　　聖者龍樹菩薩造</span><br><p><span class='byline'>　　　　後秦龜茲國三藏鳩摩羅什譯</span><br><p>【經】須菩提白佛言。世尊。是般若波羅蜜甚深。世尊。諸菩薩摩訶薩不得眾生。而為眾生求阿耨多羅三藐三菩提。是為甚難。世尊。譬如人欲於虛空中種樹是為甚難。世尊。菩薩摩訶薩亦如是。為眾生故求阿耨多羅三藐三菩提。眾生亦不可得。佛告須菩提。如是如是。諸菩薩摩訶薩所為甚難。為眾生故求阿耨多羅三藐三菩提。度著吾我顛倒眾生。須菩提。譬如人種樹。不識樹根莖枝葉華果。而愛護溉灌。漸漸長大華葉果實成就皆得用之。如是須菩提。諸菩薩摩訶薩為眾生故。求阿耨多羅三藐三菩提。漸漸行六波羅蜜得一切種智。成佛樹以葉華果實益眾生。須菩提。何等為葉益眾生。因菩薩摩訶薩得離三惡道。是為葉益眾生。何等為華益眾生。因菩薩得生剎利大姓婆羅門大姓居士大家四天王天處乃至非有想非無想天處。是為華益眾生。何等為果益眾生。是菩薩得一切種智。令眾生得須陀洹果斯陀含果阿那含果阿羅漢果辟支佛道佛道。是眾生漸漸以三乘法。於無餘涅槃而般涅槃。是為果益眾生。是菩薩摩訶薩不得眾生實法而度眾生。令離我顛倒著。作是念一切諸法中無眾生我所。為眾生求一切種智。是眾生實不可得。須菩提白佛言。世尊。當知是菩薩為如佛。何以故。是菩薩因緣故。斷一切地獄種一切畜生種一切餓鬼種。斷一切諸難。斷一切貧窮下賤道。斷一切欲界色界無色界。佛言。如是如是。須菩提當知。是菩薩摩訶薩如佛。須菩提。若菩薩摩訶薩不發心求阿耨多羅三藐三菩提。世間則無過去未來現在諸佛。世間亦無辟支佛阿羅漢阿那含斯陀含須陀洹。三惡趣及三界亦無斷時。須菩提。汝所說是菩薩摩訶薩當知如佛。如是如是。須菩提當知。是菩薩實如佛。何以故。以如故說如來。以如故說辟支佛阿羅漢一切賢聖。以如故說為色乃至識。以如故說一切法乃至有為性無為性。是諸如如實無異。以是故說名為如。諸菩薩摩訶薩學是如。得一切種智。得名如來。以是因緣故說菩薩摩訶薩當知如佛。以如相故。如是須菩提。菩薩摩訶薩應學如般若波羅蜜。菩薩學如般若波羅蜜。則能學一切法如。學一切法如則得具足一切法如。具足一切法如已。住一切法如得自在。住一切法如得自在已。善知一切眾生根。善知一切眾生根已。知一切眾生根具足。知一切眾生根具足已亦知一切眾生業因緣。知一切眾生業因緣已。得願智具足。得願智具足已淨三世慧。淨三世慧已饒益一切眾生。饒益一切眾生已淨佛國土。淨佛國土已得一切種智。得一切種智已轉法輪。轉法輪已安立眾生於三乘。令入無餘涅槃。如是須菩提。菩薩摩訶薩欲得一切功德自利利人。應發阿耨多羅三藐三菩提心。須菩提白佛言。世尊。是諸菩薩摩訶薩能如說行深般若波羅蜜。一切世間天及人阿修羅應當作禮。佛告須菩提。如是如是。是菩薩摩訶薩能如說行深般若波羅蜜。一切世間天及人阿修羅應當為作禮。世尊。是初發意菩薩摩訶薩為眾生故。求阿耨多羅三藐三菩提得幾所福德。佛告須菩提。若千國土中眾生。皆發聲聞辟支佛意。於汝意云何。其福多不。須菩提言。甚多無量。佛告須菩提。其福不如初發意菩薩摩訶薩。百倍千倍巨億萬倍。乃至算數譬喻所不能及。何以故。發聲聞辟支佛意者。皆因菩薩出故。菩薩終不因聲聞辟支佛出。二千世界三千大千世界中亦如是。置是三千大千世界中住聲聞辟支佛地者。若三千大千世界中眾生皆住乾慧地。其福多不。須菩提言。甚多無量。佛言。不如初發意菩薩。百倍千倍巨億萬倍乃至算數譬喻所不能及。置是住乾慧地眾生。若三千大千世界中眾生皆住性地八人地見地薄地離欲地已辦地辟支佛地。是一切福德欲比初發意菩薩。百倍千倍巨億萬倍乃至算數譬喻所不能及。須菩提。若三千大千世界中初發意菩薩。不如入法位菩薩。百千萬倍巨億萬倍。乃至算數譬喻所不能及。若三千大千世界中入法位菩薩。不如向佛道菩薩。百千萬倍巨億萬倍。乃至算數譬喻所不能及。若三千大千世界中向佛道菩薩。不如佛功德。百千萬倍巨億萬倍。乃至算數譬喻所不能及。須菩提白佛言。世尊。初發心菩薩摩訶薩當念何等法。佛言。應念一切種智。須菩提言。何等是一切種智。一切種智何等緣。何等增上。何等行。何等相。佛告須菩提。一切種智無所有。無想無念無生無示。如須菩提所問。一切種智何等緣何等增上何等行何等相。須菩提。一切種智無法緣念為增上。寂滅為行。無相為相。須菩提。是名一切種智緣增上行相。須菩提白佛言。世尊。但一切種智無法。色受想行識亦無法。內外法亦無法。四禪四無量心四無色定四念處四正勤四如意足五根五力七覺分八聖道分。空三昧無相三昧無作三昧。八背捨九次第定佛十力四無所畏四無礙智十八不共法。大慈大悲大喜大捨。初神通第二第三第四第五第六神通有為相無為相亦無法。佛告須菩提。色亦無法。乃至有為相無為相亦無法。須菩提言。世尊。何因緣故。一切種智無法。色無法乃至有為相無為相亦無法。佛言。一切種智自性無故。若法自性無是名無法。色乃至有為無為相亦如是。世尊。何因緣故諸法自性無。佛言。諸法和合因緣故。生法中無自性。若無自性是名無法。以是故。須菩提。菩薩摩訶薩當知一切法無性。何以故。一切法自性空故。以是故當知一切法無性。須菩提白佛言。世尊。若一切法無性。初發意菩薩以何等方便力能行檀波羅蜜。淨佛世界成就眾生。能行尸羅波羅蜜羼提波羅蜜毘梨耶波羅蜜禪波羅蜜般若波羅蜜。行初禪乃至第四禪。行慈心乃至捨心行空處乃至非有想非無想處內空乃至無法有法空四念處乃至八聖道分空三昧無相三昧無作三昧八背捨九次第定佛十力四無所畏四無礙智十八不共法大慈大悲。能行一切種智。淨佛世界成就眾生。佛告須菩提。菩薩摩訶薩能學諸法無性。亦能淨佛世界成就眾生。知世界眾生亦無性。即是方便力。須菩提。是菩薩摩訶薩行檀波羅蜜修學佛道。行尸羅波羅蜜。修學佛道。行羼提波羅蜜毘梨耶波羅蜜禪波羅蜜般若波羅蜜修學佛道。乃至行一切種智修學佛道。亦知佛道無性。是菩薩摩訶薩行六波羅蜜修學佛道。乃至未成就佛十力四無所畏四無礙智十八不共法大慈大悲一切種智。是為修學佛道。能具足佛道因緣具足佛道因緣已。用一念相應慧得一切種智。爾時一切煩惱習永盡以不生故。是時以佛眼觀三千大千世界。無法尚不可得。何況有法。如是須菩提。菩薩摩訶薩應行無性般若波羅蜜。須菩提。是名菩薩摩訶薩方便力。無法尚不可得。何況有法。須菩提。是菩薩摩訶薩若布施時。布施無法尚不可得。何況有法。受者及菩薩心無法尚不知。何況有法。乃至一切種智得者得法得處無法尚不知。何況有法。何以故。一切法本性爾。非佛作非聲聞辟支佛作。亦非餘人作。一切法無作者故。須菩提白佛言。世尊。諸法諸法性離耶。佛言。如是如是。諸法諸法性離。世尊。若諸法諸法性離。云何離法能知離法若有若無。何以故。無法不能知無法。有法不能知有法。無法不能知有法。有法不能知無法。世尊。如是一切法無所有相。云何菩薩摩訶薩作是分別。是法若有若無。佛言。菩薩摩訶薩以世諦故。示眾生若有若無。非以第一義。世尊。世諦第一義諦有異耶。須菩提。世諦第一義諦無異也。何以故。世諦如即是第一義諦如。以眾生不知不見是如故。菩薩摩訶薩以世諦示若有若無。復次須菩提。眾生於五受眾中有著相故不知無所有。為是眾生故。示若有若無。令知清淨無所有。如是須菩提。菩薩摩訶薩應當作是行般若波羅蜜<p>【論】釋曰。須菩提從佛聞無所得。即是得歎未曾有。白佛言。世尊。是般若甚深。如經中廣說。以樹為譬喻。葉華果實從薄轉厚。如樹葉蔭熱時涼樂。眾生因菩薩道樹蔭。得離三惡道熱苦。何以故。遮惡故。如華色好香淨柔軟眾生因菩薩以布施持戒教化故受人天中福樂。如樹果色香味力眾生因菩薩故得須陀洹等諸聖道果。須菩提聞是歡喜言。是菩薩如佛無異。此中自說因緣。因菩薩故斷地獄等惡道。佛可其意更說因緣。須菩提。若菩薩不發心求阿耨多羅三藐三菩提。乃至三界無斷時。復次得諸法如故說名如來。乃至名須陀洹。以如故說色乃至無為性。是諸法如皆一無異。菩薩學是如必當得薩婆若。是故言如佛無異。不以我心貪貴菩薩故說言如佛。以得如故言如佛。是如在佛亦在菩薩。以一相故是名菩薩為如佛。離如更無有法不入如者。問曰。若以同如故名菩薩如佛乃至畜生中亦有是如。何以不名如佛。答曰。畜生雖亦有如因緣。未發故不能利益眾生。不能行如至薩婆若故。如是須菩提。菩薩應學是如般若波羅蜜。菩薩學是如般若波羅蜜故。則能具足一切法如。具足名得諸法實相。能以種種門令眾生得解。以得具足故於一切法如得自在。得是諸法如自在已。能善知眾生根。能善知眾生根故。能知眾生諸根具足。諸根者信等五善根。三乘人各各有能分別。是人有是人無。是人得力是人不得力。具足者信等善根具足。如是人能出世間。信根得力則決定能受持不疑。精進力故雖未見法。一心求道不惜身命。不休不息念力故常憶師教。善法來聽入惡法來不聽入。如守門人。定力故攝心一處不動。以助智慧。智慧力故能如實觀諸法相。得根有二種。一者在大心。人身中則成菩薩根。二者在小心。人身中則成小乘根。得是具足根則可度。或有菩薩見人雖得信等五根而不可度。由先世惡業罪重故。是故言知一切眾生業因緣。欲知無數劫業因緣要得宿命通。既知已為眾生說過去罪業因緣。眾生以是過去罪故不畏。是故求願智欲知三世事。既知已為眾生說未來世罪業因緣當墮地獄。眾生聞已則懷恐怖。恐怖已心伏易度。眾生若欲知未來世福報因緣。為說已則歡喜可度。是故說知業因緣已願智具足。願智具足故得三世慧淨通達無礙知過去善惡業。又知未來善惡果報。知現在眾生諸根利鈍。然後說法教化多所利益不虛。大利益眾生故能淨佛國土。淨佛國土已得一切種智。得一切種智故轉法輪。轉法輪已以三乘安立眾生入無餘涅槃。如是利益皆從學如中來。是故佛說菩薩欲得一切功德。自利利人當發阿耨多羅三藐三菩提心。須菩提聞是菩薩功德甚多白佛言。世尊。菩薩能如說行般若波羅蜜一切世間應當作禮如經中廣說。分別初發意菩薩功德。爾時須菩提知是甚深般若無憶想非初學所得。是故問佛。初發心菩薩應念何等法。佛答。應念一切種智。一切種智者即是阿耨多羅三藐三菩提。薩婆若佛法佛道皆是一切種智異名。問曰。佛何以答言念一切種智。答曰。初發意菩薩未得深智慧。既捨世間五欲樂故。佛教繫心念薩婆若。應作是念雖捨小雜樂當得清淨大樂。捨顛倒虛誑樂得實樂。捨繫縛樂得解脫樂。捨獨善樂得共一切眾生善樂。得如是等利益故。佛教初發意者常念薩婆若。須菩提問世尊。是一切種智。為是有法為是無法。何等緣何等增上。何等行何等相。佛答須菩提。一切種智無所有。無所有名非法。無生無滅諸法如實緣亦無所有。念為增上寂滅為行無相為相。問曰。皆是畢竟空念。何以獨言增上。答曰。諸法各各有力。佛智慧是畢竟空如法性實際無相所謂寂滅相。佛得一切種智。不復思惟無復難易。遠近所念皆得故言念為增上須菩提問世尊。但一切種智無法。色等法亦無法。佛答。色等一切法亦是無法。自說因緣若法從因緣和合生即無自性。若法無自性即是空無法。以是因緣故當知一切法無所有性。須菩提問。初發心菩薩以何方便行檀波羅蜜乃至一切種智。淨佛世界教化眾生。佛答。無所有法性中學。入觀亦能集諸功德。教化眾生淨佛世界。即是方便力。所謂有無二法能一時行故。所謂畢竟空集諸福德。是人行六波羅蜜時亦修治佛道。如佛心以畢竟空無所有法。行六波羅蜜乃至一切種智。是菩薩行是道。能具足佛十力四無所畏四無礙智十八不共法大慈大悲。行菩薩道時。具足是法坐道場。用一念相應慧得一切種智。如人夜失貫珠。電光暫現即時還得。故煩惱及習永盡更不復生。得佛已以佛眼觀一切十方世界中一切物。尚不見無法。何況有法。畢竟空法能破顛倒。令菩薩成佛。是事尚不可得。何況凡夫顛倒有法。是故須菩提。當知一切法無所有相。是名菩薩方便。空尚不可得。何況有。須菩提。菩薩應行無所有般若波羅蜜。是菩薩行是無所有般若波羅蜜。若布施時即知布施物空無所有。受者及菩薩心亦無所有。乃至一切種智得者得法。得處無法尚不知。何況有法。得者菩薩。得法是阿耨多羅三藐三菩提。用得法是菩薩道。皆知是法無所有。何以故。一切法本性爾。不以智慧故異。非凡夫作亦非諸聖人作。一切法無作無作者故。須菩提意。若諸法都是無所有相。誰知是無所有。是故問佛。世尊諸法諸法性離。云何離法能知離法若有若無。何以故。無法不能知無法。有法不能知有法。無法不能知有法。有法不能知無法。世尊。如是一切法無所有相。云何菩薩作是分別是法若有若無。佛答。菩薩世俗故為眾生說若有若無。非第一義。若有是實有無亦應有實。若有不實無云何應實。須菩提問。世俗第一義有異耶。若異破壞法性故。是故佛言不異。世俗如即是第一義如。眾生不知是如故。以世俗為說若有若無。復次眾生於五受陰中有所著。為是眾生。離所有得無所有故。菩薩說無所有。世欲法故分別諸法。欲令眾生知是無所有。如是須菩提。菩薩應學無所有般若波羅蜜<p><b>　　<A NAME="n179"></A>大智度論釋菩薩行品第七十二</b><p>【經】須菩提白佛言。世尊。世尊說菩薩行何等是菩薩行。佛言。菩薩行者。為阿耨多羅三藐三菩提行。是名菩薩行。世尊。云何菩薩摩訶薩為阿耨多羅三藐三菩提行。佛言。若菩薩摩訶薩行色空。行受想行識空。行眼空乃至意。行色空乃至法。行眼界空乃至意識界。行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜。行內空。行外空行內外空行空空行大空。行第一義空有為空無為空畢竟空無始空散空諸法空性空自相空無法空有法空無法有法空。行初禪第二第三第四禪。行慈悲喜捨。行無量虛空處無量識處無所有處非有想非無想處行四念處。行四正勤四如意足五根五力七覺分八聖道分。行空三昧行無相無作三昧。行八背捨九次第定。行佛十力。行四無所畏。行四無礙智。行十八不共法。行大慈大悲。行淨佛國土。行成就眾生行諸辯才。行文字入無文字。行諸陀羅尼門。行有為性。行無為性。如阿耨多羅三藐三菩提不作二。如是須菩提。菩薩摩訶薩行般若波羅蜜。名為阿耨多羅三藐三菩提行。須菩提白佛言。世尊。世尊說言佛何義故名佛。佛告須菩提。知諸法實義故名為佛。復次得諸法實相故名為佛。復次通達實義故名為佛。復次如實知一切法故名為佛。須菩提言。何義故名菩提。須菩提。空義是菩提義。如義法性義實際義是菩提義。復次須菩提。名相言說是菩提義須菩提。菩提實義不可壞不可分別是菩提義。復次須菩提。諸法實相不誑不異是菩提義。以是故名菩提。復次須菩提。是菩提諸佛所有故名菩提。復次須菩提。諸佛正遍知故名為菩提。須菩提白佛言。世尊。若菩薩摩訶薩為是菩提。行六波羅蜜。乃至行一切種智。於諸法何得何失何增何減何生何滅何垢何淨。佛告須菩提。若菩薩摩訶薩行六波羅蜜。乃至行一切種智。於諸法無得無失無增無減無生無滅無垢無淨。何以故。菩薩摩訶薩行般若波羅蜜。不為得失增減生滅淨垢故出。須菩提白佛言。世尊。若菩薩摩訶薩行般若波羅蜜不為得失。乃至不為淨垢故出。菩薩摩訶薩云何行般若波羅蜜。能取檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜。云何行內空乃至無法有法空。云何行禪無量心無色定。云何行四念處乃至八聖道分。云何行空無相無作解脫門。云何行佛十力四無所畏四無礙智十八不共法大慈大悲。云何行菩薩十地。云何過聲聞辟支佛地入菩薩位中。佛告須菩提。菩薩摩訶薩行般若波羅蜜時。不以二法故。行檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜。不以二法乃至行一切種智。須菩提言。世尊。若菩薩摩訶薩不以二法故行檀波羅蜜乃至般若波羅蜜。不以二法故乃至行一切種智。菩薩從初發意乃至後意云何善根增益。佛告須菩提。若行二法者善根不得增益。何以故。一切凡夫皆依二法不得增益善根。菩薩摩訶薩行不二法。從初發意乃至後意。於其中間增益善根。以是故菩薩摩訶薩一切世間天及人阿修羅無能伏。無能壞其善根令墮聲聞辟支佛地。及諸眾惡不善法不能制菩薩令不能行檀波羅蜜增益善根。乃至般若波羅蜜亦如是。須菩提。菩薩摩訶薩應如是行般若波羅蜜。世尊。菩薩摩訶薩為善根故。行般若波羅蜜不。佛言。不也須菩提。菩薩摩訶薩亦不為善根故行般若波羅蜜。亦不為非善根故行般若波羅蜜。何以故。須菩提。菩薩摩訶薩法。未供養諸佛。未具足善根。未得真知識。不能得一切種智。須菩提言。世尊。云何菩薩摩訶薩供養諸佛具足善根。得真知識。能得一切種智。佛告須菩提。菩薩摩訶薩從初發意供養諸佛。諸佛所說十二部經。修妒路乃至憂波提舍。是菩薩聞持誦利心觀了達。了達故得陀羅尼。得陀羅尼故能起無礙智。起無礙智故所生處乃至薩婆若終不忘失。是法亦於諸佛所種善根。為是善根所護。終不墮惡道諸難。以是善根因緣故。得深心清淨。得深心清淨故。能淨佛國土成就眾生。以善根所護故。常不離真知識。所謂諸佛諸菩薩摩訶薩及諸聲聞。能讚歎佛法眾者。如是須菩提。菩薩摩訶薩應供養諸佛種善根親近善知識<p>【論】釋曰。上品中。須菩提問。佛經常說般若波羅蜜。何以故。名般若波羅蜜。佛種種因緣答。因此事故此品中復問。世尊經常說菩薩行。何等是菩薩行。是故須菩提問菩薩行。問曰。若般若波羅蜜中攝一切法。又般若即是菩薩行。何以故更問。答曰。一切菩薩道名菩薩行。悉遍知諸法實相智慧名般若波羅蜜。是為異。若般若經菩薩行等共相攝無異。復次有人言。菩薩行者菩薩身口意業諸有所作。皆名菩薩行。以是事故須菩提但欲分別菩薩正行故問。是故佛答。菩薩行者為阿耨多羅三藐三菩提。諸善行是名菩薩正行。菩薩不善無記及著心行善法非菩薩行。但以悲心故及空智慧。為阿耨多羅三藐三菩提行。是名菩薩行。何等是清淨行。所謂色空行。受想行識空行。乃至有為性無為性空行。於是諸法不分別是空是實乃至是有為是無為。如阿耨多羅三藐三菩提。滅戲論不二相。是名菩薩行。無能壞者亦無過失。須菩提聞是菩薩行已歡喜問。菩薩行果報得作佛。經常言佛。何等是佛義。佛答知諸法實義故名為佛。問曰。若爾者阿羅漢辟支佛及大菩薩。是人亦知諸法實義。何故不名為佛。答曰。上已說然燈喻。於凡夫為實於佛不為實。以煩惱習所覆故不名為實。不能得一切種智斷一切法中疑悔故不名正智。實義如上分別。問曰。知諸法實義。得諸法實相。通達實義一切法如實知。是四有何異。答曰。有人言義無異名字異。有人言。有差別。義名諸法實相不生不滅法相常住如涅槃。知是義故名為佛。是義中常覺悟無錯謬。於是義以種種名相法令眾生解第一實義。是故四無礙中別說義無礙法無礙。有人雖得諸法實義不能通達。有二因緣故。一者煩惱未盡。二者未得一切智故。如須陀洹斯陀含阿那含。未斷煩惱故不能通達。阿羅漢辟支佛大菩薩。煩惱雖盡未得一切種智故不能通達。是故說通達實義故名為佛。如實知一切法者。總上三事亦義亦法。一切法若有若無。種種了了知故如一切種智義中說。亦知寂滅相亦知有為相。復次菩提名智佛名智者。得是智故名為智者。須菩提問世尊。何等是菩提。佛答。空如法性實際名為菩提。空三昧相應實相智慧。緣如法性實際。菩提名實智慧。三學道未斷煩惱。雖有智慧不名為菩提。三無學人無明永盡無餘故。智慧名菩提。二無學人不得一切智正遍知諸法故。不得名阿耨多羅三藐三菩提。唯佛一人智慧。名阿耨多羅三藐三菩提。復次名相語言文字故名菩提。菩提實義不可分別破壞。復次菩提是如不異常不虛誑。何以故。一切眾生智慧轉轉有勝。至佛更無勝者。諸法亦轉轉有勝。先者虛妄後者真實。至菩提更無實者。是故菩提名為實。復次如得菩提故名為佛。今以佛得故名菩提。復次有人言。盡智知生永盡是名菩提。有人言。盡智無生智名菩提。有人言。無礙解脫名菩提。何以故。得是解脫於一切法皆通達。有人言。四無礙智是菩提。何以故。佛知諸法實相是義無礙。知諸法名相分別。是名法無礙。分別種種語言使眾生得解。是名辭無礙。有所說法教化無窮無盡。是名樂說無礙。以四無礙具足利益眾生故名菩提。有人言。佛十力四無所畏四無礙智十八不共法大慈大悲一切種智。如是無量佛法盡名菩提。何以故。以智慧大故諸法皆名菩提。有人言。真菩提名佛。無漏十智。是十智相應受想行識身口業及心不相應諸行皆名菩提。共緣共生共相佐助故皆名菩提。復有人言。菩提義無量無邊。唯佛能遍知。餘人知其少分。譬如轉輪聖王寶藏中諸寶無能分別知其價者。聖王出寶賜人。正可知其所得者。此中須菩提問佛菩提相已更問。世尊。若菩提畢竟空不壞相。菩薩行六波羅蜜諸法增益何等善根。佛答。若菩薩行是菩提實相。於一切法無所增益。何況善根。何以故。般若波羅蜜不為得失乃至垢淨故。出畢竟清淨故。佛可其意。復更問若無增減。云何菩薩行般若取檀波羅蜜等諸菩薩行。佛答。菩薩雖行是法。不以二法故行畢竟空和合共行。是故不應難。復問世尊。若菩薩不行二法。云何從初發意乃至後心增長善根。佛答。若人行二法。即是顛倒不能增長善根。如人夢中雖大得財竟無所得。覺已所得多少真名為得。佛語須菩提。一切凡人皆著二法故不能增益善根。菩薩行諸法實相所謂不二法。從初發心來乃至後心。增益善根無有錯謬。是故菩薩一切天人阿修羅無能壞其善根令墮二乘。及餘眾惡亦不能壞。餘惡者慳貪等煩惱破檀波羅蜜諸善法等。復問世尊。菩薩為善根故行般若耶。佛答。不為善不為不善故行般若。問曰。不為不善根故行般若可爾。云何不為善根故行。答曰。此中佛意貴阿耨多羅三藐三菩提故。雖行諸善根為辦事故行。不以為貴。如筏喻經說。善法尚應捨何況不善法。善根是助佛道法。若人不為筏故渡。為到彼岸故渡。此中佛說因緣。菩薩未供養諸佛。未得真知識。不能得一切種智。是故雖種善根不以為貴。但為阿耨多羅三藐三菩提。故須菩提言。云何菩薩雖不為善根。而能供養諸佛。乃至得一切種智。佛答。菩薩從初發心已來供養諸佛。如經中說。供養佛大故但說佛。當知已供養辟支佛乃至住乾慧地。凡人為聞法故從其聞說十二部經。以不能常得師故皆當受持。以喜忘故誦讀令利。心觀者常繫心經卷次第憶念。先以語言宣義。後得了達即得陀羅尼。陀羅尼有二種。一者聞持陀羅尼。二者得諸法實相陀羅尼。讀誦修習常念故得聞持陀羅尼。通達義故得實相陀羅尼。住是二陀羅尼門中能生無礙智。為眾生說法故具足四無礙智。問曰。若菩薩有無礙智與佛何異。答曰。無礙有二種。一真無礙。二名字無礙。此中除佛無礙。餘者隨菩薩所得無礙。是菩薩讀經等因緣故。所生之處乃至得一切種智終不忘失。何以故。深入讀誦諸法故煩惱折薄。為善根所護故終不墮惡道諸難。如盲人為有目者所將護故終不墜落溝壑。集善根福德故得深心清淨。深心清淨者慈愛一切眾生。雖怨賊中人亦不加惡。所謂奪命等。復次智慧福德大集故。煩惱微少不能遍覆菩薩善心。復次深心者於眾生中得慈悲心不捨心救度心。於諸法中得無常苦空無我畢竟空心。乃至佛不生佛想涅槃想。是名深心清淨。深心清淨故能教化眾生。何以故。是煩惱薄故。不起高心我心瞋心故。眾生愛樂信受其語教化眾生。教化眾生故得淨佛世界。如毘摩羅詰佛國品中說眾生淨故世界清淨。為善根所護故終不離善知識。善知識者諸佛大菩薩阿羅漢。略說善知識相能讚歎三寶者如是。菩薩應供養諸佛種善根親近善知識。何以故。如病人應求良醫藥草。佛為良醫。諸善根為藥草。瞻病人為善知識。病者具此三事故病得除差。菩薩亦如是。具此二事滅諸煩惱故能利益眾生<p><b>　　<A NAME="n180"></A>大智度論釋種善根品第七十三</b><p>【經】須菩提白佛言。世尊。菩薩摩訶薩若不供養諸佛不具足善根。不得真知識。當得薩婆若不。佛告須菩提。菩薩摩訶薩供養諸佛種善根。得真知識。一切種智尚難得。何況不供養諸佛不種善根不得真知識。須菩提白佛言。世尊。菩薩摩訶薩供養諸佛種善根得真知識。何以故。難得一切種智。佛告須菩提。是菩薩摩訶薩遠離方便力。不從諸佛聞方便力。所種善根不具足。不常隨善知識教。世尊。何等是方便力。菩薩摩訶薩行是方便力得一切種智。佛言。菩薩摩訶薩從初發意行檀波羅蜜。應薩婆若念。布施佛若辟支佛若聲聞若人若非人。是時不生布施想受者想。何以故。觀一切法自相空無生無定相無所轉入諸法實相。所謂一切法無作無起相。菩薩以是方便力故增益善根。增益善根故行檀波羅蜜。淨佛國土成就眾生。布施不受世間果報。但欲救度一切眾生故行檀波羅蜜。復次須菩提。菩薩摩訶薩從初發意行尸羅波羅蜜。應薩婆若念持戒時。不墮婬怒癡中。亦不墮諸煩惱纏縛及諸不善。破道法若慳貪破戒瞋恚懈怠亂意愚癡慢大慢慢慢我慢增上慢不如慢邪慢。若聲聞心若辟支佛心。何以故。是菩薩摩訶薩觀一切法自相空無生無定相無所轉入諸法實相。所謂一切法無作無起相。菩薩成就是方便力故增益善根。增益善根故行尸羅波羅蜜。淨佛國土成就眾生。持戒不受世間果報。但欲救度一切眾生故。行尸羅波羅蜜。復次須菩提。菩薩摩訶薩從初發意行羼提波羅蜜。應薩婆若念。方便力成就故。行見諦道思惟道。亦不取須陀洹果斯陀含阿那含阿羅漢果。何以故。是菩薩摩訶薩知諸法自相空無生無定相無所轉。雖行是助道法。而過聲聞辟支佛地。須菩提。是名菩薩無生法忍。復次須菩提。菩薩摩訶薩從初發意行毘梨耶波羅蜜。入初禪乃至入第四禪。入四無量心四無色定。雖出入諸禪。而不受果報。何以故。是菩薩成就是方便力故。知諸禪定自相空無生無定相無所轉。淨佛國土成就眾生。精進不受世間果報。但欲救度一切眾生故。行毘梨耶波羅蜜。復次須菩提。菩薩摩訶薩從初發意行禪波羅蜜應薩婆若念。入八背捨九次第定。亦不證須陀洹果。乃至不證阿羅漢果。何以故。是菩薩摩訶薩知諸法自相空無生無定相無所轉。復次須菩提。菩薩摩訶薩從初發意行般若波羅蜜。學佛十力四無所畏四無礙智十八不共法大慈大悲。乃至未得一切種智。未淨佛國土未成就眾生。於其中間應如是行。何以故。是菩薩摩訶薩知諸法自相空無生無定相無所轉。須菩提。是菩薩摩訶薩應如是行般若波羅蜜不受果報<p>【論】問曰。須菩提何以故作是麤問。不供養諸佛。不具足善根。不得真知識。當得薩婆若不。答曰。有人言。若一切諸法無所有性畢竟空。畢竟空中種善根不種善根等無異。若爾者可不供養諸佛不種善根不得真知識得薩婆若耶。復有人疑言。得薩婆若更有種種門。可不須種善根等。是故問佛。佛答若供養諸佛種善根。得真知識尚難得。何況不。須菩提問。以畢竟空中無有福以非福。何以但以福德故得。佛答。以世諦中有福故得。須菩提為眾生著無所有故問。佛以不著有法答。所謂精進修福尚不可得。何況不修福。如受乞食道人。至一聚落從一家至一家乞食不得。見一餓狗飢臥。以杖打之言。汝畜生無智。我種種因緣家家求食尚不能得。何況汝臥而望得。須菩提問世尊。有是供養諸佛等因緣。何故不得其果報。佛答離方便故。方便者所謂般若波羅蜜。雖見諸佛色身不以智慧眼見法身。雖少種善根而不具足。雖得善知識不親近諮受。又佛自說因緣。所謂菩薩從初發意。以有無心行檀波羅蜜。有心者所謂應薩婆若心布施。念諸佛種種無量功德憐愍眾生故布施。無心者若施佛乃至凡人不生三想。所謂施者受者財物。何以故。施物等一切法自相空。從本已來常不生無定相。若一若異若常若無常等。是法自相空故不可轉。安住如中故如是觀即入諸法實相。所謂無作無起相。一切法無所能作。不生高心無所悕望。如是方便力故能增益善根。離不善根教化眾生淨佛世界。布施若多若少不受世間果報。但欲救度一切眾生故。菩薩布施眾生有量有限。作是念我先世不行深福德。今不能廣施眾生。我今當深實多行檀波羅蜜。得是果報已能具足利益。廣施無量眾生。若今世利若後世利若道德利。無如是方便。菩薩雖供養諸佛種善根得真知識尚不得。何況不供養。餘五波羅蜜亦如是<p class='juan'>
大智度論卷第八十五</p>
</body></html>
