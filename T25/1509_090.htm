<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T25 </TITLE>
</head>
<BODY>

<p class='juan'>
大智度論釋實際品第八十(卷九十)</p>
<p><span class='byline'>　　　　聖者龍樹菩薩造</span><br><p><span class='byline'>　　　　後秦龜茲國三藏鳩摩羅什譯</span><br><p>【經】須菩提白佛言。世尊。若眾生畢竟不可得。菩薩為誰故行般若波羅蜜。佛告須菩提。菩薩為實際故行般若波羅蜜。須菩提實際眾生際異者。菩薩不行般若波羅蜜。須菩提實際眾生際不異。以是故菩薩摩訶薩為利益眾生故行般若波羅蜜。復次須菩提。菩薩摩訶薩行般若波羅蜜時。以不壞實際法立眾生於實際中。須菩提白佛言。世尊。若實際即是眾生際。菩薩則為建立實際於實際。世尊。若建立實際於實際。則為建立自性於自性。世尊。不得建立自性於自性。世尊。云何菩薩摩訶薩行般若波羅蜜時。建立眾生於實際。佛告須菩提。實際不可建立於實際。自性不可建立於自性。須菩提。今菩薩摩訶薩行般若波羅蜜時。以方便力故建立眾生於實際。實際亦不異眾生際。實際眾生際無二無別。須菩提。白佛言。世尊。何等是諸菩薩摩訶薩方便力用是方便力菩薩摩訶薩行般若波羅蜜時。建立眾生於實際。亦不壞實際相。佛告須菩提。若菩薩摩訶薩行般若波羅蜜時。以方便力故建立眾生於布施。建立已說布施先後際相。作是言如是布施。前際空後際空。中際亦空施者亦空。施報亦空受者亦空。諸善男子是一切法實際中不可得。汝等莫念布施異施者異施報異受者異。若汝等不念布施異施者異施報異受者異。是時布施能取甘露味得甘露味果。汝善男子以是布施故莫著色。莫著受想行識。何以故。是布施布施相空。施者施者空。施報施報空。受者受者空空中布施不可得。施者不可得。施報不可得。受者不可得。何以故。是諸法畢竟自性空故。復次須菩提。菩薩摩訶薩行般若波羅蜜時。以方便力故教眾生持戒。語眾生言。汝善男子除捨殺生法。乃至除捨邪見。何以故。善男子如汝所分別法。是諸法無如是性。汝善男子當諦思惟。何等是眾生而欲奪命。用何等物奪命。乃至邪見亦如是。須菩提。菩薩摩訶薩如是方便力成就眾生。是菩薩摩訶薩即為眾生說布施持戒果報。是布施持戒果報自性空。知布施持戒果報自性空已是中不著。不著故心不散能生智慧。以是智慧斷一切結使煩惱入無餘涅槃。是世俗法非第一實義。何以故。空中無有滅亦無使滅者。諸法畢竟空即是涅槃。復次須菩提。菩薩摩訶薩見眾生瞋恚惱心。教言。汝善男子來修行忍辱。作忍辱人當樂忍辱。汝所瞋者自性空故。汝來善男子如是思惟。我於何所法中瞋。誰為瞋者。所瞋者誰。是法皆空是性空法。無不空時。是空非諸佛作。非辟支佛聲聞作。非菩薩摩訶薩作。非諸天鬼神龍王阿修羅緊那羅摩[<a href='javascript:showpic("../fontimg/023523.gif")'>目*侯</a>]羅伽。非四天王天。乃至非他化自在天。非梵眾天。乃至非淨居天。非無邊空處。乃至非有想非無想處諸天所作。汝當如是思惟。所瞋誰。誰是瞋者。何等是瞋事。是一切法性空。性空法中無有所瞋。如是須菩提。菩薩摩訶薩行般若波羅蜜時。以是因緣建立眾生於性空。次第漸漸示教利喜令得阿耨多羅三藐三菩提。是世俗法非第一實義。何以故。是性空中無有得者無有得法無有得處。須菩提。是名實際性空法。菩薩摩訶薩為眾生故行是法。眾生亦不可得。何以故。一切法離眾生相。復次須菩提。菩薩摩訶薩行般若波羅蜜時。方便力故見眾生懈怠教令身精進心精進。作是言。諸善男子諸法性空中。無懈怠法無懈怠者無懈怠事。是一切法性皆空無過性空者。汝等生身精進心精進。為生善法故莫懈怠。善男子若布施若持戒若忍辱若精進若禪定若智慧。若諸禪定解脫三昧。若四念處乃至八聖道分。若空解脫門無相無作解脫門。乃至十八不共法中莫懈怠。諸善男子是一切法性空中。當知無礙相。無礙法中無懈怠者無懈怠法。如是須菩提。菩薩摩訶薩行般若波羅蜜時。教眾生令住性空不墮二法。何以故。是性空無二無別故。是無二法則無可瞋處。復次須菩提。菩薩摩訶薩行性空般若波羅蜜時。教眾生令精進。作是言。諸善男子勤精進。若布施若持戒若忍辱若精進若禪定若智慧若禪定解脫三昧若四念處乃至八聖道分。若空解脫門無相無作解脫門若佛十力。若四無所畏。若四無礙智。若十八不共法。若大慈大悲是諸法汝等莫念二相。莫念不二相。何以故。是法性皆空。是性空法不應用二相念。不應用不二相念。如是須菩提。菩薩摩訶薩行般若波羅蜜。以方便力故成就眾生。成就眾生已。次第教令得須陀洹果斯陀含果阿那含果阿羅漢果辟支佛道菩薩位。令得阿耨多羅三藐三菩提。復次須菩提。菩薩摩訶薩行般若波羅蜜時。見眾生亂心以方便力為利益眾生故。作是言。諸善男子當修禪定。汝莫生亂想。當生一心。何以故。是法性皆空性。空中無有法可得。若亂若一心。汝等住是三昧。所有作業若身若口若意若布施若持戒若行忍辱若勤精進若行禪定若修智慧。若行四念處。乃至若行八聖道分。若諸解脫次第定。若行佛十力四無所畏四無礙智十八不共法大慈大悲三十二相八十隨形好。若聲聞道若辟支佛道若菩薩道若佛道。若須陀洹果斯陀含果阿那含果阿羅漢果辟支佛道。若一切種智。若成就眾生。若淨佛國土。汝等皆當應隨所願得。行性空故。如是須菩提。若菩薩摩訶薩行般若波羅蜜方便力。為利益眾生故。從初發意終不懈廢。常求善法利益眾生。從一佛國至一佛國。供養諸佛。從諸佛聞法。捨身受身乃至阿耨多羅三藐三菩提終不忘失。是菩薩常得諸陀羅尼諸根具足。所謂身根語根意根。何以故。是菩薩摩訶薩常修一切種智。修一切種智故一切諸道皆修。若聲聞道若辟支佛道若菩薩神通道。行神通道菩薩常利益眾生終不忘失。是菩薩住報得神通利益眾生入生死五道終不耗減。如是須菩提。菩薩摩訶薩行般若波羅蜜住性空。以禪定利益眾生。復次須菩提。菩薩摩訶薩行般若波羅蜜住性空。以方便力故利益眾生。作是言。汝等諸善男子觀一切法性空。善男子。汝等當作諸業若身業若口業若意業。取甘露味得甘露果。性空中無有法退。何以故。性空不退亦無退者。以性空非法亦非非法於無所有法中。云何當有退須菩提。菩薩摩訶薩行般若波羅蜜時。如是教眾生常不懈廢。是菩薩自行十善亦教他人行十善。五戒八戒亦如是。自行初禪亦教他人令行初禪。乃至第四禪亦如是。常自行慈心亦教他人令行慈心。乃至捨心亦如是。自行無邊空處。亦教他人令行無邊空處。乃至非有想非無想處亦如是。自行四念處亦教他人令行四念處。乃至八聖道分佛十力乃至八十隨形好亦如是。自於須陀洹果中生智慧。亦不住是中。亦教他人令得須陀洹果。乃至阿羅漢果亦如是。自於辟支佛道中生智慧。亦不住是中亦教他人令得辟支佛道。自生阿耨多羅三藐三菩提道。亦教他人令得阿耨多羅三藐三菩提道。如是須菩提。菩薩摩訶薩行般若波羅蜜方便力故終不懈怠。須菩提白佛言。世尊。若諸法性常空。常空中眾生不可得。法非法亦不可得。菩薩摩訶薩云何求一切種智。佛告須菩提如是如是。如汝所言。諸法性皆空。空中眾生不可得。法非法亦不可得。須菩提。若一切法性不空。菩薩摩訶薩不依性空成阿耨多羅三藐三菩提。為眾生說性空法。須菩提。色性空受想行識性空。菩薩摩訶薩行般若波羅蜜時。說五陰性空法。說十二入十八界性空法。說四禪四無量心四無色定四念處乃至八聖道分性空法。說三解脫門八背捨九次第定佛十力四無所畏四無礙智十八不共法大慈大悲三十二相八十隨形好性空法。說須陀洹果斯陀含果阿那含果阿羅漢果辟支佛道一切種智。斷煩惱習性空法。須菩提。若內空性不空外空乃至無法有法空性不空者則壞空性。是性空不常不斷。何以故。是性空無住處。亦無所從來亦無所從去。須菩提。是名法住相。是中無法無聚無散無增無減無生無滅無垢無淨。是為諸法相。菩薩摩訶薩在是中發阿耨多羅三藐三菩提心。不見法有所發。無發無住是名法住相。是菩薩摩訶薩行般若波羅蜜時。見一切法性空不轉阿耨多羅三藐三菩提。何以故。是菩薩不見有法能障礙。當何處生疑。是名阿耨多羅三藐三菩提性空。不得眾生不得我不得人不得壽不得命。乃至不得知者見者。性空中色不可得。受想行識不可得。乃至八十隨形好不可得。須菩提。譬如佛化作四眾比丘比丘尼優婆塞優婆夷。常為是諸眾說法。千萬億劫不斷。佛告須菩提。是諸化眾當得須陀洹果斯陀含果阿那含果阿羅漢果。得阿耨多羅三藐三菩提記不。須菩提言。不也世尊。何以故。是諸化眾無有根本實故。一切諸法性空亦無根本實事。何等是眾生得須陀洹果乃至阿羅漢果。得阿耨多羅三藐三菩提記。須菩提。菩薩摩訶薩亦如是。為眾生說性空法。是眾生實不可得。以眾生墮顛倒故。拔眾生令住不顛倒。顛倒即是無顛倒。顛倒不顛倒。雖一相而多顛倒少不顛倒。無顛倒處中則無我無眾生。乃至無知者見者。無顛倒處中。亦無色無受想行識無十二入。乃至無阿耨多羅三藐三菩提。是為諸法性空。菩薩摩訶薩住是中行般若波羅蜜時。於眾生相顛倒中拔出眾生。所謂無眾生有眾生相中拔出。乃至知者見者相中拔出。於無色色相中無受想行識。受想行識相中拔出眾生。十二入十八界乃至一切有漏法亦如是。須菩提。亦有諸無漏法。所謂四念處四正勤四如意足五根五力七覺分八聖道分。如是等法雖無漏亦不如第一義相。第一義相者無作無為無生無相無說。是名第一義。亦名性空亦名諸佛道。是中不得眾生。乃至不得知者見者。不得色受想行識。乃至不得八十隨形好。何以故。菩薩摩訶薩非為道法故。求阿耨多羅三藐三菩提心。為諸法實相性空故求阿耨多羅三藐三菩提。是性空前際亦是性空。後際亦是性空。中際亦是性空。常性空無不性空時。菩薩摩訶薩行是性空般若波羅蜜。為眾生著眾生相。欲拔出故求道種智。求道種智時遍行一切道。若聲聞道若辟支佛道若菩薩道。是菩薩具足一切道拔出眾生於邪想著。淨佛國土已。隨其壽命得阿耨多羅三藐三菩提。須菩提。過去十方諸佛道性空。未來現在十方諸佛道亦性空。離性空世間無道無道果。要從親近諸佛聞是諸法性空行是法不失薩婆若。須菩提白佛言。世尊。甚希有。諸菩薩摩訶薩行是性空法亦不壞性空相。所謂色與性空異。受想行識與性空異。乃至阿耨多羅三藐三菩提與性空異。世尊但色即是性空。性空即是色。乃至阿耨多羅三藐三菩提。阿耨多羅三藐三菩提即是性空。性空即是阿耨多羅三藐三菩提。佛告須菩提如是如是。若色與性空異。若受想行識與性空異。乃至阿耨多羅三藐三菩提與性空異。菩薩摩訶薩不能得一切種智。須菩提。今色不異性空。乃至阿耨多羅三藐三菩提不異性空。以是故。菩薩摩訶薩知一切法性空。發意求阿耨多羅三藐三菩提。何以故。是中無有法若實若常。但凡夫著色受想行識。凡夫取色相取受想行識相。有我心著內外物故。受後身色受想行識。是故不得脫生老病死愁憂苦惱往來五道。以是事故。菩薩摩訶薩行性空波羅蜜。不壞色等諸法相若空若不空。何以故。是色性空相不壞色。所謂是色是空。譬如虛空不壞虛空。內虛空不壞外虛空。外虛空不壞內虛空。如是須菩提色不壞色空相。色空相不壞色。何以故。是二法無有性。能有所壞。所謂是空是非空。乃至阿耨多羅三藐三菩提亦如是。須菩提白佛言。世尊。若一切法空無分別。云何菩薩摩訶薩從初發意已來作是願。我當得阿耨多羅三藐三菩提。世尊。若一切法無分別。云何菩薩發心言。我當得阿耨多羅三藐三菩提。世尊。若分別諸法不能得阿耨多羅三藐三菩提。佛告須菩提如是如是。若菩薩摩訶薩行二相者。無阿耨多羅三藐三菩提。若分別作二分者。無阿耨多羅三藐三菩提。若不二不分別。諸法則是阿耨多羅三藐三菩提。菩提是不二相不壞相。須菩提。是菩提不色中行。不受想行識中行。乃至菩提亦不菩提中行。何以故。色即是菩提。菩提即是色不二不分別。乃至十八不共法亦如是。是菩提非取故行非捨故行。須菩提白佛言。世尊。若菩薩摩訶薩。菩提非取故行非捨故行。菩薩摩訶薩菩提何處行。佛告須菩提。於汝意云何。如佛所化人。在何處行。若取中行若捨中行。須菩提言。世尊。非取中行非捨中行。佛言。菩薩摩訶薩菩提亦如是。非取中行非捨中行。須菩提。於汝意云何。阿羅漢夢中菩提何處行。若取中行若捨中行。不也世尊。非取中行非捨中行。世尊。阿羅漢畢竟不眠。云何夢中菩提。若取中行若捨中行。須菩提。菩薩摩訶薩阿耨多羅三藐三菩提亦如是。非取中行非捨中行。所謂色中行乃至一切種智中行。世尊將無菩薩摩訶薩。不行十地不行六波羅蜜。不行三十七助道法。不行十四空。不行諸禪定解脫三昧。不行佛十力乃至八十隨形好。住五神通淨佛國土成就眾生。得阿耨多羅三藐三菩提。佛告須菩提如是如是。如汝所言。今菩薩雖菩提無處行。若不具足十地六波羅蜜四禪四無量心四無色定四念處乃至八聖道分空無相無作解脫佛十力乃至八十隨形好。常捨法不錯謬法。不具足是諸法。終不得阿耨多羅三藐三菩提。是菩薩摩訶薩住色相中住受想行識相中乃至住阿耨多羅三藐三菩提相中。能具足十地。乃至得阿耨多羅三藐三菩提。是相常寂滅無有法能增能減能生能滅能垢能淨能得道能得果。世諦法故。菩薩摩訶薩得阿耨多羅三藐三菩提。非第一實義。何以故。第一實義中無有色。乃至無有阿耨多羅三藐三菩提。亦無行阿耨多羅三藐三菩提者。是一切法皆以世諦故說。非第一義。須菩提。菩薩摩訶薩從初發意已來。行阿耨多羅三藐三菩提。菩提亦不增眾生亦不減。菩薩亦無增減。須菩提於意云何。若人初得道時。住無間三昧。得無漏根。若成就須陀洹果斯陀含果阿那含果阿羅漢果。汝爾時有所得若夢若心若道若道果不。須菩提言。世尊。不得也。佛告須菩提。云何當知得阿羅漢道者。世尊。世諦法故分別名阿羅漢道。佛語須菩提。世諦故說名菩薩。說名色受想行識。乃至一切種智。是菩提中無法可得若增若減。以諸法性空故。諸法性空尚不可得。何況得初地心乃至十地心。六波羅蜜三十七助道法空三昧無相無作三昧。乃至一切佛法。當有所得。無有是處。如是須菩提。菩薩摩訶薩行阿耨多羅三藐三菩提。得阿耨多羅三藐三菩提利益眾生<p>【論】釋曰。上品中須菩提種種因緣難。若諸法空。云何有五道生死善不善法。今難眾生作是言。世尊。若眾生畢竟不可得。菩薩為誰故行般若。先難法為眾生。今難眾生為法故。佛答。為實際故菩薩行般若波羅蜜。須菩提意。謂菩薩為度眾生故行般若波羅蜜。佛意眾生假名虛誑畢竟不可得。菩薩為一切實法故行般若波羅蜜。實法即是實際。問曰。一切菩薩見眾生苦惱。為度眾生故發大悲心。今何以言為實際。答曰。初發意菩薩但為滅眾生苦故發大悲心。苦者所謂老病死等及身心衰惱。云何滅是苦。尋苦因緣由生故。如佛十二因緣中說。何因緣故有老病死以有生故。問曰。一切眾生皆知生因緣是苦。菩薩有何奇特。答曰。眾生不知由生有苦。若遭苦時但怨恨人。自不將適初不怨生。以是故增長結使。重增生法不知真實苦因。有人無鞭杖刀兵諸愁惱苦而有死苦。此死從何所來。從生而有。復次鞭杖刀兵愁惱皆由生故有。餘法或有苦或無苦。是生法必定有苦。正使大智及諸天。有生必有死有死必有苦。是故知生定是苦本。如草木有生故必可焚燒。若當不生雖有猛火大風無所燒害。菩薩既得苦因緣復推生因緣。生因緣者有。有有三種。欲有色有無色有。著是三有起善惡業。是生因。有因者四種取。取因緣者愛等諸煩惱。小者未能起業故名為愛。增長能起業故名為取。欲取見取戒取我語取取著是四事故能起種種業。愛因緣三種受。受因緣者眼等六種觸。觸名受等諸心數法。情塵識三事和合故。心中生受等心數法。根本雖三事和合故生觸。為六情依止住處故但說六入。六入因緣名色。六入雖即是名色分。成就名六入未成就名名色。色成就名五入。名成就名一入。是胎中時因緣次第名色因緣。是識若識不入胎。胎初則爛壞。識名中陰。中五眾是五眾細故但名為識。若識不入而胎成者如一切和合時。皆應成胎。問曰。識何因緣故入胎。答曰。行因緣。行即是過去三種業。業將識入胎。如風吹絕焰空中而去焰則依止於風。先世作人身時。然六識故命終時業將識入胎。問曰。上業何以名有。今業何以名行。答曰。上是今世業。為未來有故名為有。今業過去世已滅盡但有名名為行。(天竺語刪迦羅秦言行)是行因緣名無明。一切煩惱雖是過去業因緣。無明是根本故但名無明。今世現在著愛取多故愛取愛名。過去世中是疑邪見處故但名無明。今得一切苦惱根本是無明。問曰。無始生死展轉甚多。何以止齊無明。答曰。是事先已答。菩薩思惟為人從苦得脫故求苦因緣。眾生過去現在老死等苦不可得除。為除未來世老死苦。斷相續不令復生。如良醫過去病不可治現在病亦不可治。服藥但能治應起病破其冷熱不復令起。又如失火燒舍不為己過去火故勤滅。亦不為現在火故勤滅。但為未來火不令更燒故勤滅。良醫滅火人勤方便亦不虛。菩薩滅眾生苦惱亦如是。過去苦已滅無所復能現在苦惱。先世因緣成就故不可卻。但破未來世老死等苦因緣故。破是生法老死等苦自然永滅。是故菩薩欲滅未來世老死等苦因緣生。得現在有等八因緣。一名有漏業。二名現在世諸煩惱。所謂四取一愛。是二種煩惱從二心數法生。所謂受及觸。觸能生一切心數法。受前生故得名。觸是受因緣。受雖能生三毒。一切眾生愛是舊煩惱。觸因緣是內六入。如先說。雖有外六入內六入無故。觸等心數法不生。是故內六入得名。名色是六入因緣。如此中說。初入胎識是名色因緣。識名色在胎中。此中雖有六入未成就未可用故未得名字。既生嬰孩未能有所作但有六入。轉大有六觸。如小兒蹈火履冰但有觸未知苦樂。轉大受苦樂未深愛著。如小兒雖瞋未能起殺等惡業。雖喜未能起施等善業。年及成人得苦生恚得樂生愛求樂具故。取欲等四取。取時能起善惡業。若知先一世無明業因緣則億萬世可知。譬如現在火熱。過去未來火亦如是。若無明因緣更求其本則無窮。即墮邊見失涅槃道。是故不應求。若更求則墮戲論非是佛法。菩薩欲斷無明故求無明體相。求時即入畢竟空。何以故。佛經說。無明相內法不知外法不知內外法不知。菩薩以內空觀內法內法即空。以外空觀外法外法即空。以內外空觀內外法內外法即空。如是等一切是無明相如先品。德女經中破無明廣說。復次菩薩求無明體即時是明。所謂諸法實相名為實際。觀諸法如幻如化。眾生顛倒因緣故起諸煩惱。作惡罪業輪轉五道受生死苦。譬如蠶出絲自裹縛入沸湯火炙。凡夫眾生亦如是。初生時未有諸煩惱。後自生貪欲瞋恚等諸煩惱。是煩惱因緣故覆真智慧。轉身受地獄火燒湯煮。菩薩知是法本末皆空。但眾生顛倒錯故受如是苦。菩薩於此眾生起大悲心。欲破是顛倒故求於實法。行般若波羅蜜通達實際。種種因緣教化眾生令住實際。是故住實際無咎。復次經中說。若眾生與實際異。菩薩不應行般若波羅蜜。異者實際是畢竟空。眾生際是決定有。若爾者應難。若諸法實際相空。菩薩云何為眾生故修是實際。若眾生畢竟空實際定有。無眾生則無所利益。為誰故行實際。今眾生際實不異實際故行般若波羅蜜。欲覺悟狂惑顛倒凡夫故行般若波羅蜜。令眾生住實際中而不壞實際。是時須菩提更問。若眾生際實際不異。云何以實際著實際。自性不應自性中住。如指端不能自觸指端。佛可其意菩薩以方便故建立眾生於實際。如眾生實際不異一亦不可得。若是一則壞實際相。所以者何。得是一性故。菩薩知是二法不一不二亦不不一亦不不二畢竟寂滅無戲論相。菩薩生大悲心。但欲拔出眾生離於顛倒故教化眾生。又問。云何名方便。佛言。菩薩行般若波羅蜜時。以方便力故建立眾生於檀中說是檀。先際後際空中際亦爾。如經中廣說。菩薩知實際者到眾生邊。如先檀品中說。眾生聞已發心。折薄煩惱深著布施。菩薩憐愍眾生。我從慳中拔出。今復著布施。眾生若受布施。福盡受諸苦惱。又受富貴因緣得作大罪則墮地獄。是故愍此眾生得少許時樂而受苦長久。是故菩薩為說布施實相所謂畢竟空。作是言。是布施過去已滅。不可見不可得不可用但可憶念。如夢所見無異。未來未生故亦無所有畢竟空。是布施先後際無故中際亦無。如破六塵中破色法中說。現在布施雖眼見。分分破析乃至微塵不可得。布施三世空。施者受者果報亦如是。菩薩語施者言。布施等法是初入佛法門。實際中實際相亦無。何況布施。汝莫念莫著布施等法。若不念不著如布施體相。如是布施者則得甘露味甘露果。甘露味者是八聖道分。甘露果者是涅槃。菩薩雖住實際中。以方便力布施門度眾生。餘波羅蜜亦如是。如經中廣說。須菩提白佛言。世尊。若一切法性空性空中無法及非法亦無眾生。菩薩云何住是空中求一切種智。佛答。菩薩安立性空中故能行是布施等諸法。又問。性空破一切法悉盡無餘。云何菩薩住性空中能行布施等諸善法。佛可須菩提意而說因緣。菩薩知諸法實相住是中。能得阿耨多羅三藐三菩提。諸法實相者即是性空。若一切法性不空。菩薩不應住是諸法性空中得阿耨多羅三藐三菩提。已為眾生說性空法。所謂色性空受想行識性空。乃至為眾生說一切種智斷煩惱習性空法。復次須菩提十八空。若性不空是為壞空體。何以故。十八空能令一切法空。若自不空則為虛誑。又若不空者則墮常邊著處。能生煩惱。性空無實住處。無所從來去無所至。是名常住法相。常住法相是性空之異名。亦名諸法實相。是相中無生無滅無增無減無垢無淨。菩薩住是中見一切法性空。於阿耨多羅三藐三菩提不退不疑不悔。何以故。不見諸法能障礙者。以方便力故度眾生。方便力者畢竟無法亦無眾生而度眾生。問曰。若眾生及法從本已來無為。誰作方便為度脫誰。答曰。性空名空性亦無。汝何以取是空性相作難。若有性空相應當作難。復次得諸法實相者知是性空。是人則知諸法性空。無法無眾生。凡夫未得實相故種種憶想分別。如狂人妄有所見以為實有。為度凡夫狂人故言為眾生說狂法中有是諸法分別實法中則無。菩薩欲滿本願故。又不著性空故有度眾生。此中則不應難。復次此經中佛自說因緣。性空中眾生不可得。知者見者亦不可得。乃至八十隨形好亦如是。而菩薩立是法。為眾生說是世諦故非是實。此中佛說譬喻。如佛作化人。又化作四部眾而為說法。可有得道者不。須菩提言不也。所以者何。無定根本實事。何有得須陀洹乃至得佛者。菩薩說法度眾生亦如是。眾生無有定實。但欲於顛倒中拔出眾生著無顛倒中。無顛倒法亦無處所。是中無眾生乃至無知者見者。雖空性一相而顛倒多不顛倒少。是故貴是性空不顛倒法。菩薩住此中但破眾生妄想不破眾生。又無漏法乃至八聖道分。雖是無漏以生滅故不如第一義。須菩提是性空一切諸佛唯有是道更無異道。何以故。諸佛皆求實智。不壞不異法雖有十力四無所畏諸異法不名為一道。所以者何。此皆是有為法轉變無常故。是性空中無眾生亦無色等諸法。菩薩不為菩薩道故求阿耨多羅三藐三菩提。但為性空故。問曰。何等是性空何等是菩薩道。答曰。第一義中無分別。世諦中有分別。諸法實相名性空。餘布施等乃至八十隨形好是菩薩道。雖行是法不為此法為求性空故。是故說不為菩薩道故行是性空。先亦性空中後亦性空。從本已來常空無有作者。非是福德力故使空。亦非智慧力故使空。但性自爾故。諸佛賢聖以大福德智慧方便力故。破眾生心中顛倒令知性空。譬如虛空性常清淨不著垢闇。或時風雲闇翳。世人便言虛空不淨。更有猛風吹除風雲。便言虛空清淨。而虛空實無垢無淨。諸佛亦如是。以說法猛風吹卻顛倒雲翳令得清淨。而諸法性常自無垢無淨。是菩薩知一切法性空故。能行一切種種道度眾生。具足一切道淨佛國土教化眾生。得阿耨多羅三藐三菩提時。隨意壽命。隨意壽命者。菩薩得無生忍法入如幻菩薩道。能一時變化作千億萬身。周遍十方具足行一切菩薩道。處處國土中隨眾生壽命長短而受其形。如釋迦牟尼佛於此國土壽命百年。於莊嚴佛國壽七百阿僧祇劫。佛法於五不可思議中。是第一不可思議。佛告須菩提。一切法性空是諸佛真法。若得是法則名為佛。若說此法名為度眾生。三世佛皆亦如是。離是性空則無道無果。道者八聖道分。果者七種果。所以者何。若離性空別有定法則取相生著。著故亦無離欲。無離欲故則無道果。若離性空雖行布施持戒行慈悲等。善法力故雖不墮惡道生天。果盡還墮惡道如本不異。行性空法亦不著性空即是涅槃。行餘法生著心有退失。若行此法則無退失。須菩提。歡喜白佛言。甚希有。菩薩行是性空法亦不壞性空相。佛答。若色等法與性空異。菩薩則不得阿耨多羅三藐三菩提。何以故。有空法則不可得離。須菩提今色等諸法實性空。菩薩知是法已得阿耨多羅三藐三菩提。所以者何。此中無有一法定是常。但凡夫生我心故著內外法。不得脫生老病死。是故菩薩行是性空和合六波羅蜜不壞色等諸法相。所謂若空若不空若空不空若非空非不空。不作如是示諸法相是名不壞。所以者何。色實相即是性空。性空云何自壞性空。乃至菩提亦如是。此中佛說譬喻。如內虛空不壞外虛空以同體故。須菩提問。世尊。若諸法性空無別異。菩薩於何處得阿耨多羅三藐三菩提。佛可其意言如是。若分別有二相。則不得阿耨多羅三藐三菩提。阿耨多羅三藐三菩提名實智慧。於色法中不行。所謂不著不染。所以者何。是智慧不為取色故行。是故不行色中。須菩<span class='corr'>提</span>復問。若菩提不取中行不捨中行當於何處行。取名實法捨名空法。取名著行捨名不著行。取名二行捨名不二行。如是等分別。佛反問須菩提。於汝意云何。佛所化人為何處行。須菩提言。是化人無處行。化人無心無心數法故。菩提亦如是。復問。於汝意云何。阿羅漢夢中菩提為在何處行<p>須菩提言。阿羅漢尚不眠。何況夢中菩提有行處。問曰。菩提有三種。阿羅漢菩提辟支佛菩提佛菩提。阿羅漢菩提不在有漏心中無記心中行。但在無漏心中行。佛何以故問阿羅漢夢中菩提何處行。答曰。阿羅漢是一切漏盡聖人則無夢。佛以必無處故。問欲明必無行法<p>問曰。乃至佛猶尚有眠。何以知之。佛嘗命阿難。汝四襞優多羅僧敷我欲小眠。汝為諸比丘說法。又薩遮尼乾問佛。佛自念晝日有眠不。佛言。春末夏初以時熱故小眠息。除食患故。薩遮尼乾白佛。餘人有言晝日眠是癡相。佛言汝置汝不別癡相。諸漏能生後身相續不斷者是名癡相。雖常不眠亦是癡。若是諸漏永滅無餘。雖眠不名癡。如是等經中處處說。須菩提。何以言阿羅漢尚不眠。答曰。眠有二種。一者眠而夢。二者眠而不夢。阿羅漢非為安隱著樂故眠。但受四大身法。應有食息眠覺。是故少許時息名為眠。不為夢眠故。須菩提言。阿羅漢尚不眠。有人言。離欲者得禪定。色界繫四大入身中。身心歡樂則無有眠。慧解脫阿羅漢。色界四大不入身中故有眠。是故須菩提言阿羅漢尚不眠。是故阿羅漢有眠有不眠。佛以方便力為度眾生。受人法故現眠<p>須菩提復問。若不行者。云何菩薩從一地至十地。乃至得阿耨多羅三藐三菩提。佛可其意。菩提雖無處行未具足六波羅蜜。諸法終不得阿耨多羅三藐三菩提。是菩薩住色相乃至菩提相中住。得阿耨多羅三藐三菩提。不捨色等法亦不著菩提相。知色等法即是菩提。常寂滅無法。若增若減若垢若淨若得道若得果。但世諦故說菩薩得阿耨多羅三藐三菩提。第一義中無有色乃至菩提。佛欲明是事故。反問須菩提。於汝意云何。汝斷煩惱得道時有所得不。所謂如夢等五眾。若道若道果決定一法不。須菩提言。不得也。所以者何。須菩提意。住無相門中入道云何取相。佛言。汝若乃至不得微細少法。云何說汝為阿羅漢。須菩提言。世諦法故說言阿羅漢。凡夫顛倒法中有得有失有眾生有法。佛言。菩提亦如是。世諦法故說有菩薩。說有色等乃至菩提。菩提中無有定法。亦無眾生亦無菩提。菩薩觀是菩提法無有增無有減。所以者何。諸法性如是。菩薩亦不得是諸法性。何況有初發心乃至十地及六波羅蜜。三十七品乃至十八不共法。當有所得。無有是處。所以者何。諸法性是一切法根本尚不可得。何況六波羅蜜等。是作法當有定實。如是菩薩行是諸法性得佛時。能大利益眾生<p class='juan'>
大智度論卷第九十</p>
</body></html>
