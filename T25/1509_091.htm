<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T25 </TITLE>
</head>
<BODY>

<p class='juan'>
大智度論釋照明品第八十一(卷第九十一)</p>
<p><span class='byline'>　　　　龍樹菩薩造</span><br><p><span class='byline'>　　　　後秦龜茲國三藏鳩摩羅什譯</span><br><p>【經】須菩提白佛言。世尊。若菩薩摩訶薩行六波羅蜜十八空三十七助道法佛十力四無所畏四無礙智十八不共法。不具足菩薩道。不能得阿耨多羅三藐三菩提。世尊。菩薩摩訶薩當云何具足菩薩道能得阿耨多羅三藐三菩提。佛告須菩提。若菩薩摩訶薩行般若波羅蜜時。以方便力故行檀波羅蜜。不得施不得施者不得受者。亦不遠離是法。行檀波羅蜜。是則照明菩薩道。如是須菩提。菩薩以方便力故具足菩薩道。具足已能得阿耨多羅三藐三菩提。持戒忍辱精進禪定智慧。乃至十八不共法亦如是。舍利弗白佛言。世尊。云何菩薩摩訶薩習般若波羅蜜。佛告舍利弗。若菩薩摩訶薩行般若波羅蜜。以方便力故不壞色不隨色。何以故。是色性無故不壞不隨。乃至識亦如是。舍利弗。菩薩摩訶薩行般若波羅蜜。以方便力故檀波羅蜜不壞不隨。何以故。檀波羅蜜性無故。乃至十八不共法亦如是。舍利弗白佛言。世尊。若諸法無自性可壞可隨者。云何菩薩摩訶薩能習般若波羅蜜。諸菩薩摩訶薩所學處。何以故。菩薩摩訶薩不學般若波羅蜜。不能得阿耨多羅三藐三菩提。佛告舍利弗。如汝所言。菩薩不學般若波羅蜜。不能得阿耨多羅三藐三菩提。不離方便力故可得。舍利弗。若菩薩摩訶薩行般若波羅蜜。若有一法可得應當取。若不可得何所取。所謂此是般若波羅蜜。是禪波羅蜜。是毘梨耶波羅蜜。是羼提波羅蜜。是尸羅波羅蜜。是檀波羅蜜。是色受想行識。乃至是阿耨多羅三藐三菩提。舍利弗。是般若波羅蜜不可取相。乃至一切諸佛法不可取相。舍利弗。是名不取般若波羅蜜乃至佛法。是菩薩摩訶薩所應學。菩薩摩訶薩於是中學時。學相亦不可得。何況般若波羅蜜。佛法菩薩法辟支佛法聲聞法凡夫人法。何以故。舍利弗。諸法無一法有性。如是無性諸法。何等是凡夫人須陀洹斯陀含阿那含阿羅漢辟支佛菩薩佛。若無是諸賢聖云何有法。以是法故分別說是凡夫人須陀洹斯陀含阿那含阿羅漢辟支佛菩薩佛。舍利弗白佛言。世尊。若諸法無性無實無根無本。云何知是凡夫人乃至是佛。佛告舍利弗。凡夫人所著處色有性有實不。不也世尊。但以顛倒心故。受想行識乃至十八不共法亦如是。舍利弗。菩薩摩訶薩行般若波羅蜜時。以方便力故。見諸法無性無根本故。能發阿耨多羅三藐三菩提心。舍利弗白佛言。云何菩薩摩訶薩行般若波羅蜜時。以方便力故。見諸法無性無根本故。發阿耨多羅三藐三菩提心。佛告舍利弗。菩薩摩訶薩行般若波羅蜜時。不見諸法根本。住中退沒生懈怠心。舍利弗諸法根本實無我無所有性常空。但顛倒愚癡故眾生著陰入界。是菩薩摩訶薩見諸法無所有性常空自性空時。行般若波羅蜜自立如幻師。為眾生說法。慳者為說布施法。破戒者為說持戒法。瞋者為說忍辱法。懈怠者為說精進法。亂想者為說禪定法。愚癡者為說智慧法。令眾生住布施乃至智慧。然後為說聖法能出苦。用是法故得須陀洹果。乃至得阿羅漢果辟支佛道。乃至得阿耨多羅三藐三菩提。舍利弗白佛言。世尊。菩薩摩訶薩得是眾生無所有。教令布施持戒乃至智慧。然後為說聖法能出苦。以是法故得須陀洹果乃至阿耨多羅三藐三菩提。佛告舍利弗。菩薩摩訶薩行般若波羅蜜時。無有所得過罪。何以故。舍利弗。是菩薩摩訶薩行般若波羅蜜時。不得眾生。但空法相續故名為眾生。舍利弗。菩薩摩訶薩住二諦中為眾生說法。世諦第一義諦。舍利弗。二諦中眾生雖不可得。菩薩摩訶薩行般若波羅蜜。以方便力故為眾生說法。眾生聞是法。今世吾我尚不可得。何況當得阿耨多羅三藐三菩提及所用法。如是舍利弗。菩薩摩訶薩行般若波羅蜜時。以方便力故為眾生說法。舍利弗白佛言。世尊。是菩薩摩訶薩心曠大無有法可得。若一相若異相若別相。而能如是大誓莊嚴。用是莊嚴故。不生欲界不生色界不生無色界。不見有為性。不見無為性。而於三界中度脫眾生。亦不得眾生。何以故。眾生不縛不解。眾生不縛不解故。無垢無淨。無垢無淨故。無分別五道。無分別五道故。無業無煩惱。無業無煩惱故。亦不應有果報。以是果報故生三界中。佛告舍利弗。如是如是。如汝所言。若眾生先有後無。諸佛菩薩則有過罪。諸法五道生死亦如是。若先有後無。諸佛菩薩則有過罪。舍利弗。今有佛無佛諸法相常住不異。是法相中尚無我無眾生無壽命。乃至無知者無見者。何況當有色受想行識。若無是法云何當有五道往來拔出眾生處。舍利弗。是諸法性常空。以是故諸菩薩摩訶薩從過去佛聞是法相。發阿耨多羅三藐三菩提意。是中無有法我當得。亦無有眾生定著處法不可出。但以眾生顛倒故著。以是故菩薩摩訶薩發大誓莊嚴。常不退阿耨多羅三藐三菩提。是菩薩不疑。我當不得阿耨多羅三藐三菩提。我必當得阿耨多羅三藐三菩提。得阿耨多羅三藐三菩提已。用實法利益眾生令出顛倒。舍利弗。譬如幻師。幻作百千萬億人。與種種飲食令飽滿。歡喜唱言。我得大福我得大福。於汝意云何。是中有人食飲飽滿不。不也世尊。佛言如是。舍利弗。菩薩摩訶薩從初發意已來。行六波羅蜜四禪四無量心四無色定四念處乃至八聖道分十四空三解脫門八背捨九次第定佛十力乃至十八不共法。具足菩薩道成就眾生淨佛國土。無眾生法可度。須菩提白佛言。世尊。何等是菩薩摩訶薩道。菩薩行是道能成就眾生淨佛國土。佛告須菩提。菩薩摩訶薩從初發意已來。行檀波羅蜜。行尸羅羼提毘梨耶禪般若波羅蜜。乃至行十八不共法。成就眾生淨佛國土。須菩提白佛言。世尊。云何菩薩摩訶薩行檀波羅蜜成就眾生。佛告須菩提。有菩薩摩訶薩行檀波羅蜜時。自布施亦教眾生布施。作是言。諸善男子汝等莫著布施。汝著布施故當更受身。受身故多受眾苦。諸善男子。諸法相中無所施無施者無受者。是三法性皆空。是性空法不可取。不可取相是性空。如是須菩提。菩薩摩訶薩行檀波羅蜜時布施眾生。是中不得布施不得施者不得受者。何以故。無所得檀波羅蜜。是名為檀波羅蜜。是菩薩不得是三法故。能教眾生令得須陀洹果。乃至令得阿羅漢果辟支佛道阿耨多羅三藐三菩提。如是須菩提。菩薩摩訶薩行檀波羅蜜時成就眾生。是菩薩自行布施。亦教他人行布施。讚歎布施法。歡喜讚歎行布施者。是菩薩如是布施已。生剎利大姓婆羅門大姓居士大家。若作小王若轉輪聖王。是時以四事攝取眾生。何等四。布施愛語利行同事。是四事攝眾生已。眾生漸漸住於戒四禪四無量心四無色定四念處乃至八聖道分空無相無作三昧。得入正位中。得須陀洹果。乃至得阿羅漢果。若得辟支佛道。若教令得阿耨多羅三藐三菩提。作是言。諸善男子。汝等當發阿耨多羅三藐三菩提心。是阿耨多羅三藐三菩提易得耳。何以故。無有定法眾生所著處。但顛倒故眾生著。是故汝當自離生死。亦當教他離生死。汝等當發心能自利益。亦當得利益他人。須菩提。菩薩摩訶薩應如是行檀波羅蜜是行檀波羅蜜因緣故。從初發意已來終不墮惡道。常作轉輪聖王。何以故。隨其所種得大果報。是菩薩作轉輪聖王時。見有乞者作是念。我不為餘事。故受轉輪聖王果。但為利益一切眾生故。是時作是言。此是汝物汝自取之莫有所難我無所惜。我為眾生故受生死。憐愍汝等故具足大悲。行是大悲饒益眾生。亦不得實定。眾生相。但有假名故可說是眾生。是名字亦空如嚮聲。實不可說相。須菩提。菩薩摩訶薩應如是行檀波羅蜜。於眾生中無所惜。乃至不惜自身肌肉。何況外物。以是法故能出眾生生死。何等是法。所謂檀波羅蜜尸羅波羅蜜羼提波羅蜜毘梨耶波羅蜜禪波羅蜜般若波羅蜜。乃至十八不共法。令眾生從生死中得脫。復次須菩提。菩薩摩訶薩住檀波羅蜜中布施已。作是言。諸善男子。汝等來持戒。我當供給汝等令無乏短。衣食臥具乃至資生所須盡當給汝。汝等乏少故破戒。我當給汝所須令無所乏。若飲食乃至七寶。汝等住是戒律儀中漸漸當得盡苦。成於三乘而得度脫。若聲聞乘辟支佛乘佛乘。復次須菩提。菩薩摩訶薩住檀波羅蜜中。若見眾生瞋惱。作是言。諸善男子。汝等以何因緣故瞋惱。我當與汝所須。汝等所欲從我取之。悉當給汝令無所乏。若飲食衣服乃至資生所須。是菩薩住檀波羅蜜中教眾生忍辱。作是言。一切法中無有堅實。汝等所瞋是因緣空無堅實。皆從虛妄憶想生。汝無有根本。汝瞋恚壞心惡口罵詈刀杖相加以至害命。汝等莫以是虛妄法起瞋故墮地獄畜生餓鬼中及餘惡道受無量苦。汝等莫以是虛妄無實諸法故而作罪業。以是罪業故尚不得人身。何況得生佛世。諸人佛世難值人身難得。汝等莫失好時。若失好時則不可救。是菩薩摩訶薩如是教化眾生。自行忍辱亦教他人令行忍辱。讚歎忍辱法。歡喜讚歎行忍辱者。是菩薩令眾生住忍辱中。漸以三乘得盡眾苦。如是須菩提。菩薩摩訶薩住檀波羅蜜。令眾生住忍辱。須菩提。云何菩薩摩訶薩住檀波羅蜜。令眾生精進。須菩提。菩薩見眾生懈怠。作如是言。汝等何以懈怠。眾生言。因緣少故。是菩薩行檀波羅蜜時。語諸人言。我當令汝因緣具足。若布施若持戒若忍辱。如是等因緣令汝具足。是眾生得菩薩利益因緣故。身精進口精進心精進。身精進口精進心精進故。一切善法具足。修聖無漏法。修聖無漏法故。當得須陀洹果乃至阿羅漢果辟支佛道。若得阿耨多羅三藐三菩提。如是須菩提。菩薩摩訶薩行檀波羅蜜時。住精進波羅蜜攝取眾生。須菩提。云何菩薩摩訶薩行檀波羅蜜時。教化眾生令修禪波羅蜜。佛告須菩提。菩薩見眾生亂心。作是言。汝等可修禪定。眾生言。我等因緣不具足故。菩薩言。我當與汝等作因緣。以是因緣故。令汝心不隨覺觀亦不馳散。眾生以是因緣故。斷覺觀入初禪二禪三禪四禪。行慈悲喜捨心。眾生以是禪無量心因緣故。能修四念處乃至八聖道分。修三十七助道法時。漸入三乘而得涅槃終不失道。如是須菩提。菩薩摩訶薩行檀波羅蜜時。以禪波羅蜜攝取眾生。令行禪波羅蜜。須菩提。云何菩薩摩訶薩行檀波羅蜜。以般若波羅蜜攝取眾生。須菩提。菩薩見眾生愚癡無有智慧。作是言。汝等何以故不修智慧。眾生言。因緣未具故。菩薩住檀波羅蜜中。作是言。汝等所須得智慧具從我取之。所謂布施持戒忍辱精進入禪定。是因緣具足已。汝等如是思惟。思惟般若波羅蜜時。有法可得不。若我若眾生若壽命。乃至知者見者可得不。若色受想行識。若欲界色界無色界。若六波羅蜜。若三十七助道法。若須陀洹果。若斯陀含阿那含阿羅漢果辟支佛道。若阿耨多羅三藐三菩提可得不。是眾生如是思惟時。於般若波羅蜜中。無有法可得可著處。若不著諸法。是時不見法有生有滅有垢有淨。不分別是地獄是畜生是餓鬼是阿修羅眾是天是人是持戒是破戒是須陀洹是斯陀含是阿那含是阿羅漢是辟支佛是佛。如是須菩提。菩薩摩訶薩行檀波羅蜜時。以般若波羅蜜攝取眾生。須菩提。云何菩薩摩訶薩住檀波羅蜜中。以尸羅波羅蜜羼提波羅蜜毘梨耶波羅蜜禪波羅蜜般若波羅蜜。乃至以三十七助道法攝取眾生。須菩提。菩薩摩訶薩住檀波羅蜜中。以供養具利益眾生。以是利益因緣故。眾生能修四念處四正勤四如意足五根五力七覺分八聖道分。眾生行是三十七助道法。於生死中得解脫。如是須菩提。菩薩摩訶薩以無漏聖法攝取眾生。復次須菩提。菩薩摩訶薩教化眾生時。如是言。諸善男子。汝等從我取所須物。若飲食衣服臥具香華。乃至七寶等種種資生所須。汝當以是攝取眾生。汝等長夜利益安樂莫作是念。是物非我所有。我長夜為眾生故集此諸物。汝等當取是物如己物無異。教化眾生令行布施持戒忍辱精進禪定智慧。乃至令得三十七助道法佛十力乃至十八不共法。亦令得無漏法果。所謂須陀洹乃至阿羅漢果辟支佛道阿耨多羅三藐三菩提。如是須菩提。菩薩摩訶薩行檀波羅蜜時。應如是教化眾生令得離三惡道及一切生死往來苦。復次須菩提。菩薩摩訶薩住尸羅波羅蜜教化眾生。作是言。眾生汝等少何因緣故破戒。我當與汝作具足因緣。若布施乃至智慧。及種種資生所須。是菩薩住尸羅波羅蜜利益眾生。令行十善遠離十不善道。是諸眾生持諸戒。不破戒不缺戒不濁戒不雜戒不取戒。漸以三乘而得盡苦。尸羅波羅蜜為首。如檀波羅蜜說餘四波羅蜜亦如是<p>【論】問曰。先說菩薩行六波羅蜜等諸助道法不具足菩薩道則不能得阿耨多羅三藐三菩提。今須菩提應自知行六波羅蜜等具足菩薩道應得阿耨多羅三藐三菩提。何以更問。答曰。須菩提不疑。云何得阿耨多羅三藐三菩提。今但問。云何具足菩薩道得阿耨多羅三藐三菩提。佛答。若菩薩用六波羅蜜等諸法。以方便力和合故能行。是時具足菩薩道。方便力者。不決定得是布施等三事。亦不離是三事行檀波羅蜜。是時照明菩薩道。照明具足是一義。若菩薩決定得布施等三事。直墮常顛倒取相著法等過罪。若不得是三事則墮斷滅邊著空。還起邪見等諸煩惱便離菩薩道。若菩薩離是二邊。因空捨是施等假名字虛誑法。因諸法實相離是著空無施者無受者。如阿耨多羅三藐三菩提相。觀是布施亦爾無異。如是布施名為具足。乃至十八不共法亦如是。舍利弗在會中聞佛與須菩提說般若甚深果報大有利益。雖有利益無決定性云何可習。佛答。菩薩行般若波羅蜜時。不壞色不隨色。如是名習般若波羅蜜。菩薩初發心為知實法故。常行般若波羅蜜。次第隨其所宜行布施等諸法。是故常說菩薩行般若波羅蜜時行布施等諸法。色不壞者。不言是色無常。不言是色空無所有。是名不壞色。不隨色者。不如眼見色取相生著。復次不說是色若常若無常若苦若樂等。是名不隨色。常無常等皆非色實相。復次不說是色根本從世性中來若從微塵中來從大自在天中來。亦不說從時來。亦不說自然生。亦不說無因無緣而強生。如是等名為不隨不壞。此中佛自說因緣。是色性無故不隨不壞。性無者。是色從一切四大和合假名為色。是中無定一法名為色。如先破色中說。是色從因緣和合生故即是無性。若無性即是性空。若得是色相性空。即是習般若波羅蜜。乃至十八不共法亦如是。復問。世尊若諸法無自性可壞可隨者。云何菩薩習般若波羅蜜。不學般若波羅蜜不得阿耨多羅三藐三菩提。佛可舍利弗意自說因緣。若菩薩用方便力行六波羅蜜。是人雖知諸法空而能起般若波羅蜜。舍利弗若菩薩求一切法。若得少許定性則可取可著。今菩薩實求覓一切法不得定實。所謂是般若波羅蜜是禪波羅蜜。乃至是十八不共法。是諸法皆不可得。不可得故何所取。舍利弗。是名菩薩無取般若波羅蜜。菩薩應學無取般若波羅蜜。無取尚不可得。何況般若等諸法。一切法無性故。舍利弗復問。若一切法無性云何知是凡人乃至佛。佛答。一切法雖無根本定相。但凡人顛倒故著。菩薩行般若波羅蜜時。以方便力故見一切法無根本。而發阿耨多羅三藐三菩提心。是菩薩深行諸法性空故不見一切法有根本。不見故不懈不退。了了知一切法無我無所有性性常空。但眾生愚癡顛倒故著是陰界入。是時菩薩思惟籌量諸法甚深寂滅相。而眾生深著虛誑顛倒。菩薩自立如幻師。種種神通變化說法度人。如幻所作。無憎無愛等心說法。所謂慳者教施等六法復為說轉勝法令出生死得須陀洹果乃至阿耨多羅三藐三菩提。問曰。六波羅蜜外更有何法為勝。何以言更為說勝法。答曰。此中不說波羅蜜。但為慳者說施。乃至癡者為說智慧。諸佛菩薩法有初有後。初法所謂布施持戒。受戒施果報得天上福樂為說五欲味利少失多。受世間身但有衰苦。讚歎遠離世間斷愛法。然後為說四諦令得須陀洹果。此中菩薩但說欲令眾生得佛道故先教令行六法。此中善智慧不名為三解脫門所攝。是善智慧能生布施等善法。能滅慳貪瞋恚等惡法。能令眾生得生天上。何以知之。更有勝法故。勝法者所謂四諦聖法。出法一切聖人所行法名為聖法。出三界生死名為出法。以是四諦說法故隨眾生根因緣令得須陀洹果。乃至得一切種智。此中雖不說初六法說布施等當知已攝。復次菩薩為佛道故說是六法。但眾生意劣故自取小乘。是故不說布施持戒生天受報等初六法。舍利弗白佛言。世尊。先說菩薩是畢竟不可得法。今為無所有眾生說法。令得無所有法。所謂須陀洹果乃至一切種智。世尊。菩薩今得無所有法故能令眾生得無所有法。無所得是有所得。佛答。菩薩行般若波羅蜜時。無有有所得過。何以故。菩薩行般若波羅蜜時。不見眾生及法。但諸因緣和合假名眾生。菩薩住二諦中為眾生說法。不但說空。不但說有。為愛著眾生故說空。為取相著空眾生故說有。有無中二處不染。如是方便力為眾生說法。眾生現在我身及我尚不可得。何況當得阿耨多羅三藐三菩提。舍利弗歡喜白佛言。世尊。曠大心是菩薩。曠大心者。此中自說因緣。所謂無有法可得若一相若異相如人市買必須交易。大心人則不然。無所依止而能發大莊嚴。大莊嚴故不生三界。亦拔眾生令出三界。而眾生不可得。不縛不解故一切法空。從久遠以來煩惱顛倒皆是虛誑不實。是故名無縛。縛無故亦無解。縛即是垢。解即是淨。無淨無垢故無六道分別。不分別六道故無罪福業。罪福業無故無煩惱。能起罪福業者不起罪福業。亦不應有果報。如是諸法畢竟空中而作大莊嚴。是為希有。譬如人虛空中種樹樹葉花果多所利益。佛可舍利弗意。舍利弗難是空故佛亦答亦可。以其說空故可。以其難空故答。所謂舍利弗若眾生及諸法先有今無。諸佛賢聖有過罪。過罪者所謂令眾生入無餘涅槃永滅色等一切法入空中皆無所有。以斷滅眾生及一切法故有過罪。舍利弗。眾生及一切法先來無。若有佛無佛常住不異。是諸法實相。是故無六道生死。亦無眾生可拔出。舍利弗。一切法先空。是故菩薩於諸佛所聞諸法如是相故發阿耨多羅三藐三菩提心。作是念。菩提中亦無有法可得。亦無實定法令眾生著而不可度。但眾生癡狂顛倒故著是虛誑法。是故菩薩發大莊嚴。不轉於阿耨多羅三藐三菩提。作是念。我必當得阿耨多羅三藐三菩提。非不得得已用實法利益眾生。利益眾生故眾生從顛倒得出。欲明了是事故經中說幻師譬喻。幻師即是菩薩。幻師所作園林盧觀。即是六波羅蜜等度眾生法。幻師所作象馬男女。即是菩薩所度眾生。如幻師一身以幻力故幻作眾生園林盧觀等娛樂眾生。若幻師以所幻作事為實。於所幻人求其恩惠即是狂人。菩薩亦如是。從諸佛聞一切法性空如幻。而以布施等利益眾生欲求恩惠福報即是顛倒。問曰。幻法咒術實有。幻所作物可虛。如眾生空菩薩亦空。菩薩不化作眾生何得為喻。答曰。諸法實相中法尚無。何況眾生。眾生異名名為幻師。幻師實無何以言幻師有而所幻者無。如汝以幻師實有所幻者無。聖人觀幻師及所幻物不異。以明了事故說譬喻。取其少許相似處為喻。何以盡取為難。如師子喻王。師子於獸中無畏。王於群下自在。無難故以為喻。復何可責四腳負毛為異也。佛說性空法。諸法皆空猶有眾生。是故說幻為喻。我今說喻以破眾生。汝云何復以眾生為難。爾時須菩提白佛言。世尊。何等是成就眾生淨佛國土道。須菩提雖知菩薩道。以中說甚深性空故聽者生疑。是故發問。佛答。菩薩從初發心行六波羅蜜乃至十八不共法。是菩薩道行是道。成就眾生淨佛國土。須菩提復問。云何行是法成就眾生。須菩提意。若是法性空眾生亦性空。云何可得成就。佛答。菩薩以方便力故以布施法教化眾生不教令著布施以為真實。方便者。菩薩語眾生。汝曹善男子來布施莫著是布施。如經中說。眾生以布施生貴樂處。貴樂因緣故生我憍慢。我憍慢增長故破善法。破善法故墮三惡道。是故菩薩先教言莫著布施。但因是布施修持戒等善法。皆迴是法向涅槃。所以者何。是性空。諸法實相不可取相。如是菩薩方便力故。教化眾生令得須陀洹果乃至佛道。是菩薩自行布施亦教眾生布施。若不自施。或有人言。若施是好法何不自行。是故菩薩先自布施。復次菩薩深愛善法布施是初門。是故行是布施。又菩薩深慈悲眾生。以慈悲心雖大而不能充滿眾生。是故先行布施令其心濡可以引導。布施因緣生於四姓。及作轉輪王以四攝法攝取眾生。漸漸以三乘法令得涅槃。教他布施讚歎布施法歡喜讚歎行布施者。是深愛布施。見同行故歡喜讚歎。復次憐愍心於眾生。若見修福則為之歡喜。如慈父見子行善心則歡喜。是人四種行布施。生剎利等貴姓中。以布施攝已漸漸教令持戒禪定等。乃至令得辟支佛道。或見眾生有大心者。有少許慈悲心。是人怖畏生死長遠故其心懈退。菩薩方便力故語是眾生。咄眾生阿耨多羅三藐三菩提易得。汝等何以為難。眾生所著處此中無有定實法能遮者難解者。汝等當發阿耨多羅三藐三菩提心。既自得度復當度脫眾生。度脫眾生者。菩薩自乘大乘得度。以三乘隨眾生所應度而度之。既自利益復利益他人。利益他者。既自作佛而以三乘度脫眾生。若菩薩能如是行般若波羅蜜者。從初發心終不墮三惡道。常作轉輪聖王者。菩薩多生欲界。何以故。以無色界中無形故不可教化。色界中多味著禪定樂。無厭惡心故難化。亦不生欲天。所以者何。著妙五欲多故難化。在人中世世以四事攝眾生故作轉輪聖王。此中佛自說因緣。隨其所種得大果報等。如經中說布施相。復有菩薩行檀波羅蜜時。見眾生破戒作是言。汝曹以因緣不具足故破戒。我當給汝所須令無乏少。破戒人有二種。一者持戒因緣不具足故。如貧窮人飢寒急故作賊。二者持戒因緣雖具足以習惡心故。好行惡事貧窮破戒者。菩薩語之言。汝但持戒我當給汝所須。汝等住持戒中漸漸以三乘而得度脫。是名因布施生戒。眾生以不如意事故瞋。若以求物不如意故瞋。人不稱意故瞋。菩薩住檀中隨其意而給足之。問曰。若貧乏者。給施令不瞋可爾。人不得稱意惱之令瞋復云何。答曰。以如意珠施之則使人皆稱意。珠之威德故人無瞋者。如行者入慈三昧故人無瞋者。是故說少。何因緣故瞋。我當令汝所少具足。復次一切法性皆空無所有。汝所瞋因緣亦皆虛誑無定。汝云何以虛誑事故瞋罵加害乃至奪命。起此重罪業故墮三惡道受無量苦。汝莫以虛誑無實事故而受大罪。如山中有一佛圖。彼中有一別房。房中有鬼來恐惱道人故。諸道人皆捨房而去。有一客僧來。維那處分令住此空房而語之言。此房中有鬼神喜惱人。能住中者住。客僧自以持戒力多聞故。言小鬼何所能我能伏之。即入房住。暮更有一僧來求住處。維那亦令在此房住。亦語有鬼惱人。其人亦言。小鬼何所能我當伏之。先入者閉戶端坐待鬼。後來者夜闇打戶求入。先入者謂為是鬼不為開戶。後來者極力打戶。在內道人以力拒之。外者得勝排戶得入。內者打之外者亦極力熟打。至明旦相見乃是故舊同學各相愧謝。眾人雲集笑而怪之。眾生亦如是。五眾無我無人空。取相致鬥諍。若支解在地但有骨肉無人無我。是故菩薩語眾生言。汝莫於根本空中鬥諍作罪。鬥諍故人身尚不可得。何況值佛。當知人身難得佛世難值好時易過。一墮諸難永不可治。若墮地獄燒炙屠割何可教化。若墮畜生共相殘害亦不可化。若墮餓鬼飢渴熱惱亦不可化。若生長壽天千萬佛過著禪定味故皆不覺知。如安息國。諸邊地生者。皆是人身愚不可教化。雖生中國或六情不具。或四支不完。或盲聾瘖啞。或不識義理。或時六情具足。諸根通利而深著邪見言無罪福不可教化。是故為說好時易過。墮諸難中不可得度。餘波羅蜜如經中廣說故不復解之。問曰。住檀波羅蜜行五波羅蜜訖。何以復更說六波羅蜜。答曰。上一度中次第具足五。今則一時總說。復次先但說六波羅蜜。今通說三十七品及諸道果。問曰。三十七品自從心出。云何是因緣可與。答曰。菩薩供給坐禪者衣服飲食醫藥法杖禪鞠禪鎮。令得好師教照。令得好弟子受化。與骨人令觀。與禪經令人為說禪法。如是等三十七助道法因緣。又令人為說摩訶衍法。汝等所須衣服飲食盡來取之。便是汝物莫自疑難。汝等得是物已。自行六波羅蜜亦教化他人令行六波羅蜜。是布施性皆空。汝等莫著是施及以果報。眾生得是性空。漸漸得阿耨多羅三藐三菩提入無餘涅槃。如布施為首生五波羅蜜。餘波羅蜜亦如是<p class='juan'>
大智度論卷第九十一</p>
</body></html>
