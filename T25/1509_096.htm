<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T25 </TITLE>
</head>
<BODY>

<p class='juan'>
大智度論釋涅槃如化品第八十七(卷第九十六)</p>
<p><span class='byline'>　　　　龍樹菩薩造</span><br><p><span class='byline'>　　　　後秦龜茲國三藏鳩摩羅什譯</span><br><p>【經】須菩提白佛言。世尊。若諸法平等無所為作。云何菩薩摩訶薩行般若波羅蜜。於平等中不動而行菩薩事以布施愛語利益同事。佛告須菩提。如是如是如汝所說。是諸法平等無所作。若是眾生自知諸法平等。佛不用神力於諸法平等中不動而拔出眾生吾我想。以空度五道生死乃至知者見者相。度色相乃至識相眼相乃至意相地種相乃至識種相。遠離有為性相令得無為性相。無為性相即是空。須菩提言。世尊。用何等空故一切法空。佛言。菩薩遠離一切法相。用是空故一切法空。須菩提。於汝意云何。若有化人作化人。是化頗有實事不空者不。須菩提言。不也世尊。是化人無有實事而不空。是空及化人二事不合不散。以空空故空。不應分別是空是化。何以故。是二事等空中不可得。所謂是空是化。所以者何。須菩提。色即是化受想行識即是化。乃至一切種智即是化。須菩提白佛言。世尊。若世間法是化。出世間法所謂四念處四正勤四如意足五根五力七覺分八聖道分三解脫門佛十力四無所畏四無礙智十八不共法。并諸法果及賢聖人所謂須陀洹斯陀含阿那含阿羅漢辟支佛菩薩摩訶薩諸佛世尊。是法亦是化不。佛告須菩提一切法皆是化。於是法中有聲聞法變化有辟支佛法變化有菩薩摩訶薩法變化有諸佛法變化有煩惱法變化有業因緣法變化。以是因緣故。須菩提。一切法皆是化。須菩提白佛言。世尊。是諸煩惱斷。所謂須陀洹果斯陀含果阿那含果阿羅漢果辟支佛佛道。斷諸煩惱習皆是變化不。佛告須菩提。若有法生滅相者皆是變化。須菩提言。世尊。何等法非變化。佛言。若法無生無滅是非變化。須菩提言。何等是不生不滅非變化。佛言。無誑相涅槃是法非變化。世尊。如佛自說諸法平等。非聲聞作非辟支佛作非諸菩薩摩訶薩作非諸佛作。有佛無佛諸法性常空性空即是涅槃。云何言涅槃一法非如化。佛告須菩提。如是如是。諸法平等非聲聞所作。乃至性空即是涅槃。若新發意菩薩聞是一切法皆畢竟性空乃至涅槃亦皆如化。心則驚怖。為是新發意菩薩故分別生滅者如化。不生滅者不如化。須菩提白佛言。世尊。云何教新發意菩薩令知是性空。佛告須菩提。諸法本有今無耶<p>【論】問曰。是事佛先已答。須菩提今何以更問。所謂世尊若諸法平等無所作為。云何菩薩於諸法平等中不動而大利益眾生。答曰。以是事難解故雖先說而更問。又經將訖佛說深空。凡夫聖人所不能行所不能到。是故須菩提知一切法平等相定空。云何菩薩住是法中而能利益眾生。平等法無作相利益是有作相。佛可須菩提意。還以須菩提問而答。可其平等答。其利益眾生所謂若眾生自知諸法平等畢竟空。佛無恩力。若病人自知將適則藥師無功。須菩提復問。若諸法實相畢竟空無所能作。菩薩何以住是中而利益眾生。若菩薩用是平等利益眾生則壞實相。佛答。菩薩不以諸法實相利益眾生。但眾生不知畢竟空故菩薩教詔令知。菩薩教化眾生是為對治悉檀。須菩提以第一義悉檀無利益為難。佛答。眾生顛倒不知。佛但破其顛倒不言是實。是故菩薩住是平等相中。遠離我相乃至知者見者相。是名眾生空。以是一切無吾我法教化眾生。眾生有二種。一者愛多二者見多。愛多者得是無我法則生厭心離欲。作是念若無我何用餘物。見多者雖知無我法於色等法中戲論若常若無常等。是故次說色相五眾十二入十八界。乃至遠離有為性相令得無為性相。無為性相即是空。是名法空。問曰。須菩提何以作是問。用何等空故一切法空。答曰。空有種種。如火中無水水中無火亦是空。五眾中無我亦如是。或有眾生空或有法空。法空中或有人言。諸法雖空亦不盡空。如色空中有微塵根本在。是故須菩提問以何等空故一切法空。佛答。以無所得畢竟空故遠離一切相。是故此中說眾生空法空。是二空故一切法無不空。問曰。若爾者此中何以說離一切法相。答曰。一切法不可盡壞。但離其邪憶想。一切法自離。如神通人壞色相故則石壁無礙。如佛說汝等當於五眾中修正憶念斷貪欲得正解脫。是故說離相。須菩提聞是已心驚。云何一切法若大若小都無本實。凡夫人虛妄可無實事。聖人應有少許實。須菩提雖是阿羅漢深貴佛法。亦為新發意菩薩故問。佛知須菩提意欲明了是事故說譬喻。反問須菩提。於汝意云何。如化人復作化。是化有本實不空不。答言不也。是化無有實事而不空者。空及化人二事不合不散皆空故用空空故空。問曰。何以名為空空故空。答曰。為破十八事實故有十八空。破眾生心中變化空法故用空空。世間人皆知幻化法不久住無所能作故名空。是故言空空故空。不應分別是空是化。凡夫人知變化是空不實。謂餘法為實。是故以化為喻。當知餘法與化無異。如聖人所解不得以化為喻。以無所分別故。一切法名為五眾。佛言。色受想行識無不是化以空故。須菩提白佛言。世尊。凡夫法虛妄應如化。出世間法亦如變化耶。所謂四念處乃至十八不共法若四念處法等。從因緣邊生故如化。是法果所謂涅槃。亦復如化耶。若能起是行者。所謂須陀洹乃至佛。亦復如化耶。佛答。若有為若無為及諸賢聖皆是化。畢竟空故是義從初品已來處處廣說。是故言一切法空皆如化。問曰。若一切法皆空如化。何以故有種種諸法別異。答曰。如佛所化及餘人所化。雖不實而有種種形像別異。夢中所見種種亦如是。人見夢中好惡事。有生喜者有生怖者。如鏡中像雖無實事而隨本形像有好醜。諸法亦如是。雖空而各各有因緣。如佛此中說。是化法中有聲聞變化有辟支佛變化有菩薩變化有佛變化有煩惱變化有業變化。是故一切法皆是變化。聲聞變化者。三十七品四聖諦乃至三解脫門。何以故聲聞人住持戒中。禪定攝心求涅槃。觀內外身不淨。是名身念處。如是等法為涅槃故。勤精進生起是法。本無而今有已。有還無。是為聲聞變化。辟支佛變化者。所謂觀十二因緣等諸法。所以者何。辟支佛智慧深於聲聞人故。菩薩變化者。所謂六波羅蜜及二種神通報得及修得。佛法變化者。三十二相八十隨形好。十力一切種智等無量佛法。煩惱變化者。煩惱起種種業。善不善無記業畢定業不畢定業善不善無動業等無量諸業。問曰諸煩惱是惡法。云何能生善業無動業。答曰有二種因。一者近因二者遠因。人有我心為後身當常樂故修布施是近因。為離欲界衰惱不淨身故修禪定是為遠因。復有人言一切凡夫皆以我心和合故起業。有人言無有離我心起第六識住我心故起第六識。我心即是諸煩惱根本。問曰煩惱是垢心。善心是淨心。垢淨不得和合。何以言住我心中能起善業。答曰不爾一切心皆與慧俱生。無明心中亦應有慧。慧與無明相違法。而一心中起淨。垢亦如是。凡夫未得聖道云何能得離我心而行善。瞋等煩惱中則不得行善。我心無記柔軟故。是故煩惱心中生善業無動業無咎業。變化者生一切果報法所謂六道。惡業果報是三惡道。善業果報是三善道。惡業有上中下。上者地獄中者畜生下者餓鬼。善業亦有上中下。上者天中者人下者阿修羅等。上善業有種種輕重等分別。上惡業亦有輕重差別。次第輕重如地獄中說。餘道亦如分別業品中說。問曰若從業有何以言變化。答曰凡夫人見諸法不如化。聖人知畢竟空相故以天眼觀眾生皆無有終始中間。如化主遠處作變。化業亦如是。在過去世中作。今身變化如變化事。能種種令人生憂喜怖畏。智者觀之皆無有實而人橫生憂喜是人可笑。業亦如是。是故說業變化。問曰是諸變化皆業所作。何以不但說業變化。答曰業有二種淨業垢業。淨業者聲聞變化乃至佛變化。垢業是煩惱變化。復次有二種業。凡夫業聖人業。凡夫業是煩惱變化。聖人業須陀洹乃至佛。是故雖皆是業變化而廣分別無咎。是故須菩提當知一切法空皆如化。須菩提復問。世尊是諸聖人煩惱斷。所謂須陀洹果乃至阿羅漢果辟支佛道斷一切煩惱習。是諸斷皆如化不。須菩提意有為法虛誑故如變化。無為法真實無作故不應是化。是故問。佛答。一切法若生若滅皆如化。何以故本無今有今有後無。誑惑人心故。佛意一切從因緣生法皆無自性。無自性。故畢竟空。畢竟空故皆如化。須菩提求諸法實相意猶未息故問。佛何等法不如化。須菩提意謂有一決定實法不如化。可依是法而精進求。佛答。有若法無生無滅即是非化。何者是所謂無誑相涅槃。是法無生故無滅。無滅故不能令人生憂。佛分別一切有為法畢竟空皆如化唯有涅槃一法非如化。爾時須菩提白佛。如佛說平等法非佛所作。非聲聞辟支佛所作。有佛無佛諸法常住性空相。性空相即是涅槃。須菩提意謂。深入般若波羅蜜中涅槃亦空。上品中處處說。今佛何以說唯一涅槃不如化。是故引佛語為難。諸法實相性空法常住。諸佛但為人演說。性空者即是涅槃。今何以於生滅法中別說無誑相涅槃不如化。佛答。諸法平等常住非賢聖所作。若新學菩薩聞則恐怖。是故分別說。生滅者如化不生滅者不如化。問曰唯佛一人是無誑人。一切人皆於佛所欲求實事。今佛何以說一切法都空或說不都空。答曰佛此中自說因緣。為新發意菩薩故說涅槃不如化。問曰可為人故轉諸法相耶。答曰此中佛說諸法相者性空。性空云何可轉。佛初得是諸法實相時。心但趣向涅槃寂滅。是時十方諸佛諸天請佛莫入涅槃。一切眾生苦惱當度脫之。佛即受請。佛但為度眾生故住。以是故知有可利益眾生隨事為說。觀諸有為法虛誑故涅槃為實不變不異。有新發意菩薩著是涅槃。因是著起諸煩惱。為斷是著故說涅槃如化。若無著心是時則說涅槃非如化。復次有二道。小乘道大乘道。小乘論議以涅槃為實。大乘論議以利智慧深入故。觀色等諸法皆如涅槃。是故二說無咎。須菩提復問。云何教化新發意菩薩令知平等性空。須菩提意謂。性空是凡夫人大怖畏處。聞性空無所有如臨深坑。何以故。一切未得道者。我心深著故怖畏空法。作是念佛教人勤修善行終歸入無所有中。以是故須菩提問。以何方便教誨是新發意者。佛答。諸法先有今無耶。佛意以新發意者怖畏後當無故。說諸法先有今無耶。須菩提自了了知諸法先自無今亦無。但以新發意者我見心覆故生驚怖。為除顛倒令得實見竟無所失。知諸煩惱顛倒實相所謂性空。是時則無恐怖。如是等法應教新發意者。若諸法先有以行道故無。應當恐怖初自無故不應恐怖。但為除顛倒耳<p><b>　　<A NAME="n199"></A>大智度論釋薩陀波崙品第八十八</b><p>【經】佛告須菩提。菩薩摩訶薩求般若波羅蜜。當如薩陀波崙菩薩摩訶薩。是菩薩今在大雷音佛所行菩薩道。須菩提白佛言。世尊。薩陀波崙菩薩摩訶薩。云何求般若波羅蜜。佛言。薩陀波崙菩薩摩訶薩。本求般若波羅蜜時。不惜身命不求名利。於空閑林中聞空中聲言。汝善男子從是東行。莫念疲極。莫念睡眠。莫念飲食。莫念晝夜。莫念寒熱。莫念內外。善男子。行時莫觀左右。汝行時莫壞身相。莫壞色相。莫壞受想行識相。何以故。若壞是諸相則於佛法有礙。若於佛法有礙便往來五道生死中。亦不能得般若波羅蜜。爾時薩陀波崙菩薩報空中聲言。我當從教。何以故。我欲為一切眾生作大明。欲集一切諸佛法。欲得阿耨多羅三藐三菩提故。薩陀波崙菩薩復聞空中聲言。善哉善哉。善男子。汝於空無相無作之法應生信心。以離相心求般若波羅蜜。離我相乃至離知者見者相。當遠離惡知識。當親近供養善知識。何等是善知識。能說空無相無作無生無滅法及一切種智。令人心入歡喜信樂。是為善知識。善男子。汝若如是行不久當聞般若波羅蜜。若從經卷中聞。若從菩薩所說聞。善男子。汝所從聞。是般若波羅蜜處。應生心如佛想。善男子。汝當知恩。應作是念。所從聞是般若波羅蜜者。即是我善知識。我用聞是法故疾得不退轉。於阿耨多羅三藐三菩提親近諸佛。常生有佛國中遠離眾難。得具足無難處。善男子。當思惟籌量是功德。於所從聞法處應生心如佛想。汝善男子。莫以世利心故隨逐法師。但為愛法恭敬法故隨逐說法菩薩。爾時當覺知魔事。若惡魔與說法菩薩作五欲因緣假為法故令受。若說法菩薩入實法門以德力故受而無所染。又以三事故受是五欲。以方便力故。欲令眾生種善根故。欲與眾生同其事故。汝於是中莫生污心當起淨想。自念我未知漚和拘舍羅。大師以方便法為度眾生令得福德故受是諸欲。於智慧無著無礙不為欲染。善男子。即當觀諸法實相。諸法實相者。所謂一切法不垢不淨。何以故。一切法自性空無眾生。無人無我一切法如幻如夢如響如影如炎如化。善男子。觀是諸法實相已當隨法師。汝不久當成就般若波羅蜜。復次善男子。汝當復覺知魔事。若說法菩薩見欲受般若波羅蜜人意不存念。汝不應起心怨恨。汝但當以法故恭敬。莫起厭懈意常應隨逐法師<p>【論】釋曰。上品中說。新發意菩薩云何教性空法。性空法畢竟無所有空難解難得故。佛答。法先有今無耶。佛意性空法非難得難知。何以故。本來常無更無新異。汝何以心驚謂為難得。是性空法雖甚深菩薩但能一心勤精進不惜身命。作如是一心求便可得。此中說薩陀波崙本生為證。佛法有十二部經。或因修妒路偈經本生經得度。今佛以本生經為證。若有聞者作是念。彼人能得我亦應得。是故說薩陀波崙菩薩本生因緣。佛告須菩提。菩薩求般若波羅蜜應如薩陀波崙。問曰。若般若波羅蜜無相畢竟空。行禪定猶尚難得。何況憂愁啼哭散心求覓而當可得。答曰。為新發意菩薩說薩陀波崙。問曰。若薩陀波崙是新發意。十方諸佛云何現在其前得諸三昧不惜身。又見曇無竭復得無量阿僧祇三昧。云何名新發意。答曰。新學菩薩有二種。一者深心著世間樂軟心發意。二者深心發意不著世間樂。軟心發意者。佛不以為發心。深心發意者。乃名為發心。如聲聞法中。佛語二比丘。於我法中乃至無如毛釐煖法。佛觀是煖法最為微小。凡人觀之以為大。譬如國王見一張[<a href='javascript:showpic("../fontimg/057087.gif")'>疊*毛</a>]不以為多。貧者見之以為多。以一心不惜身故說薩陀波崙為證。問曰。若薩陀波崙菩薩能作如是苦行。從曇無竭得諸三昧應當作佛。今何以故。在大雷音佛所修菩薩行。答曰。佛法無量無邊。若千萬阿僧祇劫修勤苦行尚不可得。何況薩陀波崙一世苦行。復有菩薩具足菩薩道十力四無所畏等。為眾生故住世間未取實際。如文殊師利等。薩陀波崙或能如此故未作佛。菩薩三昧如十方國土中塵數。薩陀波崙所得六萬三昧何足為多。大雷音佛者。應如大龍王將欲降雨震大雷音。烏雀小虫悉皆怖畏。是佛初轉法輪時。十方眾生皆發心。外道邪見皆恐怖懾伏。是故天人眾生稱佛為大雷音。是佛今現在。須菩提問。薩陀波崙菩薩摩訶薩云何求般若波羅蜜。問曰。薩陀波崙未得阿鞞跋致。何以故。名菩薩摩訶薩。答曰。以有大菩薩故小者亦名大。又以其雖未得實智慧而能深念般若波羅蜜故不惜身命。有大功德故亦名菩薩摩訶薩。<p>問曰。何以名薩陀波崙。(薩陀秦言常波論名啼)為是父母與作名字。是因緣得名字。答曰。有人言。以其小時喜啼故名常啼。有人言。此菩薩行大悲心柔軟故。見眾生在惡世貧窮老病憂苦為之悲泣。是故眾人號為薩陀波崙。有人言。是菩薩求佛道故遠離人眾在空閑處求心遠離。一心思惟籌量勤求佛道時世無佛。是菩薩世世行慈悲心。以小因緣故生無佛世。是人悲心於眾生欲精進不失。是故在空閑林中。是人以先世福德因緣及今世一心。大欲大精進。以是二因緣故聞空中教聲不久便滅。即復心念。我云何不問。以是因緣故憂愁啼哭七日七夜。因是故天龍鬼神號曰常啼。佛答須菩提。過去世有薩陀波崙菩薩。不惜身命不貪財利求般若波羅蜜時。在空閑林中聞空中聲到空林中如上說。問曰。空中聲為是何聲。答曰。若諸佛菩薩諸天龍王。憐愍眾生故。見是人不著世間法一心求佛道。以時無佛法。欲示其得般若因緣。故空中發聲。有人言。是薩陀波崙。先世善因緣人。在此林中作鬼神見其愁苦。以其是先世因緣故。又是神亦求佛道。以是二因緣故發聲如蜜膊婆羅門。為須達多至王舍城詣大長者家求兒婦。時蜜膊於王舍城大婆羅門眾中。飲食過度腹脹而死作鬼神。於王舍城城門上住。須達多聞是婆羅門已死自往長者家宿。長者於後夜起辦具飲食。須達多問言。汝有何事為欲娶婦嫁女。為欲請大國王。為是邑會何其匆匆營事乃爾。長者答言。我欲請佛及僧。須達多聞佛名驚喜毛豎。長者先得道跡。為其廣說佛德。須達多聞已愛樂情至。甚欲見佛乘。念佛心。而小睡以念佛情至故須臾便覺。夜見月光謂為日出。即起趣門見城門已開。王舍城門初夜未閉為客來故。後夜早開為客去故。既見門開即直向佛。佛時在寒林中住。於其中路月沒還闇。須達多心悔躊躇欲還入城。時蜜膊神放身光明照諸林野。告言居士。居士。莫怖莫畏。直去莫還去得大利。如彼經偈中廣說。須達多見佛得須陀洹道。請佛及僧於舍衛城盡形供養佛。令舍利弗為須達師。於舍衛作精舍。如須達知識神示導薩陀波崙知識示導亦如是。是故見其愁苦而示導之。作是言。善男子。汝從是東行。行時莫念疲極等。問曰。疲極飢渴交來切身云何不念。答曰。大欲精進力故。一心愛樂佛道不惜身命。休息飲食等皆是助身法。是事雖來不為亂心。知皆虛誑無常無實如怨如賊。但為身樂故何足存念。莫為飢渴疲極等故而捨佛道。莫念晝夜者。莫念晝是行法夜應止息。實無晝夜。所以者何。日依須彌影翳故名夜。莫念內外者。眾生多著內法。內法名身外法名五欲。內外法不定性空故不應著。莫觀左右者。人散心行道故左右顧看。行者無緣觀後。當前則不得不視。故但言莫左右顧看。復次惡魔常惑亂行者。或作種種形或作好色或作畏獸。在道左右故言莫觀。是皆止其麤念莫壞身相色等相者。五眾和合故假名為身。若說別更決定有身法。是則壞身相。若著無身法是亦壞身相。離是一異有無等邊行於中道。則疾得阿耨多羅三藐三菩提。是故說莫壞身相等。此中佛自說因緣。若壞是諸相則於佛法有礙。佛法有礙者。則往來五道生死中。不能得般若波羅蜜。薩陀波崙報空中聲言。而自說因緣。所謂薩陀波崙見一切眾生墮在無明黑闇中。我欲為然智慧光明。一切眾生有一切煩惱。我欲設一切佛法藥。一切眾生皆墮邪道。我為是眾生故求無上道。是三種願得般若波羅蜜則能具足。是故言受教。問曰。薩陀波崙不見其形但聞其聲。何以便言受教。答曰。人所求事急故聞聲則應。薩陀波崙亦如是。復次聞其所說理好則知其人亦好故不須眼見。如黑闇中有種種。眾生眼雖不見聞其聲則知其種類。爾時空中聲復讚言善哉。以其雖不見形而能信受善語故。又復以其欲度一切眾生故。求阿耨多羅三藐三菩提心不懈息。如是等因緣故讚言善哉。於三解脫門中應生信心者。是門諸法實相所入門。離是三門皆是虛誑無有實者。汝雖未得應生大信根力。信根力故漸具諸根。以離相心求般若波羅蜜者。所謂觀諸法畢竟空。離眾生相離法相。問曰。三解脫門攝在般若中不。若攝何以別說。若不攝云何經中說一切助道法皆攝在般若中。答曰。一切法皆入般若中。人皆畏苦故求解脫。是故於般若分中前說三解脫門。以何因緣得此解脫離諸二邊。所謂眾生相法相行般若波羅蜜。問曰。初教精進後教三解脫門般若。今復欲為何事故教親近善知識。答曰。雖有好法若無教者行時多錯。譬如雖有好藥亦須良醫。又薩陀波崙是新發意菩薩。般若波羅蜜甚深。云何但聞空中略教而能自具足。是故教語親近善知識。善知識義如先說。今略說二相是善知識。一者教一心向薩婆若。二者教空無相無作無生無滅等般若波羅蜜法。若能如是行不久得般若波羅蜜。如藥師為病者說服藥法。汝能如法服病則得差。若從經卷聞從菩薩說聞者。遣薩陀波崙至曇無竭菩薩所。彼中二處有般若。一寶臺上金牒書。二曇無竭所說。若人福德多者從曇無竭所說聞。福德少者從經卷聞。於師生佛想。以能教佛道因緣故。世間小人因緣事訖則忘其恩義。作是念。如人乘船度水。既到彼岸何用船為。是故說汝當知恩。應作是念。所從聞般若者即是我善知識。一切諸利中般若利最勝。行是般若疾得阿耨多羅三藐三菩提不退轉。又復行般若因緣故親近諸佛。常生有佛國中。離於八難值佛在世。菩薩應作是念。我得如是等諸功德。皆從般若得。般若波羅蜜從師而得。是故視師如佛想。有人能說般若波羅蜜者。有大福德多知識多得供養。弟子初為般若故隨逐。後漸漸為供養利。是故說莫以世利故隨逐法師。問曰。何以不但說親近善知識。而說是種種因緣。答曰。有人既得善知識不得其意。反成讎隙而墮地獄。更相謗毀故。唯佛一人無有過失。餘人誰能無者。若弟子見師之過。若實若虛其心自壞不復能得法利。是故空中聲教若見師過莫起嫌恨。汝應作是念。我先世福德不具足故不得值佛。今值是雜行師我不應念其過失。而自妨失般若。師之過失不著於我。我但從師受般若波羅蜜法。如狗皮囊盛好寶物不應以囊故而棄其寶。如罪人執燭照道不可以人罪故不受其明自墜溝壑。又如行遣小人導道不可以人小故不隨其語。如是等因緣不應遠離於師。師若實有罪尚不應離。何況此中魔作因緣令說法者有深妙五欲。令弟子不染著法。說法者以方便故現受。方便者。所謂欲令眾生種福德因緣。亦為同事攝眾生故。復有諸菩薩通達諸法實相故。無所障礙無有過罪。雖作過罪亦無所妨。如人年壯力盛腹中大熱雖食不適飲食不能生病。又如有好藥雖被惡毒不能為害。如是等因緣故汝於師所莫起嫌恨而自失般若。如經中說。復有說法者。持戒清淨離於五欲。多知多識有好名聞。威德尊重。弟子受法而不顧錄。汝於是中莫生怨恨。當作是念。我宿世罪故今為小人。師不輕我我自無福不能得道。又我於師所應破憍慢。以求法利有如是等種種諸師。菩薩為求般若波羅蜜故。但一心恭敬不應念其長短。若能如是忍辱於師一心不起增減者。汝於師所盡得妙法。如完牢之器所受不漏。薩陀波崙聞空中聲已從是東行。如經中廣說<p class='juan'>
大智度論卷第九十六</p>
</body></html>
