<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T25 </TITLE>
</head>
<BODY>

<p><b>　　<A NAME="n230"></A>No. 1514 [cf. Nos. 1511-1513]</b><p class='juan'>
能斷金剛般若波羅蜜多經論頌一卷</p>
<p><span class='byline'>　　　　無著菩薩造</span><br><p><span class='byline'>　　　　唐三藏法師義淨奉　制譯</span><br><p class='lg'>　勝利益應知　　於身并屬者<br>　得未得不退　　謂最勝付囑<br>　於心廣最勝　　至極無顛倒<br>　利益意樂處　　此乘功德滿<br>　六度皆名施　　由財無畏法<br>　此中一二三　　名修行不住<br>　為自身報恩　　果報皆不著<br>　為離於不起　　及離為餘行<br>　攝伏在三輪　　於相心除遣<br>　後後諸疑惑　　隨生皆悉除<br>　若將為集造　　妙相非勝相<br>　三相遷異故　　無此謂如來<br>　因與果甚深　　於彼惡時說<br>　此非無利益　　由三菩薩殊<br>　由於先佛所　　奉持於戒學<br>　并植善根故　　名具戒具德<br>　能斷於我想　　及以法想故<br>　此名為具慧　　二四殊成八<br>　別體相續起　　至壽盡而住<br>　更求於餘趣　　我想有四種<br>　皆無故非有　　有故不可說<br>　是言說因故　　法想有四種<br>　由彼信解力　　信故生實想<br>　不如言取故　　取為正說故<br>　佛了果非比　　由願智故知<br>　為求利敬者　　遮其自說故<br>　證不住於法　　為是隨順故<br>　猶如捨其筏　　是密意應知<br>　化體非真佛　　亦非說法者<br>　說法非二取　　所說離言詮<br>　自受為他說　　非無益集福<br>　福不持菩提　　彼二能持故<br>　得自性因故　　此餘者是生<br>　唯是佛法故　　能成最勝福<br>　不取自果故　　非可取可說<br>　解脫二障故　　說妙生無諍<br>　在然燈佛所　　言不取證法<br>　由斯證法成　　非所取所說<br>　智流唯識性　　國土非所執<br>　無形故勝故　　非嚴許嚴性<br>　譬如妙高山　　於受用無取<br>　非有漏性故　　亦非是因造<br>　為顯多差別　　及以成殊勝<br>　前後福不同　　更陳其喻說<br>　兩成尊重故　　由等流殊勝<br>　煩惱因性故　　由劣亦勝故<br>　彼果勝苦故　　難逢勝事故<br>　境岸非知故　　於餘不共故<br>　是甚深性故　　勝餘略詮故<br>　冑族高勝故　　望福福殊勝<br>　彼行堪忍時　　雖苦行善故<br>　彼德難量故　　由斯名勝事<br>　由無恚怒情　　不名為苦性<br>　有安樂大悲　　行時非苦果<br>　生心因不捨　　是故應堅求<br>　謂是得忍邊　　及此心方便<br>　應知正行者　　是利生因故<br>　於有情事相　　應知遍除遣<br>　彼事謂名聚　　最勝除其想<br>　諸世尊無比　　由真見相應<br>　果不住因位　　是得彼果因<br>　世尊實語故　　應知有四種<br>　立要說下乘　　及說大乘義<br>　由諸授記事　　皆無有差別<br>　不得彼順故　　是非實非妄<br>　如言而執者　　對彼故宣說<br>　常時諸處有　　於真性不獲<br>　由無知有住　　智無住得真<br>　無智猶如闇　　當閑智若明<br>　能對及所治　　得失現前故<br>　由如是正行　　獲如是福量<br>　於法正行者　　業用今當說<br>　於人有三種　　受持聞廣說<br>　義得由從他　　及已聞思故<br>　此謂熟內已　　餘成他有情<br>　由事時大性　　望福福殊勝<br>　非境性獨性　　能依是大人<br>　及難可得聞　　無上因增長<br>　若但持正法　　所依處成器<br>　蠲除諸業障　　速獲智通性<br>　世妙事圓滿　　異熟極尊貴<br>　於此法修行　　應知獲斯業<br>　由自身行時　　將已為菩薩<br>　說名為心障　　違於無住心<br>　授後時記故　　然燈行非勝<br>　菩薩彼行同　　非實由因造<br>　無彼相為相　　故顯非是妄<br>　由法是佛法　　皆非有為相<br>　謂以法身佛　　應知喻丈夫<br>　無障圓具身　　是遍滿性故<br>　及德體大故　　亦名為大身<br>　非有身是有　　說彼作非身<br>　不了於法界　　作度有情心<br>　及清淨土田　　此名為誑妄<br>　於菩薩眾生　　諸法無自性<br>　若解雖非聖　　名聖慧應知<br>　雖不見諸法　　此非無有眼<br>　佛能具五種　　由境虛妄故<br>　種種心流轉　　離於念處故<br>　彼無持常轉　　故說為虛妄<br>　應知是智持　　福乃非虛妄<br>　顯此福因故　　重陳共喻言<br>　謂於真法身　　無隨好圓滿<br>　亦非是具相　　非身性應知<br>　於法身無別　　非如來無二<br>　重言其具相　　由二體皆無<br>　如佛說亦無　　說二是所執<br>　由不離法界　　說亦無自性<br>　能說所說雖甚深　　然亦非無敬信者<br>　由非眾生非非生　　非聖聖性相應故<br>　少法無有故　　無上覺應知<br>　由法界不增　　清淨平等性<br>　及方便無上　　由漏性非法<br>　是故非善法　　由此名為善<br>　說法雖無記　　非不得應知<br>　由斯一法寶　　勝彼寶無量<br>　於諸算勢類　　因亦有差殊<br>　尋思於世間　　喻所不能及<br>　法界平等故　　佛不度眾生<br>　於諸名共聚　　不在法界外<br>　若起於法執　　與我執過同<br>　定執脫有情　　是無執妄執<br>　不應以色體　　唯如來法身<br>　勿彼轉輪王　　與如來齊等<br>　即具相果報　　圓滿福不許<br>　能招於法身　　由方便異性<br>　唯見色聞聲　　是人不知佛<br>　此真如法身　　非是識境界<br>　其福不失亡　　果報不斷絕<br>　得忍亦不斷　　以獲無垢故<br>　更論於福因　　為此陳其喻<br>　彼福無報故　　正取非越取<br>　彼福招化果　　作利有情事<br>　彼事由任運　　成佛現諸方<br>　去來等是化　　正覺常不動<br>　彼於法界處　　非一異應知<br>　微塵將作墨　　喻顯於法界<br>　此論造墨事　　為彰煩惱盡<br>　非聚非集性　　顯是非一性<br>　於彼總集性　　明其非異性<br>　不了但俗言　　諸凡愚妄執<br>　斷我法二種　　非證覺無故<br>　是故見無見　　無境虛妄執<br>　由此是細障　　如是知故斷<br>　由得二種智　　及定彼方除<br>　陳福明化身　　非無無盡福<br>　諸佛說法時　　不言身是化<br>　由不自言故　　是其真實說<br>　如來涅槃證　　非造亦不殊<br>　此集造有九　　以正智觀故<br>　見相及與識　　居處身受用<br>　過去并現存　　未至詳觀察<br>　由觀察相故　　受用及遷流<br>　於有為事中　　獲無垢自在　</p><p class='juan'>
能斷金剛般若波羅蜜多經論頌</p>
</body></html>
