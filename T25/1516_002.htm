<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T25 </TITLE>
</head>
<BODY>

<p class='juan'>
聖佛母般若波羅蜜多九頌精義論卷下</p>
<p><span class='byline'>　　　　勝德赤衣菩薩造</span><br><p><span class='byline'>　　　　西天譯經三藏朝散大夫試鴻臚卿傳梵大師賜紫沙門臣法護等奉　詔譯</span><br><p>此中應問。彼勝義諦中云何自性。答頌自喻言與陽焰等<p>其陽焰者。謂地塵日光三事假合。如陽焰聚前見後壞。是故頌言見即壞無相<p>諸有所得別別境界其義亦然。雖各表了皆無自性。何以故。彼等自性前後不和合故。性不相等故。愚者取著於一性轉。是故此等皆墮世俗有情趣故<p>復次此中若能取所取對礙性空即自性。明亮本來不生心法發現猶如影像。為釋此義故<p>第七頌言<p class='lg'>　所取如影像　　無始從心生<br>　即彼相及識　　互相如影像　</p><p>此言所取知影像者。謂此與彼而相似故。所似云何如鏡等中見面等像。此復云何。謂從心生以彼唯心有所生故。心即繫屬有其所取外境相等不捨為性。此義終竟<p>復次如外所取鏡中面像。即彼諸法以慣習種子領納於心。於無二中取其有二對礙之相。由無始來從心所生如彼影像。或同時異時所緣伺察彼皆無性。非唯心法亦由所緣之相而能引生能緣識心。是故有相<p>凡言相者攝集為義。非唯一法由彼所取如是有相能取亦然。此中意者。所取無性能取不實。頌言互相。互相者即和合義。互相和合皆如影像。如影像故能取所取彼二互相不相離性。即彼二法於無所得中互相從。彼心法出現有所得相<p>此總意者。彼心自性本來明亮無能取所取二種之相。本離貪等無明垢染。清淨潔白離諸取著。故下頌云。如水中月。為釋此義故<p>第八頌言<p class='lg'>　觀自淨種中　　若智月出現<br>　彼如水中月　　現前無所有　</p><p>觀者定義。定謂心一境性相。於彼定中有所觀想。心自在故。頌言自者。謂自種子淨即清淨。清淨者離濁之義。從自身語心種子所成。等無間緣出生想<p>◇紇哩字變成普遍熾焰光明。於是光中從心種子出甘露光廣大照耀其光復成極大火輪。乘彼火輪出慧方便。復從是生彼<p>◇訶字門。其字振發大聲。於中出現八葉蓮華。訶字處中內外想布十六分位。復想<p>◇迦字成星宿眾周匝圍繞。復於相應方位想佛蓮華。彼十六分皆成月輪。如是觀已復於其上自淨種中想現<p>◇吽字具熾盛光。於其光中出現大火熾盛光焰。當觀自身從智月中生菩提心。復從是生金剛智月。當知月者即金剛智普遍世間。智光照耀一切色相。是故頌言若智月出現<p>彼智金剛成就出生慧及方便。無喻涅槃之相復從慧生。金剛界中摩摩枳菩薩相觀想。甚深最上微密三摩缽底密雲彌布普現光明。其菩薩者。身相青色八臂三面。正面青色。右面黃色。左面白色。右第一手執劍。第二手執箭。第三手執鉤。第四手執金剛杵。左第一手執輪。第二手執弓。第三手執罥索。第四手執鈴。而彼菩薩理智相合。諸所施作皆順方便。眾相莊嚴頂戴阿[<a href='javascript:showpic("../fontimg/041309.gif")'>門@(人/(人*人))</a>]佛冠。現於熙怡可愛之相。加趺而坐。如阿多西清淨之華具有日輪最勝圓光。復如大樂自性金剛薩埵之相。灑諸甘露遍於一切。此菩薩身即如來身。從慧方便之所出生。是故頌言如水中月<p>頌言若者即是如義如水月故。此即是空。從是空法之中出生諸法。其所出生即本來不生性。所以喻言如水中月<p>此中如是。若於法界自性中取著有性者而實無性。何以故。頌言現前無所有故<p>由彼如是於一切法無所得。真如中有所作所證而實不能。若有作有證者皆是方便建立諸法。與虛空等為證成此義故<p>第九頌言<p class='lg'>　若相應者智　　彼即虛空相<br>　是故智所知　　皆如虛空相　</p><p>所言相應。當知即是智之與定二法相應。彼之相應即是金剛。有彼相應法故名相應者<p>由彼相應者所有之智。於一切法無所取無二相中。以慧方便生如來身。非如前說蘊處界等戲論自性。此義終竟<p>然如來身不動法界自性所成本來不生。何以故。以如來等自性離故。此即無性止不可說<p>無性者。謂本來不生故名無性。是故頌言如虛空相<p>此復云何。謂離一切戲論之性。故如虛空。以彼虛空如是相故。而虛空相應當如是。如理伺察。相者標表義。復次當知於一切法無障礙自性中有所作用者。謂由智入三界心心所相如虛空相。顯示所知無明隨現有情及器二世間相蘊處界等戲論自性。是即所知為智境界。有所作性此所知境。隨有繫屬覺了所知遍計諸境。是故此說名為所知。所以一切智一切智智此之二種皆如虛空。應如是觀。為總攝此義故。頌言皆。皆者無餘義。無餘少分故<p>此中除彼聲聞人中樂欲取證有餘依涅槃者。彼雖證得人無我理謂於蘊事取為有故。餘證無餘依涅槃解脫相者今此所攝。如佛所言一切種一切一切有皆空。此中又除一分外道所說之空。以是義故。此中應知世間無復少法可有。一切如彼虛空之相<p>所言如虛空相者。當知即是虛空自性如是真實。此之九頌如所說已。復為顯示諸菩薩等種智果故。總說頌曰<p class='lg'>　如理思惟此實性　　彼一切性無所依<br>　所有菩提勝願心　　大智莊嚴當獲得　</p><p class='juan'>
聖佛母般若波羅蜜多九頌精義論卷下</p>
</body></html>
