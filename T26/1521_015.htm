<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T26 </TITLE>
</head>
<BODY>

<p class='juan'>
十住毘婆沙論卷第十五<p><span class='byline'>　　　　聖者龍樹造</span><br><p><span class='byline'>　　　　後秦龜茲國三藏鳩摩羅什譯</span><br><p><b>　　<A NAME="n61"></A>分別聲聞辟支佛品之餘</b></p>
<p>問曰。十善道令何等人至辟支佛地。答曰<p class='lg'>　於聲聞所行　　十善道轉勝<br>　深禪不隨他　　常喜於遠離<br>　睄硉蔬袉腄@　甚深因緣法<br>　遠離方便力　　及以大悲心<br>　少欲及少事　　惡賤憒鬧語<br>　常樂遠離處　　威德深重人<br>　喜為福田地　　常觀於出性<br>　成辦有理事　　恭敬於諸主<br>　已成就繫心　　知心在所緣<br>　常樂於禪定　　中人之勢力<br>　樂於出家法　　善心不縮沒<br>　得慧光明者　　或從二勝處<br>　或三勝處來　　十善之業道<br>　能令如是人　　至於緣覺地　</p><p>於聲聞所行十善道轉勝者。過聲聞人所行十善道。而不及菩薩所行。作是念。聲聞人應隨他聞而行道然後得自證智慧。我則不然。不樂隨他人。以是故。我應令十善道轉勝。以是因緣故。我樂不隨他十善道。令我至辟支佛地。如是思惟已常樂於遠離。作是念。若我常樂憒鬧則為集諸惡不善法。以近可染可瞋可癡事故。於是遠離中應修習甚深因緣法。復作是念。若我不修習甚深因緣法者則不得不隨他智。我今何故不常修習甚深因緣。然後可得不隨他智。甚深者。難得其底不可通達。一切凡夫從無始生死中所有經書及其技藝皆可得其邊底。唯甚深因緣不可得底。如兔等小虫不能得大海邊底。若人有方便大悲心及修集甚深因緣即得阿耨多羅三藐三菩提。若離此二事修集甚深因緣智則成辟支佛。方便名於成就教化眾生中種種思惟而不錯謬。亦於甚深法不取相大悲名深。憐愍眾生。勝聲聞辟支佛。何況凡夫。少欲少事惡賤憒鬧語。如是則得辟支佛地。若大欲大事好聚眾人。為方便大悲所護者。阿耨多羅三藐三菩提則為易得。何以故。求辟支佛人少欲者作是念但自度身。少事者但自成就善根不及餘人。是人捨離教化眾生事故不親近眾鬧。菩薩大欲大事作是念。我應度一切眾生。以此大欲因緣故則為大事教化眾生。教化眾生此非小事。若憎惡憒鬧語則不成此事。是故菩薩入憒鬧中亦用憒鬧之語但無所著。復次覆真實功德故是為少欲。少事務故名為少事。惡賤憒鬧名少欲。樂獨處故名為少事。如是之人少欲少事。不樂眾鬧語。樂於親近遠離可畏深邃之處其心深大。是人作是念。若我住遠離可畏深邃之處人則不來。以遠離處住故。心亦深遠。若人自不深遠喜戲調者。外人往來則不為難。如是人不與眾生和合。雖捨眾生亦欲令眾生種諸善根為大利益作是念。我云何不與眾生和合亦能利益眾生。如是思惟知已。我當為眾生作福田之利受其供養。如是雖不與眾生和合。而能作大利益。是人復思惟。我云何當得福田地。即自見知。若我深樂為福田地。常觀出性。然後福田地法自然而來。乃至出性之法亦自然而來。所謂持戒禪定智慧等。復作是念。我當云何疾至福田地及出性法。我當為正觀者於諸現有理趣事中皆悉成辦供養恭敬諸主。如是福田地及出性法不久疾得。何以故。我當成辦有理之事正觀諸法能得不隨他智。又供養恭敬諸主故令善根增厚。善根增厚故智慧深厚。智慧深厚故能通達實事。能通達實事故能生厭。從厭則生離。從離得解脫。得解脫故前後所集善根得為福田。然後得證出性之法。諸主者諸佛世尊。是種諸善根時是最大因緣。是人復思惟。我云何能疾成有理趣事。是人即自知見。若我集繫心一處知其所緣。常樂禪定。是人能繫心一處則能得三昧。得三昧故有理事皆能成辦。如經中說。得禪定能如實知如實見。若人已行繫心則疾入三昧。疾入三昧故名禪定者常定者。若能如是修集諸法則為供養恭敬諸佛。若人以香華四事供養佛不名供養佛。若能一心不放逸親近修集聖道是名供養恭敬諸佛。如經說。般涅槃時佛告阿難。天雨文陀羅華及栴檀末香作天伎樂。不名供養恭敬如來也。阿難。若比丘比丘尼優婆塞優婆夷一心不放逸親近修集聖法。是名真供養佛。是故阿難。汝當修學真供養佛。如是眾功德。皆是中勢力人樂出家善心不縮沒者。最上勢力能得成佛。下勢力者作聲聞。以是故中勢力人作辟支佛。樂出家故能成眾功德。何以故。若在居家則不能少欲少事。不能身心遠離。亦不能禪定。若心縮沒不清淨者。不能成辦眾事。不能知甚深因緣法。不能證出性。不能如法真供養恭敬諸佛。如是眾生是中勢力。作是念。我中勢力人。常樂出家心不縮沒。諸所願功德事皆自然來。復作是思惟。是中勢力樂為得何果。即知當得智慧果。何以故。智慧能為照明。如經中說。諸比丘一切光明中智慧光為勝。復作是念。我所樂慧光云何當得。即知若從二勝處來。若三勝處來。二勝處者先已說。三勝處者。所謂諦捨寂滅。或諦捨慧。或諦寂滅慧。以是故我當修集如是諸勝處。我修集是已得智慧光明。所願智慧自然而至。如是相如是修集助道法者。十善道能令至辟支佛地<p><b>　　<A NAME="n62"></A>大乘品第三</b><p>問曰。如仁已說。十善道能令人至聲聞辟支佛地。十善業道。復令何等眾生至於佛地。答曰<p class='lg'>　所行十善道　　勝於二種人<br>　無量希有修　　勝一切世間<br>　發堅善二願　　成大悲無礙<br>　善受行方便　　忍辱諸苦惱<br>　不捨諸眾生　　深愛諸佛慧<br>　於佛力自在　　樂盡遍行者<br>　能破邪見意　　受護佛正法<br>　健堪受精進　　堅心化眾生<br>　不貪著自樂　　及無量身命<br>　一切事中上　　所作無過咎<br>　一切種清淨　　一切勝處來<br>　善道令此人　　至十力世尊　</p><p>所修十善道勝二種人者。菩薩修十善道。於求聲聞辟支佛者為轉勝。轉勝者。一心修行常修行。為自利故修行。為他利故修行。清淨修行。一心行者用意修行。常修行者不中休息。為自利故修行者。生天人因緣泥洹因緣。為他利修行者。菩薩修行十善道。迴向利安一切眾生故。以是因緣故。能度過算數眾生。清淨修行者。不壞行無雜行。不濁行自在行。具足行不貪著行。智者所讚行。壞者有行有不行。與此相違名不壞行。雜者自不作令他作。與此相違名不雜行。濁者與煩惱罪業合行。與此相違名為不濁行。自在者。破戒人為田業妻子財物所繫不得自在。持戒者無如是事。隨意自在無所繫屬。具足者。盡行一切大小戒。遮止諸煩惱。常憶念守護。為禪定作因緣。迴向佛道能令同真際法性。是名具足。不貪著者。不向世間不取戒相自高卑他。智者所讚者。聲聞法中不隨生死。但為涅槃故名智者所讚。此大乘法中。尚不迴向聲聞辟支佛乘。何況生死。但向阿耨多羅三藐三菩提。是名智者所讚十善道。問曰。修有何相名為善修。答曰。以無量希有修十善道。勝一切世間。是名善修。問曰。云何菩薩。以此修勝一切世間。答曰。諸菩薩以五事修故。勝一切世間。一願二堅心三深心四善清淨五方便。願者菩薩所行願。一切凡夫人及聲聞辟支佛人所無。以是故。菩薩所行願勝一切世間。如大智經毘摩羅達多女問中。佛因目揵連說。菩薩從初發願乃至道場。能為一切世間天及人作福田。又勝一切聲聞辟支佛。又如淨毘尼中。摩訶迦葉於佛前說。世尊善說希有。所謂菩薩初一發願勝一切聲聞辟支佛。又如偈中說<p class='lg'>　菩薩初發心　　與大慈悲合<br>　為於無上道　　即是心為勝<br>　是故以此願　　住於世間上　</p><p>堅心者。菩薩於諸苦惱所謂活地獄。黑繩地獄。合會地獄。小叫喚地獄。大叫喚地獄。小炙地獄。大炙地獄。阿鼻地獄。沸屎。劍林。灰河。阿浮陀。尼羅浮陀。阿波簸。阿羅邏。休休。鬱缽羅。拘勿陀。須曼那。分陀利。缽頭摩。寒熱地獄中種種拷掠。如是苦惱。畜生餓鬼阿修羅人天。共相食噉互相恐怖。飢餓穀貴。從天退失。慳妒瞋惱。恩愛別離。怨憎合會。生老病死憂悲惱等。此六道中。所有諸苦若見若聞若受。修十善道。為阿耨多羅三藐三菩提時心終不壞。以是故此菩薩以堅心修十善道。勝一切世間。如說<p class='lg'>　地獄及畜生　　餓鬼阿修羅<br>　天人六趣苦　　不能動其心<br>　是故諸菩薩　　以此堅固心<br>　所修十善道　　勝一切世間　</p><p>深心者。大心用心愛心念心。諸菩薩以如是等心修十善道。勝一切世間。除諸佛世尊及久行菩薩。如說<p class='lg'>　深心及用心　　利益世間心<br>　菩薩以是心　　勝一切世間　</p><p>善清淨者。菩薩修十善業道三種清淨。餘人所無。以是故。勝一切世間。如說<p class='lg'>　菩薩人中寶　　具深心淨心<br>　以是善法力　　世間所不及　</p><p>方便者。菩薩以方便力修於善法。餘人所無。是故勝一切世間。無量修者。菩薩以五因緣故名無量修。一時無量。二善根無量。三緣無量。四究竟無量。五迴向無量。時無量者。謂菩薩修行善業道過於時量。時量過故。所修善業道亦無量。是故勝一切世間。如說<p class='lg'>　諸菩薩師子　　所修善業道<br>　過諸算數時　　故修善最勝　</p><p>善根無量者。諸菩薩修無量無邊善根。從是善根所修善業道亦無量。是故勝一切世間。如大乘法中淨毘尼經。佛告迦葉。譬如生酥滿四大海。菩薩有為善根資糧亦如是。是福德迴向無為智則大利益一切眾生。是故菩薩雖處有為能勝一切世間。如說<p class='lg'>　為一切眾生　　及求佛道故<br>　善根則無量　　以是勝世間　</p><p>緣無量者。菩薩不緣有量眾生故修集善根。而所修善根不言為利益若干眾生。菩薩但緣一切眾生故修集善根。是故菩薩緣無量眾生所修善業道亦無量。勝一切世間。如淨毘尼經中。佛告諸天子。如大菩薩薄有慈悲心求利益他。是心能令無量眾生得利樂。深發心菩薩。勤行精進亦如是。能教化無量阿僧祇眾生令得涅槃樂。如說<p class='lg'>　菩薩無量善　　功德自莊嚴<br>　皆為度眾生　　無量之大苦　</p><p>究竟無量者。初地中為發願故。已說十究竟。是究竟無量故。菩薩所修善業道亦無量。是故勝一切世間。如說<p class='lg'>　菩薩修善道　　從十究竟生<br>　是故勝一切　　無有能壞者　</p><p>迴向無量者。如初地中說。菩薩迴向果報無量。以是迴向果報無量。所修善業亦無量。是故勝一切世間。如說<p class='lg'>　以無量因緣　　修於善業道<br>　迴向佛乘故　　是以為最上　</p><p>希有者。諸菩薩修善道。以五因緣故名希有。一堪受故。二精進故。三心堅故。四慧故。五果故。堪受者。我當作天人中尊一切智慧者。能如是堪受。是為希有。若人以指舉三千大千世界。於虛空中令住百千萬劫。是事可成。不足為難。若發願言我當作佛。是為希有甚難。如說<p class='lg'>　為無量佛法　　立誓當作佛<br>　是人無有比　　何況有勝者　</p><p>精進者。多有人堪受發阿耨多羅三藐三菩提心。不能精進行六波羅蜜。若人以堪受發阿耨多羅三藐三菩提心。能精進行六波羅蜜。是名實堪受無量功德。精進希有故。所修善業道亦希有。如說<p class='lg'>　希有大精進　　凡人念已怖<br>　菩薩實行之　　何得不希有　</p><p>心堅者。有人發精進心修集佛道。若有障礙心不堅固則不能成。是故發精進安住希有。堅心中則成其事。壞諸障礙。是為菩薩修善業道第一希有。如說<p class='lg'>　若人無堅心　　尚不成小事<br>　何況成佛道　　世間無上者　</p><p>慧者。是堪受精進堅心皆以慧為根本。是故菩薩慧為第一希有。能生如是堪受精進堅心故。以慧為希有以慧為希有故。所修善業亦希有。如說<p class='lg'>　如有人堪受　　欲得於佛法<br>　精進得堅心　　皆以慧為本　</p><p>果者。修善業故得無量無邊諸佛之法。是故希有。如說<p class='lg'>　行此善得道　　無量功德力<br>　為諸眾生師　　誰聞而不行　</p><p>堅願者。菩薩以五因緣故名為堅願。一於聲聞乘心不轉。二於辟支佛乘不轉。三於外道事不轉。四於一切魔事不轉。五無因緣不轉。如說<p class='lg'>　聞二乘解脫　　何不為此道<br>　若未入於位　　則失菩薩道<br>　又貪外道事　　或為魔所壞<br>　或復無因緣　　自捨菩薩道　</p><p>善願者。菩薩以五因緣故名善願。一先籌量得失者。二知道者。三知道果者。四不貪惜自樂者。五欲滅眾生大苦者。如是作願名為善願。如說<p class='lg'>　先見世過患　　佛道大利益<br>　知行無上道　　及其無量果<br>　捨自寂滅樂　　欲除眾生苦<br>　發是無比願　　為諸佛所讚　</p><p>大悲無礙者。以五因緣故。知菩薩有大悲。一利安無量眾生故。於資生之物不生貪惜。二不惜身。三不惜命。四不觀時久遠。五欲怨親中等心利益。如說<p class='lg'>　內外所愛物　　於中不貪著<br>　為利眾生故　　及捨於身命<br>　生死無量劫　　猶如一眴頃<br>　怨親中平等　　名菩薩大悲　</p><p>無礙者。菩薩以五因緣故。悲心有礙。一以地獄苦故。二以畜生苦故。三以餓鬼苦故。四以惡人無返復故。五以生死過惡故。若此五事不障其心是名無礙大悲。如說<p class='lg'>　第一地獄苦　　畜生餓鬼苦<br>　惡人及生死　　不障名大悲<br>　菩薩能如是　　佛說無礙悲　</p><p>善受行方便者。菩薩以五因緣故。名善受行方便。一知方時。二知他心所樂。三知轉入道。四知事次第。五知引導眾生<p>知方時者知是方處。應以如是說法。知是時中。應以如是說法知是方處。應以如是因緣度眾生。知是時中應以如是因緣度眾生菩薩先知是事已隨順而行。如說<p class='lg'>　若以世尊意　　為他人解說<br>　先應知二事　　後隨時方說<br>　若不知時方　　而欲說佛意<br>　不得所為利　　而更有過咎　</p><p>知他心所樂者。知他深心為在何事為何所樂。菩薩先知已。入眾生所知所樂。隨順起發度脫方便。如是則不虛也。如說<p class='lg'>　菩薩知眾生　　深心難測意<br>　先知其意已　　漸令住佛意<br>　遍知世間事　　自利亦利他<br>　若能如是者　　說名善方便　</p><p>知轉入道者。能轉外道凡夫意令入佛道。亦轉眾生惡事令住善事中。亦知轉聲聞辟支佛道令入大乘中。已在佛法者不令入外道。先知是事已隨順而修行。如說<p class='lg'>　若人令眾生　　遠離外道法<br>　及諸不善者　　入佛上寂滅<br>　若知諸眾生　　上中下之心<br>　知已能引導　　是名善方便　</p><p>知事次第者。如聲聞乘中。初說布施。次持戒。次生天。次五欲過患。次在家苦惱。次出家利樂。次說苦諦。次集諦。次滅諦。次道諦。次須陀洹果。次斯陀含果。次阿那含果。次阿羅漢果。次不壞解脫。次說諸無礙。辟支佛乘中亦說。我我所物多有過患。捨此過患之物得大利益。在家為過惡。出家為利益。次眾鬧亂語為過惡。獨行為善利。聚落為過惡。阿練若處為善利。厭離多欲多事。樂於少欲少事。守護諸根。飲食知節。初夜後夜隨時覺悟。觀緣取相樂住空舍。貴於持戒禪定智慧不現奇異。令他歡喜但自利益。樂於深法不隨他智。如大乘中次第者。初說檀波羅蜜。次尸羅波羅蜜。羼提波羅蜜。毘梨耶波羅蜜。禪波羅蜜。般若波羅蜜。初說諦勝處。次說捨勝處滅勝處慧勝處。復次初讚歎發菩提心。次十種願。次十究竟。次讚歎遠離退失菩提心法。次修集不退失菩提心法。次堅心精進。次堅固堪受。次堅誓。復次初說能得諸地法。次說能住諸地法。次說能得諸地底法。次說遠離諸地垢法。次說能作淨地法。次說諸地久住法。次說能到諸地邊法。次說能作不退失諸地法。次說諸地果。次說諸地果勢力。復次或初說歡喜地。次說離垢地。次說明地。次說炎地。次說難勝地。次說現前地。次說深遠地。次說不動地。次說善慧地。次說法雲地。如說<p class='lg'>　初施次持戒　　果報得生天<br>　無常在家過　　出家為大利<br>　次無上四諦　　斷結證四果<br>　是方便次第　　令人住初乘<br>　初說生死過　　次說涅槃利<br>　守護於諸根　　持戒及禪定<br>　不隨他智慧　　功德樂獨處<br>　自依不依他　　樂求自利樂<br>　亦不捨他人　　深行頭陀法<br>　其求中乘者　　教法相如是<br>　以四十不共　　說佛無量德<br>　亦說菩薩時　　一切所行法<br>　為利眾生故　　次第說是法<br>　自利及利他　　說種種功德<br>　亦說諸佛子　　所樂十種地<br>　求法大乘者　　如是次第度　</p><p>引導者。隨眾生所樂門。知是門已。以是門引導眾生。隨其所樂任其勢力而令得度。如說<p class='lg'>　或有諸眾生　　可以深經書<br>　難事及工巧　　咒術以愛語<br>　善說及資財　　布施戒定慧<br>　如是籌量已　　引來入大乘<br>　或現於女身　　引導諸男子<br>　復現男子身　　引導於女人<br>　示眾五欲樂　　然後說欲過<br>　而令一切人　　得離於五欲　</p><p>善行是五事。是名菩薩善受行方便。能忍苦惱者。若有人過算數劫於生死中能忍諸苦惱。十善業道能令此人住於阿耨多羅三藐三菩提。問曰。一切人皆樂樂惡苦。是人云何能忍苦惱。答曰。以五因緣故。一樂無我。二信樂空。三籌量世法。四觀業果報。五念過算數劫唐受苦惱。如說<p class='lg'>　樂無我空法　　又知業果報<br>　利衰等八法　　處世必應受<br>　亦念過去世　　空受無量苦<br>　何況為佛道　　而當不受耶　</p><p>不捨於一切者。或有眾生第一弊惡無有功德不可利益。菩薩於此終不生捨心。問曰。若是惡人不可度者。云何不捨。答曰。以五因緣故。一賤小人法故。二貴大人法故。三畏誑諸佛故。四知恩故。五為是世間事故出世間。如說<p class='lg'>　欲度眾生故　　生心持重擔<br>　於惡怨賊中　　心常不應捨<br>　賤小貴大人　　是小大差別<br>　不應眾生中　　愍憐心還息<br>　於諸急難中　　無事而利益<br>　擔於重擔時　　而不中懈廢<br>　若發無上心　　或有捨眾生<br>　若自心疲苦　　及惡人所害<br>　即為欺誑於　　十方三世佛<br>　諸佛世中尊　　為利益眾生<br>　行種種苦行　　修集於佛道<br>　佛於琩F劫　　捨樂作福業<br>　若捨一惡人　　則為背佛恩<br>　是故惡眾生　　不應於中捨<br>　若人於無量　　阿僧祇劫中<br>　所修集佛道　　大悲為根本<br>　若以貪欲心　　瞋恚怖畏心<br>　捨一可度者　　是斷佛道根　</p><p>是故善業道能令不捨者至阿耨多羅三藐三菩提。深樂佛慧者。若人深樂佛慧。便疾得阿耨多羅三藐三菩提。以五因緣故。深樂佛慧。一佛慧無與等。二佛智能令人為世中尊。三佛以佛智自度其身。四佛智亦度他人。五佛智是一切功德住處。如說<p class='lg'>　諸佛之智慧　　天上及世間<br>　一切無與等　　何況而得勝<br>　諸佛以此智　　為天阿修羅<br>　一切世間人　　恭敬而作禮<br>　佛以智自度　　亦度於他人<br>　若得是佛智　　是功德藏者　</p><p>於諸佛力及自在法中樂盡遍行者。遍行名久習。一切行力名十種智力。自在名隨意所作。若人深樂佛十力及自在法中盡遍行。如是人阿耨多羅三藐三菩提不久疾得。以五因緣故樂盡遍行。一尊重諸佛教敕。二諸佛有大弟子故。三身證一切法故。四攝取墮落者。五已墮落者能拔濟之。如說<p class='lg'>　尊佛教無比　　佛子有四八<br>　及以六三種　　堪為諸天師<br>　以佛智慧眼　　見諸法現前<br>　逆惡斷善根　　及諸破戒等<br>　如是墜落人　　攝取而濟度<br>　若人於佛力　　自在中遍行<br>　涅槃及天福　　常在此人手　</p><p>於是中諸佛以佛力能為五種事。一令眾生學聲聞乘。二令眾生學辟支佛乘。三令眾生學大乘法。四力具足者令得解脫。五力劣者令住世樂。如說<p class='lg'>　諸佛以神力　　令厭離眾生<br>　或令學小乘　　中乘及大乘<br>　有力具足者　　令其得解脫<br>　力不具足者　　生天令世樂　</p><p>自在者。諸佛於五事中自在。一諸神通自在。二自心中得自在。三滅盡中得自在。四聖如意中得自在。五壽命中得自在。如說<p class='lg'>　飛行等自在　　自心得自在<br>　於滅禪定中　　如入出自舍<br>　一切淨不淨　　隨心而能轉<br>　命不為他害　　自緣亦無盡<br>　如是等自在　　一切法亦爾<br>　是故人師子　　名為自在者　</p><p>能破惡意者。所謂遠離正道。凡夫九十六種外道等。略說惡意者。說五陰為我。或言我有五陰。或言五陰中有我。或言我中有五陰。或言離五陰有我。如說<p class='lg'>　若五陰是我　　即為墮斷滅<br>　則失業因緣　　無功而解脫<br>　餘殘有四種　　異陰無有相<br>　無相無有法　　皆應如是破　</p><p>復次五邪見名為惡意。所謂邪見身見邊見見取戒取。如說<p class='lg'>　破因果邪見　　二十種身見<br>　有見及無見　　下事以為最<br>　但以戒力故　　而得於解脫<br>　如先一異破　　此見如是破<br>　正意八道破　　說名得解脫　</p><p>守護諸佛正法者。若人能守護諸佛所教法所謂十二部經。以其心能信能受。十善業道能令此人至阿耨多羅三藐三菩提。以五因緣故應受護正法。一知報諸佛恩故。二令法久住故。三以最上供養供養諸佛故。四利益無量眾生故。五正法第一難得故。如說<p class='lg'>　若人欲施作　　諸佛所受事<br>　亦令法久住　　以上供養佛<br>　為欲療治於　　眾生之重病<br>　亦知諸世尊　　從苦得是法<br>　以是因緣故　　知法為難得<br>　是故有智者　　應當愛護法　</p><p>於是中。以五因緣故。名為愛護正法。一如所說行。二令他人如法行。三除破佛法刺蕀故。四離四黑印。五行四大印。如說<p class='lg'>　自於佛法中　　如佛所教住<br>　悲心不吝法　　亦令他得住<br>　又破於魔眾　　及外道論師<br>　若憎佛法者　　以無瞋心破<br>　遠離四黑印　　受行四大印<br>　如是則名為　　愛護於正法　</p><p>勇健者。菩薩以五因緣故名為勇健。一破魔賊故。二破外道賊故。三破煩惱賊故。四破諸根賊故。五破五陰賊故。如說<p class='lg'>　惡魔起兵眾　　道樹欲害佛<br>　常求於佛便　　嬈亂聽者心<br>　佛日出世間　　魔請令涅槃<br>　常亂受學者　　破於解脫道<br>　乃至於今日　　其心猶不息<br>　是憎涅槃者　　善人之大賊<br>　應以戒定慧　　摧破魔力怨<br>　自謂有智慧　　常輕慢於佛<br>　以種種因緣　　滅佛法故出<br>　常憎佛弟子　　自失教他失<br>　是諸外道輩　　世間之大賊<br>　當以無瞋心　　應以多聞慧<br>　及以大心力　　摧破外道怨<br>　煩惱力起業　　輪轉墮惡道<br>　煩惱力障故　　不能行大道<br>　以煩惱力故　　墮種種邪見<br>　以煩惱力故　　不行甘露道<br>　以是因緣故　　煩惱最大賊<br>　以正念定慧　　破此煩惱賊<br>　若為根賊牽　　令人墮惡道<br>　又墮天人中　　不得至涅槃<br>　今此諸根賊　　何不以慚愧<br>　正念及智慧　　摧破諸根賊<br>　譬如世間人　　以軟語欺誑<br>　財物及刀槊　　以此四除賊<br>　以此五陰故　　受生老病死<br>　亦墮大怖畏　　得諸急苦惱<br>　五陰因緣故　　憂悲及啼哭<br>　五陰因緣故　　受種種諸苦<br>　是故汝當知　　應以知見法<br>　摧破此五陰　　猶如破怨賊　</p><p>堪受者。心志力強有大人相。見事深遠。以五因緣故。名為堪受者。一所願事成其心不高。二所願不成心亦不下。三苦惱切己其心不動。四樂事加身心亦不異。五其心深遠。若瞋若喜難可得知。如說<p class='lg'>　身心新苦至　　其意亦不動<br>　隨意樂事至　　大智心不異<br>　若瞋喜怖畏　　他人不能測<br>　如是深心相　　是說堪受者　</p><p>勤精進者。於五事中勤行精進。一未生惡法為不生故勤行精進。二已生惡法為斷滅故勤行精進。三未生善法為令生故勤行精進。四已生善法為增長故勤行精進。五於世間事中有所作無能障礙故勤行精進。如說<p class='lg'>　斷已生惡法　　猶如除毒蛇<br>　斷未生惡法　　如預斷流水<br>　增長於善法　　如溉甘果栽<br>　未生善為生　　如攢木出火<br>　世間善事中　　精進無障礙<br>　諸佛說是人　　名為勤精進　</p><p>堅心化眾生者。若菩薩於五乘中教化眾生時。供養輕慢憎愛怖畏苦樂疲極等事中其心不轉。是名堅心化眾生。五乘者。一者佛乘。二者辟支佛乘。三者聲聞乘。四者天乘。五者人乘。如說<p class='lg'>　如應以一心　　一切諸力勢<br>　依種種方便　　離於憎愛心<br>　教化諸眾生　　離垢心清淨<br>　令得無量世　　難得無上乘<br>　若入無勢力　　不堪住大乘<br>　次教辟支佛　　聲聞天人乘　</p><p>不貪自樂者。所謂不著一切諸樂。菩薩以五因緣故不貪自樂。一樂無常如水泡。二世樂變苦。三從眾緣生故。四從渴愛起故。五少樂如蜜渧故。如說<p class='lg'>　樂少住如泡　　變苦如毒食<br>　三合從觸有　　貪欲[<a href='javascript:showpic("../fontimg/074734.gif")'>病-丙+(瓜-、)</a>]故生<br>　若離於貪愛　　更無有別樂<br>　如枯井蜜渧　　樂少而苦多<br>　利益眾生者　　不應有貪著　</p><p>及無量身命者。菩薩以五因緣故不貪惜身。一身不從先世來。二不去至後世。三不堅牢。四是身無我。五無我所。如說<p class='lg'>　汝身眾穢聚　　不淨遍充滿<br>　不從先世來　　不持至後世<br>　雖久好供事　　而破大恩分<br>　是身不堅固　　如沫不久壞<br>　緣生無定性　　無性不自在<br>　是故應當知　　非我非我所<br>　是身無量過　　不應有貪惜　</p><p>菩薩以五因緣故不貪惜壽命。一樂慧命故。二怖畏罪故。三念無始生死中無量死故。四與一切眾生共受故。五不可免故。如說<p class='lg'>　從多聞正論　　生貪慧命故<br>　怖畏失命時　　而起於罪惡<br>　又見一切人　　無脫死王者<br>　不可以財智　　方便力所免<br>　修集善法者　　何得惜是命　</p><p>一切事中上者。若人有所作事必能究竟。是名為上人。菩薩以五事發必得究竟。一者財物。二者布施。三持戒。四修定。五道德。如說<p class='lg'>　勤求聚財利　　慇懃行布施<br>　次第淨持戒　　精進求禪定<br>　行種種方便　　生八道解脫<br>　是名諸事中　　名之為上人　</p><p>所作無過咎者。是菩薩所作智者不呵。以五因緣故。所作無過智者不呵。一作可作事。二大果利。三不壞法。四次後無過。五大名聲。如說<p class='lg'>　先種種籌量　　自作易作事<br>　從是事所得　　無量大果利<br>　不妨於善法　　作已無惡隨<br>　善人所讚歎　　名聞廣流布<br>　智者所起業　　名為無過咎<br>　可作及易作　　自屬於己身<br>　無量大功德　　疾得果利益<br>　智者如是知　　後無有過咎<br>　應加勤精進　　而作如是事　</p><p>一切種清淨一切勝處來者。以五因緣故諸勝處一切種清淨。一深心清淨。二迴向清淨。三自如說行勝處。四令他人行。五離諸勝處相違法所謂妄語慳貪戲調愚癡。如說<p class='lg'>　菩薩深淨心　　遠離於諂曲<br>　皆以四勝處　　迴向於佛道<br>　先自修善法　　後令他人行<br>　菩薩如是者　　四勝處清淨　</p><p>十善道能令至十力世尊者。如是修習十善業道。能令人至十力。十力者名為正遍知。正遍知者則是佛。以五因緣故名世尊。一斷過去世疑。二斷未來世疑。三斷現在世疑。四斷過三世法疑。五斷不可說法疑。如說<p class='lg'>　無始過去世　　通達無有疑<br>　無邊未來世　　知通達無疑<br>　十方無有邊　　現在一切世<br>　出過於三世　　無為微妙法<br>　十四不可說　　亦通無有疑<br>　是故功德藏　　諸佛名世尊　</p><p>如是功德成就者十善業道能令菩薩至阿耨多羅三藐三菩提。是故求佛道者。應如是修十善業<p class='juan'>
十住毘婆沙論卷第十五</p>
</body></html>
