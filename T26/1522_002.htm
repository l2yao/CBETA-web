<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T26 </TITLE>
</head>
<BODY>

<p class='juan'>
十地經論初歡喜地卷之二</p>
<p><span class='byline'>　　　　天親菩薩造</span><br><p><span class='byline'>　　　　後魏北印度三藏菩提流支譯</span><br><p>論曰。此菩薩前同生眾上首請。次大眾請。復待諸佛法王加請。何以故。為增敬重法故<p>經曰。爾時釋迦牟尼佛。從眉間白毫放菩薩力明光焰阿僧祇阿僧祇光以為眷屬。放斯光已。普照十方諸佛世界靡不周遍。照已還住本處。三惡道苦皆得休息。一切魔宮隱蔽不現。悉照十方諸佛眾會。顯現如來境界不思議力。是光遍照十方世界。加一切如來所。加說法者及諸菩薩眾。於上虛空中成大光明雲網臺而住。彼十方諸佛亦復如是。從眉間白毫相放菩薩力明光焰阿僧祇阿僧祇光以為眷屬。放斯光已。普照十方諸佛世界靡不周遍。照已還住本處。三惡道苦皆得休息。一切魔宮隱蔽不現。悉照十方諸佛眾會。顯現如來境界不思議力。是光遍照十方世界加一切如來所。加說法者及諸菩薩眾。顯現如來境界不思議力。并照釋迦牟尼佛大會之眾。及金剛藏菩薩身。於上虛空中亦復成大光明雲網臺而住。爾時釋迦牟尼佛從眉間放白毫光明。照彼十方世界諸佛大會諸菩薩身及師子座。此諸大眾皆悉現。見彼十方世界諸佛從眉間放白毫光明。照此三千大千娑婆世界釋迦牟尼佛大會。并金剛藏菩薩身及師子座。彼諸大眾皆悉現見。時大光明雲網臺中諸佛神力故。而說頌曰<p>論曰。何故如來現神通力放光同請。是如來前已意加未身口加異於餘佛。是故今欲具身口加。何故不以常口常身加。為重法故。不輕自身故。此光有八種業二種身。云何八種業。一者覺業。是光照諸菩薩身已。自覺如來力加。如經放菩薩力明光焰故。二者因業。阿僧祇光皆有無量光明眷屬。如經阿僧祇阿僧祇光以為眷屬故。三者卷舒業。舒則遍至阿僧祇世界。卷則還入常光。如經放斯光已普照十方諸佛世界靡不周遍。照已還住本處故。四者止業。除滅一切惡道種種苦惱。如經三惡道苦皆得休息故。五者降伏業。令一切魔宮威光不現驚怖恐懼不能壞亂可化眾生。如經一切魔宮隱蔽不現故。六者敬業。現不思議佛神力故。如經悉照十方諸佛眾會顯現如來境界不思議力故。七者示現業。加十方世界諸佛所加菩薩大會令此眾見。如經是光遍照十方世界加一切如來所加說法者及諸菩薩眾故。八者請業。發聲說偈。如經時大光明雲網臺中諸佛神力而說頌曰故。云何二身。一如流星身往他方世界故。二如日身處於虛空。如經於上虛空中成大光明雲網臺而住故。於一切處一時遍照故。如是彼此諸眾生迭互相見。猶如一會聽說亦爾。是名身加。何者口加。偈曰<p class='lg'>　諸佛無等等　　功德如虛空<br>　十力無畏等　　無量諸眾首<br>　釋迦姓法生　　天人上作加<br>　承諸佛神力　　為開法王藏<br>　諸地上妙行　　分別智地義<br>　是諸如來加　　護於諸菩薩<br>　此人能聞持　　如是微妙法<br>　諸地淨無垢　　漸次而滿足<br>　證佛十種力　　成無上菩提<br>　雖在於大海　　及劫盡火中<br>　決定信無疑　　必得聞此經<br>　諸地勝智道　　入地住展轉<br>　漸次而演說　　無量行境界　</p><p>論曰。是初二偈半顯能加者及加所為。此二加示現何義故加。若請非尊者法非殊勝聖者則不說。云何初偈顯能加者。偈言天人上作加故。何者天人上。謂諸佛如來。此有何義。法王義故。云何知彼是法王。成就四種勝故。一自在勝。二力勝。三眷屬勝。四種姓勝。何者諸佛自在勝。於煩惱障智障得解脫自在。彼於此處心智無礙隨意所受無上樂故。此云何知。偈言諸佛無等等故。謂一切智故。復如虛空世間法不能染。無明煩惱習氣滅故。無等者。諸佛比餘眾生彼非等故。等者此彼法身等故。何故不但說無等。示現等正覺故。何者諸佛力勝。具足十力故。能伏一切邪智壞魔怨故。此云何知。偈言十力無畏等故。何者諸佛眷屬勝。具攝菩薩聲聞諸眾故。此云何知。偈言無量諸眾首故。彼菩薩是初眾故。無量者阿僧祇故。諸眾首者。佛於世間最勝上故。何者佛種姓勝。謂家姓勝故。此云何知。偈言釋迦姓法生故。何故唯歎此佛種姓。以現見故。復以法為家非但生家。法家者如法中住故。作加者是總相。加有二種。一具身加。依法身故。二具果加。證佛果故。天人上者亦總亦別。餘者唯別。云何第二偈顯加所為。此菩薩彼諸佛法王。為開現法藏義故加。偈言<p class='lg'>　承諸佛神力　　為開法王藏<br>　諸地上妙行　　分別智地義　</p><p>歎此法藏有二種。一義藏成就。二字藏成就。云何義藏。偈言諸地上妙行。行者諸菩薩行。所謂助道法故。妙者真實智故。上者神力勝故。如是顯示深妙勝上故。云何字藏。偈言分別智地義。分別者說十地差別故。此偈中何故顯承佛神力說。或有眾生於如來所生輕慢想已。自不能請他而說。為遮此故。如是請說法已。次顯說法利他有三時益。於中有三偈。三時益者。一聞時益。二修行時益。三轉生時益。何者聞時益。偈言<p class='lg'>　是諸如來加　　護於諸菩薩<br>　此人能聞持　　如是微妙法　</p><p>菩薩聞持者佛力加故。是名聞時益。何者修行時益。偈言<p class='lg'>　諸地淨無垢　　漸次而滿足<br>　證佛十種力　　成無上菩提　</p><p>漸次滿十地自身得十力成無上菩提故。是名修行時益。何者轉生時益。偈言<p class='lg'>　雖在於大海　　及劫盡火中<br>　決定信無疑　　必得聞此經　</p><p>惡道善道難處生必得聞此法。龍世界長壽亦得聞此經。偈言雖在於大海故。雖在色界光音天等亦得聞此經。偈言及劫盡火中故。聞此法者為皆得利益有不得者不也。何者能得決定不疑。信此法者是人能得。偈言決定信無疑必得聞此經故。如是顯示請說利益已。上言分別智地義者。此所說法有三種漸次。第六偈教分別此事。偈言<p class='lg'>　諸地勝智道　　入地住展轉<br>　漸次而演說　　無量行境界　</p><p>何者三漸次。一觀漸次。二證漸次。三修行漸次。第一第二第四句皆說漸次。勝智道者。謂十地勝智道。說此十地若觀若依止能生諸地智故。入者入地故。住者未轉向餘地故。展轉者地地轉所住處故。行者謂入住展轉成就故。境界者此行種種異行境界故。漸者次第故。說者授與故。如是教說何義故顯一切因如來能有所說生後正信義故<p>經曰。爾時金剛藏菩薩摩訶薩觀察十方。欲令大眾重增踊悅生正信故。以偈頌曰<p class='lg'>　微難知聖道　　非分別離念<br>　難得無垢濁　　智者智行處<br>　自性常寂滅　　不滅亦不生<br>　自體本來空　　有不二不盡<br>　遠離於諸趣　　等同涅槃相<br>　非初非中後　　非言辭所說<br>　出過於三世　　其相如虛空<br>　定滅佛所行　　言說不能及<br>　地行亦如是　　難說復難聞<br>　離念及心道　　智起佛境界<br>　非陰界入說　　心意所不及<br>　如空中鳥跡　　難說不可見<br>　十地義如是　　不可得說聞<br>　我但說一分　　慈悲及願力<br>　漸次非心境　　智滿如淨心<br>　是境界難見　　難說自心知<br>　我承佛力說　　咸共恭敬聽<br>　如是智入行　　億劫說不盡<br>　今如是略說　　如實滿足住<br>　一心恭敬待　　承佛力善說<br>　說上法妙音　　喻相應善字<br>　是言說甚難　　無量佛神力<br>　光焰入我身　　是力我能說　</p><p>論曰。何故觀察十方。示無我慢無偏心故。欲令大眾重增踊悅深生正信。是故說偈示說正地。增益聞者堪受義故。踊悅者心清不濁故。踊悅有二種。一義大踊悅為得義故。二說大踊悅因此說大能得彼義故。是中前五偈顯義大踊悅。云何義大。彼義深故。何者深義。偈言<p class='lg'>　微難知聖道　　非分別離念　</p><p>此偈依何義說。依智地故。云何知依智地。上來所說皆依智地。後復所說亦依智地。第四偈言智起佛境界故。微者云何微。偈言難知聖道故。云何難知謂說時難知。復云何難知。大聖道難知。大聖者所謂諸佛。是故言微。道者是因。修行此道能到聖處故。言難知聖道。此微有二種。一說時甚微。二證時甚微。如是次第何故復難知。偈言非分別離念故。非分別者離分別境界故。離念者自體無念故。如是聖道名為甚微。何故甚難得。難得者難證故。是名甚微。何故復甚難得。偈言<p class='lg'>　難得無垢濁　　智者智行處<br>　自性常寂滅　　不滅亦不生　</p><p>無垢濁者。智中無無明故。有無明雜智是名為濁。智者智行處者。自證知故。自證知者依彼生故。於中智者見實諦義故。復增上善解法故。增上善寂滅故。復有世間智隨聞明了知故。自性常寂滅者。自性離煩惱故。非先有染後時離故。不滅者非一往滅為不捨利益眾生故。不生者出世間故。如是此智不住涅槃世間中故。如是觀行甚微依止甚微清淨甚微功德甚微故。言甚難得。於中第一甚微不同世間三昧故。第二第三不同外道自言尊者故。第四不同聲聞辟支佛故。於此偈中微者是總。二種微是別。復顯難得得時甚微是總。餘四種甚微是別。此甚微智復有何相。偈言<p class='lg'>　自體本來空　　有不二不盡<br>　遠離於諸趣　　等同涅槃相<br>　非初非中後　　非言詞所說<br>　出過於三世　　其相如虛空　</p><p>是智相有二種。所謂同相不同相。是中同相者。云何相彼智相故。偈言自體本來空智自空故。云何同相一切諸法如說自體空。自體空者可如是取如兔角耶不也。可如是取異此空智更有異空耶不也。可如是取有彼此自體彼此轉滅耶不也。云何取此自體空。有不二不盡如是取。此句顯離三種空攝。一離謗攝。二離異攝。三離盡滅攝。有二種頌。一有不二不盡。二定不二不盡。此頌雖異。同明實有。若非實有不得言定。此云何定。此定能滅諸煩惱故是名同相。何者不同相。謂淨相解脫。此復有二種。一何處得解脫。二云何解脫。何處得解脫者。偈言遠離於諸趣。此顯諸道解脫遠離煩惱業生故。云何解脫者。偈言等同涅槃相。世間涅槃平等攝取故。非如聲聞一向背世間故。此智盡漏為初智斷為中為後。非初智斷亦非中後。偈言非初非中後故。云何斷如燈焰非唯初中後。前中後取故。如是解脫可同他音聲觀耶不也。云何觀。偈言非言辭所說離語言故。可同世間智依世間耶不也。云何依。偈言出過於三世。轉依止依止常身故。非如無常意識智依止無常因緣法。如修多羅中決定說此解脫可同聲聞緣覺智有障解脫得解脫耶不也。云何解脫。偈言其相如虛空無一切煩惱障礙故。如是觀智如是斷煩惱如是觀觀如是依止。依止如是解脫得解脫。如是說已。於中自體空是總。三種空是別。解脫是總。五種解脫是別。偈言<p class='lg'>　定滅佛所行　　言說不能及<br>　地行亦如是　　難說復難聞　</p><p>此偈云何彼智已顯方便壞涅槃。復示性淨涅槃。偈言定滅故。定者成同相涅槃自性寂滅故。滅者成不同相方便壞涅槃。示現智緣滅故。此智是誰證。偈言佛所行故。誰說誰聽無說無聽。偈言言說不能及故。言說者。以音言導。謂名句字身。何故不但說無言。示現依言求解故。彼智既如是。地行復何相。偈言地行亦如是難說復難聞。地者境界。觀行者智眷屬。智眷屬者謂同行。同行者謂檀等諸波羅蜜。何故復難說難聞。偈言<p class='lg'>　離念及心道　　智起佛境界<br>　非陰界入說　　心意所不及　</p><p>此偈示現思慧及報生識智是則可說。此智非彼境界以不同故。偈言智起佛境界故。如陰界入可說。此智不爾。離文字故。是故不可說。偈言非陰界入說故。非耳識所知非意識思量是故不可聞。偈言心意所不及故。智者是地。智起者以何觀以何同行能起此智。云何可證而不可說而不可聞。今復以喻證成此義。偈言<p class='lg'>　如空中鳥跡　　難說不可見<br>　十地義如是　　不可得說聞　</p><p>此偈示何義。如鳥行空中。跡處不可說。相亦不可見。何以故。虛空處鳥跡相不可分別故。非無虛空行跡。如是鳥跡住處名句字身住處。菩薩地證智所攝。不可得說不可得聞。何以故。非如聲性故。非無地智名句字身。此中深故。示義大踊悅。何故我復說此。汝等不應如聲取義。隨聲取義有五種過。一不正信。二退勇猛。三誑他。四謗佛。五輕法。大眾自知無此五過已說深義。復顯說大令生正信。次說五偈<p class='lg'>　我但說一分　　慈悲及願力<br>　漸次非心境　　智滿如淨心<br>　是境界難見　　難說自心知<br>　我承佛力說　　咸共恭敬聽<br>　如是智入行　　億劫說不盡<br>　今如是略說　　如實滿足住<br>　一心恭敬待　　承佛力善說<br>　說上法妙音　　喻相應善字<br>　是言說甚難　　無量佛神力<br>　光焰入我身　　是力我能說　</p><p>前言十地義。如是不可得說聞。今言我但說一分。此言有何義。是地所攝有二種。一因分二果分。說者謂解釋。一分者是因分於果分為一分故。言我但說一分。此說大有三種。一因成就大。二因漸成就大。三教說修成就大。何者因成就大。偈言慈悲及願力故。慈者同與喜樂因果故。悲者同拔憂苦因果故。願者發心期大菩提故。此慈悲願長夜熏修不同二乘故。何者因漸成就大。偈言漸次故。漸者說聞思慧等次第乃至能生出世間智因故。何者教說修成就大。有二種。一滿足修。二觀修。滿足修者偈言非心境故。非心境者。此句示現聞思慧等心境界處。唯是智因能生出世間智。而此不能滿彼出世間智地。偈言智滿如淨心故。如淨心者。如出世間清淨心。能滿彼地智故。觀修者偈言<p class='lg'>　是境界難見　　難說自心知<br>　我承佛力說　　咸共恭敬聽　</p><p>此偈顯何義。是境界難見。自心清淨可見。此境界不可說。如是教說修成就已。於說法中有二種過。不能得證。一說者過二聽者過。說者過有二種。一佛不隨喜說。二不平等說。聽者亦有二種過。一見諍過。我法是彼法非如是執著種種諸見。二於說法者不生恭敬。於中示現說者自身無過。我非諸佛不隨喜說。偈言。我承佛力說咸聽故。次教聽者防二種過。偈言。共恭敬聽故。如是次第如是許說。而眾未知廣說略說。不可廣說唯許略說。地義滿足。如第三偈說<p class='lg'>　如是智入行　　億劫說不盡<br>　今如是略說　　如實滿足住　</p><p>智入者。此所說地法眾生以智入。云何入如實滿足攝取。入如行修故。如行修滿足故。示彼廣說義攝取故。住者如來家決定住故。我如是說前言恭敬聽不說云何恭敬是故示現。偈言<p class='lg'>　一心恭敬待　　承佛力善說<br>　說上法妙音　　喻相應善字　</p><p>一心恭敬待者有二種。一身正恭敬待。如威儀住堪受說法故。二心正恭敬待。如心決定堪能憶持故。此句勸誡二種恭敬待。所謂身心故。善說者示己無諂無有憍慢故。承佛力者示己無增上慢故。下半偈說上法妙音喻相應善字。示現何事以何事云何事依止何事。示現何事者所謂上法。以何事者謂妙音聲。云何事者譬喻相應。依止何事者謂依止善字。我一切善說。又相應者譬喻共相應。善字者有二種相。一隨方言音善隨順故。二字句圓滿。不增不減與理相應故言善字。前言承佛神力。未說云何力。第五偈示現佛神力事。偈言<p class='lg'>　是言說甚難　　無量佛神力<br>　光焰入我身　　是力我能說　</p><p>已說請分。自此以後正說初地。此說分中說何等事。分別有三。一住二釋名三安住。住中有四種。依何身為何義以何因有何相。彼心生時即住初地。是名為住。於中諸佛子善集善根故。如是等四十句說此住事。初說依何身生如是心<p>經曰。諸佛子若有眾生厚集善根故。善集諸善行故。善集諸三昧行故。善供養諸佛故。善集清白法故。善知識善護故。善清淨心故。入深廣心故。信樂大法好求佛智慧故。現大慈悲故。如是眾生乃能發阿耨多羅三藐三菩提心<p>論曰。如是十句說依何身。此集有九種。一者行集善作眷屬持戒。如經善集諸善行故。二者定集善作眷屬三昧。如經善集諸三昧行故。三昧行者觀行增上故。三者親近集善習聞慧智。如經善供養諸佛故。四者聚集思慧智善思量波羅蜜等諸善法。如經善集清白法故。五者護集修行實證善得教授。如經善知識善護故。六者淨心集得出世間正智。如經善清淨心故。七者廣集深心作利益一切眾生。如經入深廣心故。八者信心集求一切智智。如經信樂大法好求佛智慧故。九者現集多行慈悲。如經現大慈悲故。於中慈念依苦苦壞苦悲依行苦。是中初二種集顯增上戒學增上定學。行集善作眷屬持戒故。定集善作眷屬三昧故。次有四集顯增上慧學。親近集善習聞慧智故。聚集思慧智善思量波羅蜜等諸善法故。護集修行實證善得教授故。淨心集得出世間正智故。後三集顯勝聲聞辟支佛等故。廣集深心作利益一切眾生故。信心集求一切智智故。現集多行慈悲故。此十句中厚集善根是總。餘九種是別。集者是同相。別者是異相。成者略說故。壞者廣說故。已說依何身生如是心。次說為何義故生如是心<p>經曰。為得佛智故。為得十力力故。為得大無畏故。為得佛平等法故。為救一切世間故。為淨大慈悲故。為得十方無餘智故。為得一切世界無障淨智故。為得一念中覺三世事故。為得轉大法輪無所畏故。菩薩摩訶薩生如是心<p>論曰。於中佛智者。謂無上智知斷證修故。此佛智有九種業差別。為求彼故生如是心。一者力佛智問記業。此如來是處非處智力問記故。如修多羅中說。如經為得十力力故。二者無畏佛智破邪說業。如經為得大無畏故。三者平等佛智得人法無我教授眾生證入業。如經為得佛平等法故。四者救佛智以四攝法化眾生業。如經為救一切世間故。五者淨佛智是淨為救攝因業。如經為淨大慈悲故。六者無餘智佛智常以佛眼觀世間眾生業。如經為得十方無餘智故。七者無染佛智一切世界無障無染自然應化令信作業。智心無礙。如經為得一切世界無障淨智故。八者覺佛智於一念中知三世眾生心心數法業。如經為得一念中覺三世事故。九者轉法輪佛智解脫方便善巧業故。於百億閻浮提同時轉大法輪。如經為得轉大法輪無所畏故。生如是心者。即是本分中說諸佛子是菩薩願善決定故。何故唯言生心不言生智及餘心數法。心中即攝知斷證修一切助道法故。已說為何義故生如是心。次說以何因生如是心<p>經曰。是心以大悲為首。智慧增上方便善巧所攝。直心深心淳至。如來力無量。善決定眾生力智力。隨順自然智能受一切佛法。以智慧教化。廣大如法界。究竟如虛空盡未來際<p>論曰。此大悲為首。於中悲大有九種。一者增上大細苦智增上生故。如經智慧增上故。智者因果逆順染淨觀故。慧者自相同相差別觀故。二者攝大救苦眾生方便善巧所攝。如經方便善巧所攝故。三者淳至大向時許乃至盡眾生界作利益眾生悲心增上。如經直心深心淳至故。四者無量大攝取如來無量力。如經如來力無量故。五者決定大上妙決定信深智勝對治。如經善決定眾生力智力故。六者隨順大隨順菩提正覺。如經隨順自然智故。七者正受大能取大勝法教授眾生。如經能受一切佛法以智慧教化故。八者最妙大攝受勝妙功德。如經廣大如法界故。九者住盡大無量愛果因盡涅槃際。如經究竟如虛空盡未來際故。已說以何因生如是心。次說是心生時有何等相<p>經曰。菩薩生如是心。即時過凡夫地入菩薩位生在佛家。種姓尊貴無可譏嫌。過一切世間道入出世間道。住菩薩法中住在菩薩正處。入三世真如法中。如來種中。畢定究竟阿耨多羅三藐三菩提。菩薩住如是法名住菩薩歡喜地。以不動法故<p>論曰。過凡夫地者以過凡夫地故。示現得出世間聖道。此過有八種。一者入位過初成出世間心。如始住胎相似法故。如經入菩薩位故。二者家過家生相似法故。如經生在佛家故。三者種姓過子相似法大乘行生故。如經種姓尊貴無可譏嫌故。四者道過世間出世間道不攝攝故。異道生相似法故。如經過一切世間道入出世間道故。五者法體過以大悲為體於作他事即是己事自身體相似法故。如經住菩薩法中故。六者處過不捨世間方便不染善巧住故。住處相似法故。如經住在菩薩正處故。七者業過順空聖智生命相似法故。如經入三世真如法中故。八者畢定過佛種不斷究竟涅槃道成就相似法故。如經如來種中畢定究竟阿耨多羅三藐三菩提故。如是示現凡夫生菩薩生。入胎不相似。有煩惱無煩惱故。如是次第家不相似種姓不相似道不相似體不相似處不相似生業不相似成就不相似如是說住此地中是名為住。如經菩薩住如是法名住菩薩歡喜地。以不動法故。已說住義次說釋名。云何說多歡喜故示名歡喜。以何歡喜。此地中菩薩歡喜復以何念。初說十句後說二十句<p>經曰。諸佛子。是菩薩住菩薩歡喜地中。成就多歡喜多信敬多愛念多慶悅多調柔多踊躍多堪受多不壞他意多不惱眾生多不瞋恨<p>論曰。歡喜者名為心喜體喜根喜。是歡喜有九種。一者敬歡喜於三寶中恭敬故。如經多信敬故。二者愛歡喜。樂觀真如法。如經多愛念故。三者慶歡喜。自覺所證挍量勝。如經多慶悅故。四者調柔歡喜。自身心遍益成就。如經多調柔故。五者踊躍歡喜。自身心遍益增上滿足。如經多踊躍故。六者堪受歡喜。自見至菩提近。如經多堪受故。七者不壞歡喜。自心調伏論義解說時心不擾動。如經多不壞他意故。八者不惱歡喜。教化他攝取眾生時慈悲調柔。如經多不惱眾生故。九者不瞋歡喜。見諸眾生不如說修行威儀不正時忍不瞋故。如經多不瞋恨故。已說多歡喜。次說以何念故歡喜成是第二十句第三十句說。是念有二種。一念當得二念現得。何者念當得<p>經曰。諸佛子菩薩住是歡喜地中。念諸佛故生歡喜心。念諸佛法故生歡喜心。念諸菩薩摩訶薩故生歡喜心。念諸菩薩所行故生歡喜心。念諸波羅蜜清淨相故生歡喜心。念諸菩薩地挍量勝故生歡喜心。念諸菩薩力不退故生歡喜心。念諸如來教化法故生歡喜心。念能利益眾生故生歡喜心。念入一切如來智行故生歡喜心<p>論曰。云何念。如佛所得我亦當得。如是念。此念佛有九種。一者念佛法。如經念諸佛法故生歡喜心。二者念佛菩薩。如經念諸菩薩摩訶薩故生歡喜心。三者念佛行。如經念諸菩薩所行故生歡喜心。四者念佛淨。如經念諸波羅蜜清淨相故生歡喜心。五者念佛勝。如經念諸菩薩地挍量勝故生歡喜心。六者念佛不退。如經念諸菩薩力不退故生歡喜心。七者念佛教化。如經念諸如來教化法故生歡喜心。八者念佛利益。如經念能利益眾生故生歡喜心。九者念佛入如經念入一切如來智行故生歡喜心。於中初二念共念佛。如佛所得我亦當得故。念佛法念諸佛法故。佛佛法二故。念佛菩薩二念諸菩薩故。念佛行念諸菩薩行故。如是次第餘有六句。念佛淨念諸波羅蜜清淨相故。念佛勝念諸菩薩地挍量勝故。念佛不退念諸菩薩力不退故。念佛教化念諸如來教化法故。念佛利益念能利益眾生故。念佛入念入一切如來智行故。隨所顯彼菩薩行。以何顯如是諸念應知。復何顯彼波羅蜜淨。顯云何顯彼菩薩行地挍量勝轉去故地盡去故。於中餘者得教化法故。作利益眾生行不虛故。入如來地行故。是中念佛行者亦總亦別。已說念當得故生歡喜心。次說念現得故生歡喜心<p>經曰。諸佛子。菩薩復作是念。我轉離一切世間境界故生歡喜心。近入如來所故生歡喜心。遠離凡夫地故生歡喜心。近到智慧地故生歡喜心。斷一切惡道故生歡喜心。與一切眾生作依止故生歡喜心。近見一切諸佛故生歡喜心。生諸佛境界故生歡喜心。入一切菩薩真如法故生歡喜心。我離一切怖畏毛豎等事故生歡喜心<p>論曰。我轉離一切世間境界者。轉離一切凡夫取著事。此轉離有九種。一者入轉離。如經近入如來所故生歡喜心。二者遠轉離。如經遠離凡夫地故生歡喜心。三者近至轉離。如經近到智慧地故生歡喜心。四者斷轉離。如經斷一切惡道故生歡喜心。五者依止轉離。如經與一切眾生作依止故生歡喜心。六者近見轉離。如經近見一切諸佛故生歡喜心。七者生轉離。如經生諸佛境界故生歡喜心。八者平等轉離。如經入一切菩薩真如法故生歡喜心。九者捨轉離。如經我離一切怖畏毛豎等事故生歡喜心。於中入轉離者。顯事不相似故。遠轉離近至轉離者。示自身不相似故。餘有六句。斷轉離依止轉離近見轉離生轉離平等轉離捨轉離。如是次第行不相似故。迭相依止不相似故。他力不相似故。處不相似故。生業不相似故。成就不相似故。怖畏者不愛疑慮憂想共心相應故。復身相差別謂毛豎等事。次說何者是怖畏。云何怖畏因。遠離此因無怖畏故<p>經曰。所以者何。是菩薩摩訶薩得歡喜地已。所有諸怖畏即皆遠離。所謂不活畏惡名畏死畏墮惡道畏大眾威德畏。離如是等一切諸畏。何以故。是菩薩離我想故尚不貪身。何況所用之事。是故無有不活畏。心不悕望供養恭敬。我應供養一切眾生供給一切所須之具。是故無有惡名畏。遠離我見無我想故無有死畏。又作是念。我若死已生必不離諸佛菩薩。是故無有墮惡道畏。我所志樂一切世間身心無與等者何況有勝。是故無有大眾威德畏。諸佛子菩薩如是離諸怖畏毛豎等事<p>論曰。此五怖畏是初地障。復說地利益勝。是五怖畏第一第二第五依身口意。第三第四依身。依身者愛憎善道惡道捨得依身故。何故但說五怖畏。打縛等諸畏皆五所攝故。此怖畏因略有二種。一邪智妄取想見愛著故。二善根微少故。此對治如經離我想故。尚不貪身乃至無有大眾威德畏故。怖畏毛豎等事。何故二處說。前說身怖畏。後說異身怖畏故<p>經曰。諸佛子。是菩薩以大悲為首。深大心堅固轉復勤修一切善根成就故<p>論曰。深大心堅固者。煩惱小乘不能壞此觀故。轉復勤修一切善根成就者。諸所說善根此地攝受故。云何勤修。於中有三種成就。一信心成就二修行成就三迴向成就。有三十句示現。初十句說信心成就<p>經曰。所謂信心增上故。多恭敬故。信清淨故。多以信分別故。起悲愍心故。成就大慈故。心無疲懈故。以慚愧莊嚴故。成就忍辱安樂故。敬順諸佛教法信重尊貴故<p>論曰。信心增上者。隨所有事於中信增上成就。此信增上有九種。一者敬信增上尊敬三寶。如經多恭敬故。二者淨信增上自證真淨智。如經信清淨故。三者分別信增上令他證淨智。如經多以信分別故。四者悲信增上。五者慈信增上教化眾生。如經起悲愍心故。成就大慈故。悲者除苦相決定救濟故。慈者與樂相永與無量樂故。起者轉復現前故。六者不疲惓信增上。教化無量眾生久處世間能利益故。如經心無疲懈故。七者慚愧信增上不著世間故。於慳等波羅蜜障法深慚愧故。如經以慚愧莊嚴故。八者安樂信增上於同法者不惱亂故。如經成就忍辱安樂故。九者敬法信增上增益敬信殊勝心故。如經敬順諸佛教法信重尊貴故。後三句示修何等行波羅蜜行故。誰為等侶同事安樂故。入何法中謂諸佛教法故。如是信心成就。云何修行成就<p>經曰。日夜修集善根無厭足故。親近善知識故。常愛樂法故。求多聞無厭故。如所聞法正觀故。心不貪著故。不著利養名聞恭敬故。不求一切資生之物故。常生如寶心無厭足故<p>論曰。此十句說修行成就。云何修行成就。集諸善根無休息故。如經日夜修集善根無厭足故。此集有八種。一者親近集不忘諸法。如經親近善知識故。二者樂法集。於問答中論義解釋心喜心樂故。如經常愛樂法故。三者多聞集。如經求多聞無厭故。四者正觀集。如經如所聞法正觀故。五者不著集。如經心不貪著故。向說多聞集等三句。是聞思修慧如是次第。不著者於三昧中無愛著故。六者不貪集。七者不求集。於已得利養不貪。未得利養不求。障菩薩戒退菩薩戒。如經不著利養名聞恭敬故。不求一切資生之物故。八者如寶心集。出世間心念念現前。如經常生如寶心無厭足故。如是修行成就。云何迴向成就<p>經曰。求一切智地故。求諸佛力無畏不共法故。求諸波羅蜜無著法故。離諸諂曲故。如說能行故。常護實語故。不污諸佛家故。不捨菩薩戒故。不動如大山王生薩婆若心故。不捨一切世間事成就出世間道故。集助菩提分法無厭足故。常求上上勝道故。諸佛子菩薩摩訶薩成就如是淨治地法。名為安住菩薩歡喜地<p>論曰。求一切智地等說何等事示現迴向成就故。求一切智地是總。求如來力等於一切智地是別。一者觀求一切智地。二者無障求一切智地。三者離求一切智地故。四者如說能行求一切智地。五者護求一切智地。六者不污求一切智地。七者不捨求一切智地。八者不動求一切智地。九者不捨成就求一切智地。十者集求一切智地。十一者常求求一切智地。於中求何等事。求一切智地故。以何觀求。觀諸佛力無畏不共法故。云何求。求諸波羅蜜無著法故。此三求者是家依家無障求故云何求求諸波羅蜜無著法故此無障求差別異求於中檀波羅蜜有二種垢。一者諂曲見乞求者。詐設方便無心許與。二者不隨先言許而不與。對治是垢。如經離諸諂曲故。如說能行故。尸波羅蜜有一種垢。不護實語違本所受犯已覆藏。對治是垢。如經常護實語故。羼提波羅蜜有一種垢污如來家。云何菩薩污如來家。惱亂他業故。利益他業即是如來家。是故菩薩生此家者。惱亂他業非善事故。對治是垢。如經不污諸佛家故。毘梨耶波羅蜜有一種垢。菩薩戒無量劫數長遠難持難行生退轉心。對治是垢。如經不捨菩薩戒故。禪波羅蜜有二種垢。一者亂心。二不能調伏憶想分別。對治是垢。如經不動如大山王生薩婆若心故。般若波羅蜜有三種垢。一無善巧方便。世間涅槃一向不現現故。二不修集出出世間道故。三於勝上證法中願欲心薄故。如是次第對治是垢。如經不捨一切世間事成就出世間道故。集助菩提分法無厭足故。常求上上勝道故。如是迴向成就。是名勤行具足成就。是勤行有四種。一信二欲三精進四方便。初十句示現信增上成就。是信增上即攝受欲。第二十句。日夜修集善根無厭示現精進。第三十句。求一切智地示現方便故。是名此地說中安住。何以故。如經諸佛子菩薩摩訶薩成就如是淨治地法。名為安住菩薩歡喜地故。如是說分訖<p class='juan'>
十地經論歡喜地卷之二</p>
</body></html>
