<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T26 </TITLE>
</head>
<BODY>

<p><p></li><p><b>　　<A NAME="n90"></A>No. 1524</b><p class='juan'>
無量壽經優波提舍願生偈</p>
<p><span class='byline'>　　　　婆藪槃豆菩薩造</span><br><p><span class='byline'>　　　　元魏天竺三藏菩提流支譯</span><br><p class='lg'>　世尊我一心　　歸命盡十方<br>　無礙光如來　　願生安樂國<br>　我依修多羅　　真實功德相<br>　說願偈總持　　與佛教相應<br>　觀彼世界相　　勝過三界道<br>　究竟如虛空　　廣大無邊際<br>　正道大慈悲　　出世善根生<br>　淨光明滿足　　如鏡日月輪<br>　備諸珍寶性　　具足妙莊嚴<br>　無垢光焰熾　　明淨曜世間<br>　寶性功德草　　柔軟左右旋<br>　觸者生勝樂　　過迦旃鄰陀<br>　寶華千萬種　　彌覆池流泉<br>　微風動華葉　　交錯光亂轉<br>　宮殿諸樓閣　　觀十方無礙<br>　雜樹異光色　　寶欄遍圍繞<br>　無量寶交絡　　羅網遍虛空<br>　種種鈴發響　　宣吐妙法音<br>　雨華衣莊嚴　　無量香普熏<br>　佛慧明淨日　　除世癡闇冥<br>　梵聲語深遠　　微妙聞十方<br>　正覺阿彌陀　　法王善住持<br>　如來淨華眾　　正覺華化生<br>　愛樂佛法味　　禪三昧為食<br>　永離身心惱　　受樂常無間<br>　大乘善根界　　等無譏嫌名<br>　女人及根缺　　二乘種不生<br>　眾生所願樂　　一切能滿足<br>　故我願往生　　阿彌陀佛國<br>　無量大寶王　　微妙淨花臺<br>　相好光一尋　　色像超群生<br>　如來微妙聲　　梵響聞十方<br>　同地水火風　　虛空無分別<br>　天人不動眾　　清淨智海生<br>　如須彌山王　　勝妙無過者<br>　天人丈夫眾　　恭敬繞瞻仰<br>　觀佛本願力　　遇無空過者<br>　能令速滿足　　功德大寶海<br>　安樂國清淨　　常轉無垢輪<br>　化佛菩薩日　　如須彌住持<br>　無垢莊嚴光　　一念及一時<br>　普照諸佛會　　利益諸群生<br>　雨天樂花衣　　妙香等供養<br>　讚佛諸功德　　無有分別心<br>　何等世界無　　佛法功德寶<br>　我皆願往生　　示佛法如佛<br>　我作論說偈　　願見彌陀佛<br>　普共諸眾生　　往生安樂國　</p><p>無量壽修多羅章句我以偈總說竟<p>論曰。此願偈明何義。觀安樂世界。見阿彌陀佛。願生彼國土故。云何觀。云何生信心。若善男子善女人。修五念門成就者。畢竟得生安樂國土。見彼阿彌陀佛。何等五念門。一者禮拜門。二者讚歎門。三者作願門。四者觀察門。五者迴向門。云何禮拜。身業禮拜阿彌陀如來應正遍知。為生彼國意故。云何讚歎。口業讚歎。稱彼如來名。如彼如來光明智相。如彼名義。欲如實修行相應故。云何作願。心常作願。一心專念畢竟往生安樂國土。欲如實修行奢摩他故。云何觀察。智慧觀察。正念觀彼。欲如實修行毘婆舍那故。彼觀察有三種。何等三種。一者觀察彼佛國土功德莊嚴。二者觀察阿彌陀佛功德莊嚴。三者觀察彼諸菩薩功德莊嚴。云何迴向。不捨一切苦惱眾生。心常作願迴向為首成就大悲心故。云何觀察彼佛國土功德莊嚴。彼佛國土功德莊嚴者成就不可思議力故。如彼摩尼如意寶性。相似相對法故。觀察彼佛國土功德莊嚴者。有十七種事應知。何者十七。一者清淨功德成就。二者量功德成就。三者性功德成就。四者形相功德成就。五者種種事功德成就。六者妙色功德成就。七者觸功德成就。八者莊嚴功德成就。九者雨功德成就。十者光明功德成就。十一者聲功德成就。十二者主功德成就。十三者眷屬功德成就。十四者受用功德成就。十五者無諸難功德成就。十六者大義門功德成就。十七者一切所求功德成就。清淨功德成就者。偈言觀彼世界相勝過三界道故。量功德成就者。偈言究竟如虛空廣大無邊際故。性功德成就者。偈言正道大慈悲出世善根生故。形相功德成就者。偈言淨光明滿足如鏡日月輪故。種種事功德成就者。偈言備諸珍寶性具足妙莊嚴故。妙色功德成就者。偈言無垢光焰熾明淨曜世間故。觸功德成就者。偈言寶性功德草柔軟左右旋觸者生勝樂過迦旃鄰陀故。莊嚴功德成就者。有三種應知。何等三。一者水。二者地。三者虛空。莊嚴水者。偈言寶華千萬種彌覆池流泉微風動華葉交錯光亂轉故。莊嚴地者。偈言宮殿諸樓閣觀十方無礙雜樹異光色寶欄遍圍繞故。莊嚴虛空者。偈言無量寶交絡羅網遍虛空種種鈴發響宣吐妙法音故。雨功德成就者。偈言雨華衣莊嚴無量香普熏故。光明功德成就者。偈言佛慧明淨日除世癡闇冥故。妙聲功德成就者。偈言梵聲語深遠微妙聞十方故。主功德成就者。偈言正覺阿彌陀法王善住持故。眷屬功德成就者。偈言如來淨華眾正覺華化生故。受用功德成就者。偈言愛樂佛法味禪三昧為食故。無諸難功德成就者。偈言永離身心惱受樂常無間故。大義門功德成就者。偈言大乘善根界等無譏嫌名女人及根缺二乘種不生故。淨土果報離二種譏嫌過應知。一者體。二者名。體有三種。一者二乘人。二者女人。三者諸根不具人。無此三過故。名離體譏嫌。名亦三種。非但無三體。乃至不聞二乘女人諸根不具三種名故。名離名譏嫌。等者。平等一相故。一切所求功德滿足成就者。偈言眾生所願樂一切能滿足故。略說彼阿彌陀佛國土莊嚴十七種功德。示現如來自身利益大功德力成就利益他功德成就故。彼無量壽佛土莊嚴。第一義諦妙境界。十六句及一句次第說。應知<p>云何觀佛功德莊嚴成就。觀佛功德莊嚴成就者。有八種應知。何等八種。一者座莊嚴。二者身莊嚴。三者口莊嚴。四者心莊嚴。五者眾莊嚴。六者上首莊嚴。七者主莊嚴。八者不虛作住持莊嚴<p>何者座莊嚴。偈言無量大寶王微妙淨華臺故。何者身莊嚴。偈言相好光一尋色像超群生故。何者口莊嚴。偈言如來微妙聲梵響聞十方故。何者心莊嚴。偈言同地水火風虛空無分別故。無分別者。無分別心故。何者眾莊嚴。偈言天人不動眾清淨智海生故。何者上首莊嚴。偈言如須彌山王勝妙無過者故。何者主莊嚴。偈言天人丈夫眾恭敬繞瞻仰故。何者不虛作住持莊嚴。偈言觀佛本願力遇無空過者能令速滿足功德大寶海故。即見彼佛未證淨心菩薩。畢竟得平等法身。與淨心菩薩無異。淨心菩薩與上地諸菩薩。畢竟同得寂滅平等故。略說八句。示現如來自利利他功德莊嚴次第成就應知<p>云何觀菩薩功德莊嚴成就。觀菩薩功德莊嚴成就者。觀彼菩薩。有四種正修行功德成就應知。何等為四。一者於一佛土身不動搖。而遍十方種種應化。如實修行常作佛事。偈言安樂國清淨常轉無垢輪化佛菩薩日如須彌住持故。開諸眾生淤泥華故。二者彼應化身。一切時不前不後。一心一念放大光明。悉能遍至十方世界。教化眾生。種種方便修行所作。滅除一切眾生苦故。偈言無垢莊嚴光一念及一時普照諸佛會利益諸群生故。三者彼於一切世界無餘。照諸佛會大眾無餘。廣大無量供養恭敬讚歎諸佛如來。偈言雨天樂華衣妙香等供養讚佛諸功德無有分別心故。四者彼於十方一切世界無三寶處。住持莊嚴佛法僧寶功德大海。遍示令解如實修行。偈言何等世界無佛法功德寶我皆願往生示佛法如佛故<p>又向說佛國土功德莊嚴成就。佛功德莊嚴成就。菩薩功德成就。此三種成就願心莊嚴。略說入一法句故。一法句者。謂清淨句。清淨句者。謂真實智慧無為法身故。此清淨有二種應知。何等二種。一者器世間清淨。二者眾生世間清淨。器世間清淨者。向說十七種佛國土功德莊嚴成就。是名器世間清淨。眾生世間清淨者。如向說八種佛功德莊嚴成就。四種菩薩功德莊嚴成就。是名眾生世間清淨。如是一法句。攝二種清淨應知<p>如是菩薩奢摩他毘婆舍那廣略修行。成就柔軟心。如實知廣略諸法。如是成就巧方便迴向。何者菩薩巧方便迴向。菩薩巧方便迴向者。謂說禮拜等五種修行所集一切功德善根。不求自身住持之樂。欲拔一切眾生苦故。作願攝取一切眾生。共同生彼安樂佛國。是名菩薩巧方便迴向成就。菩薩如是善知迴向成就。遠離三種菩提門相違法。何等三種。一者依智慧門不求自樂。遠離我心貪著自身故。二者依慈悲門。拔一切眾生苦。遠離無安眾生心故。三者依方便門。憐愍一切眾生心。遠離供養恭敬自身心故。是名遠離三種菩提門相違法故。菩薩遠離如是三種菩提門相違法。得三種隨順菩提門法滿足故。何等三種。一者無染清淨心。不以為自身求諸樂故。二者安清淨心。以拔一切眾生苦故。三者樂清淨心。以令一切眾生得大菩提故。以攝取眾生生彼國土故。是名三種隨順菩提門法滿足應知<p>向說智慧慈悲方便三種門。攝取般若。般若攝取方便應知<p>向說遠離我心不貪著自身。遠離無安眾生心。遠離供養恭敬自身心。此三種法遠離障菩提心應知<p>向說無染清淨心。安清淨心。樂清淨心。此三種心略一處。成就妙樂勝真心應知<p>如是菩薩智慧心方便心無障心勝真心。能生清淨佛國土應知。是名菩薩摩訶薩隨順五種法門所作隨意自在成就。如向所說。身業口業意業智業方便智業。隨順法門故。復有五種門漸次成就五種功德應知。何者五門。一者近門。二者大會眾門。三者宅門。四者屋門。五者園林遊戲地門。此五種門。初四種門。成就入功德。第五門成就出功德。入第一門者。以禮拜阿彌陀佛為生彼國故。得生安樂世界。是名入第一門<p>入第二門者。以讚歎阿彌陀佛隨順名義稱如來名依如來光明想修行故。得入大會眾數。是名入第二門<p>入第三門者。以一心專念作願生彼。修奢摩他寂靜三昧行故。得入蓮華藏世界。是名入第三門<p>入第四門者。以專念觀察彼妙莊嚴修毘婆舍那故。得到彼處受用種種法味樂。是名入第四門。出第五門。以大慈悲觀察一切苦惱眾生。亦應化身迴入生死園煩惱林中。遊戲神通至教化地。以本願力迴向故。是名出第五門。菩薩入四種門。自利行成就應知。菩薩出第五門。利益他迴向行成就應知。菩薩如是修五門行自利利他。速得成就阿耨多羅三藐三菩提故<p class='juan'>
無量壽經論一卷</p>
<blockquote class='FuWen'>大乘善根界　天台智者即曰界字乃男字之錯。則宜改作。而諸疏家皆作界字。故今存之</blockquote></body></html>
