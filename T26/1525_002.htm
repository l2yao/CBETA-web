<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T26 </TITLE>
</head>
<BODY>

<p class='juan'>
彌勒菩薩所問經論卷第二</p>
<p><span class='byline'>　　　　後魏天竺三藏菩提流支譯</span><br><p>問曰。以何義故名不退轉。答曰。以諸菩薩證得初地畢定因故。乃至未得成佛以來。常以深心如實修行。次第增長菩提之心。彼所治法不能障故名不退轉。問曰。復以何義。名不退轉阿耨多羅三藐三菩提。答曰。以得成就不退轉因。謂深心等八種法故。又不退轉心相違之法。身見貪等一切煩惱。以見道力悉遠離故。又身見等一切煩惱。無始世來隨無智生不能遠離。取我樂等因離方便般若。為諸世間苦惱所逼。棄捨利益一切眾生取於涅槃。是故菩薩得慈悲深心。遠離取著我樂等因。有方便般若。雖為世間苦惱所逼。而不放捨利益眾生所作之事。斷身見等煩惱根本。彼時得不退轉阿耨多羅三藐三菩提。是故聖者無盡意說言。彼心離一切煩惱生。如是等<p>問曰。若離身見等煩惱名不退轉因者。菩薩及須陀洹。俱離身見等煩惱。何故菩薩不退轉阿耨多羅三藐三菩提。而須陀洹等退轉。答曰。以心行差別故。此明何義。菩薩聲聞發心以來。心行等相一切差別故。云何差別。聲聞之人不能修學利益他因。是故棄捨利益眾生自求涅槃。見三界中貪等煩惱火之所燒無常所逼。厭離三界如身衣火燃。觀無常等五陰有為行。乃至離三界結。然後除貪等煩惱。漸漸微薄出過三界。菩薩之人得深心故。常樂利益一切世間。為諸眾生作利益行。雖為世間苦惱所逼。以成就方便智慧力故。雖能如實修行聲聞道。而不證聲聞道。以先斷所障取聲聞位法故。何者是取聲聞位法。謂捨大悲心。不能增長大悲等行。若諸菩薩得深心等修行菩提心眷屬等法。能作證菩提位因。彼時菩薩見一切法故。能增長菩提心力。方便推求利益一切眾生之事。彼時即見如實法界。見法界故即時遠離見道所治一切煩惱。即得畢竟大菩提心。如十地經說。菩薩摩訶薩生如是心。是心以大悲為首。如是等。彼菩薩如是證見道已。方便推求利益一切諸眾生。因善學大悲深心等法。離我樂等不為煩惱火之所燒。因不相似故。菩薩摩訶薩常以深心為利益他而修行故。即見道時斷三界中一切煩惱。而聲聞等先不修集慈悲方便。是故無有利益他行。漸斷煩惱後得羅漢。以是義故。大海慧菩薩經中說。菩薩先已修集善根相應煩惱。所謂大悲波羅蜜等。此諸善法名為煩惱。非餘煩惱。依彼煩惱為化眾生住於世間。以其所求未究竟故。以是義故。雖復俱離彼身見等一切煩惱。而菩薩不退轉阿耨多羅三藐三菩提。聲聞退轉。如阿耨大池聖者龍王經中。佛告龍王。菩薩摩訶薩所證之位。是出世間法。而不離世間。龍王。有方便般若聖智三昧。是名菩薩摩訶薩出世間位。龍王。譬如聲聞入聲聞位。名須陀洹不墮惡道。龍王。菩薩亦爾。入菩薩位名為不退轉菩薩不墮惡道。龍王。聲聞之人。不斷煩惱取聲聞位。以其未過不自在法得初果故龍王。菩薩摩訶薩過聲聞位證菩薩位。是故不取聲聞小果。乃取道場大菩提果。以是義故。聲聞有量。菩薩無量。龍王。如有二人俱墮高山。其一人者勇健多力。先已習學種種技能。以方便智還上山頂。其第二人身力微少。先不習學種種技能。無方便智。墮彼山下不能還上。龍王。如是菩薩摩訶薩觀察一切法空無相無願無為。依般若力觀察眾生。住於一切種智山頂。復有經說。大德須菩提。菩薩摩訶薩斷身見等無量煩惱。而不取彼聲聞小果。乃取諸佛大菩提果。觀察一切佛法。以大慈悲心憐愍一切眾生。修菩薩行。斷身見等一切煩惱。是故不取聲聞小果。乃取諸佛大菩提果。須菩提白文殊師利言。文殊師利。此事希有。此大方便菩薩之人。斷身見等一切煩惱。而能不取聲聞小果。文殊師利言。大德須菩提。菩薩摩訶薩有大方便所攝智性。是故菩薩雖如實知彼身見等一切煩惱。而能不取聲聞小果。大德須菩提。如大力士持薄利刀斬斷娑羅樹。彼娑羅樹即住不倒。大德須菩提。菩薩摩訶薩亦復如是。有大方便般若智性。是故菩薩斷身見等一切煩惱。而能不取聲聞小果。大德須菩提。彼娑羅樹復於異時值天雨潤。即便還生枝葉華果。具足如本眾生受用。大德須菩提。菩薩摩訶薩亦復如是。得大慈悲心雨所潤。雖斷身見等諸煩惱。還入三界方便示現生世間家。隨順一切眾生受用。大德須菩提。復於後時彼娑羅樹大風吹動。即便倒地更不復生。大德須菩提。菩薩摩訶薩亦復如是。為大智慧猛風所吹。在道場地永滅不生。是故菩薩摩訶薩發心已來。一切心行不同聲聞辟支佛等。以諸菩薩摩訶薩心行等法本來不同故。若一切同者。應聲聞作菩薩。菩薩作聲聞<p>問曰。如聲聞人先斷見道煩惱。然後漸斷修道煩惱。菩薩何故不同聲聞。先斷見道煩惱。然後乃斷修道煩惱。又問。如菩薩取無量世住。修集無量善根。須陀洹等何故不取無量世住。亦不修集無量善根。答曰。須陀洹等常有樂斷煩惱心故。以得無漏對治明故。轉轉怖畏諸世間故。生如是心。何時當得離一切苦入無餘涅槃。故修道中餘殘煩惱自然漸盡。以是義故。聲聞不取無量世住。亦不修集無量善根。菩薩之人無量世來。為諸眾生作利益因。為諸眾生作利益事。得如是等畢竟之心。復見真如甘露法界。觀察一切諸眾生身。而實不異我所求處。是故菩薩見修道中一切煩惱。能障利益眾生行故。即見道中一時俱斷。又以觀察利益一切諸眾生樂勝涅槃樂。是故菩薩取無量世住於世間修一切行。謂薩婆若智故能明見。修集無量菩提善根。得大菩提利。是故修集無量善根<p>問曰。菩薩若見修道煩惱能障利益諸眾生行。以是義故。於見道中即斷除者。以何義故。即見道中不以世間智伏修道煩惱。答曰。遠離一切煩惱名不退轉因。若離無漏道見法。離無漏道斷一切煩惱者。可如是難。何故世間道不伏修道煩惱。若世間道同世間道。無如是力。是故不得言不退轉。而此菩薩即見道時永斷一切所治之法。得大悲等生畢竟菩提心。名不退轉菩薩。應知是故菩薩如實見法成就方便。不取聲聞辟支佛地。如實知見一切世間種種過患。為欲利益一切眾生行世間行。不捨世間。不為世間過患所染。是故聖者文殊師利告天子言。諸天子。菩薩摩訶薩不住有為不住無為。是故菩薩名為福田。何以故。菩薩離有為法不住無為法。知有為有過。知無為無過。知一切過故。不住有為。知無為法。不住無為。諸天子。如大力士仰射虛空。而彼射箭於虛空中無所依住。而不墮地。諸天子。此事為難。更有難者。天子白文殊師利言。如是之事希有最難。更無難者。文殊師利告天子言。菩薩摩訶薩所作難事復過於此。以菩薩摩訶薩不捨有為而證無為不墮有為而能教化墮有為者<p>問曰。畢竟定者。如來經說。若畢竟定聲聞之人遠離三結得須陀洹不墮惡道。人天七反永離諸苦。畢竟證得阿羅漢道。菩薩亦爾斷三結等。以何義故。不同聲聞。而無量世住。答曰。此義不然。何以故。言畢竟定者。依聲聞乘修多羅說。菩薩摩訶薩依無量行依求一切種智。清淨出世間道能淨薩婆若。大乘修多羅中說。以是義故。菩薩攝取無量世住。問曰。此義不然。何以故。若初地菩薩摩訶薩遠離一切對治之法。得畢竟不退轉阿耨多羅三藐三菩提者。以何義故。文殊師利問菩提經中說。初發心能過聲聞地。第二行發心能過辟支佛地。第三不退發心過不定地。第四一生補處發心安住定地。答曰。彼經中依證勝進地依遠中遠離所治。法依上上地說過不定地。是故此說不違彼經。此義云何。如初禪對治法。此明何義。如小乘人未來禪中斷不定因欲界修道煩惱。乃至第四禪中亦說斷修道煩惱。以遠中遠勝對治法而不相違。何以故。以對治因等故。菩薩摩訶薩亦復如是。於初地中斷菩提心相違退因。謂身見等一切煩惱。以得成就深心等修行。畢竟遠離退菩提心因故。乃至八地中得勝進遠中遠勝對治法。名為過不定地。安住定地。以對治法等故。以定因故。言過不定地義不相違。又言過不定地者。求佛菩提大涅槃心未斷絕故。所起諸行功用疲惓名不定因。是故八地以上始言過不定地。此義云何。如彼處過苦等。此明何義。如小乘中厭過欲界苦。雖厭過欲界苦。而初禪地未過識等苦因。以未過所治法。是故如來經中說。第二禪中過苦。如經中說。憂根何處滅。佛言。初禪中滅。又問。苦根何處滅。佛言。二禪中滅。又問。喜根何處滅。佛言。三禪中滅。又問。樂根何處滅。佛言。四禪中滅。如是過一切色相等。厭初禪時即過一切色等諸相。而第四禪中厭過因故。說第四禪過。菩薩摩訶薩亦復如是。於初地中已過不定地。二地已上乃至七地以來。求佛菩提大涅槃心未斷絕故。所起因行疲惓功用名不定地。是故為彼未滿足心不定因故。八地中說過不定地。言不相違。又得畢竟菩提心因緣具足和合故。言初發心過聲聞地。如法印經。中如來說言。彌勒。發菩提心有七種因。何等為七。一者諸佛教化發菩提心。二者見法欲滅發菩提心。三者於諸眾生起大慈悲發菩提心。四者菩薩教化發菩提心。五者因布施故發菩提心。六者學他發菩提心。七者聞說如來三十二相八十種好。發菩提心。彌勒。諸佛教化發菩提心。見法欲滅發菩提心。於諸眾生起大慈悲發菩提心。此三發心能護正法。速疾成就阿耨多羅三藐三菩提。餘四發心非真菩薩。不能護持諸佛正法速疾成就阿耨多羅三藐三菩提。此明何義。若菩薩成就深心畢竟不退。得大悲心大勇猛力。為諸世間一切眾生過箭所射。而觀眾生起大慈悲。攝諸善根聚集增長故言初發心時過聲聞地。第二發心過辟支佛地者。辟支佛人勝聲聞人。畢竟不為他身。畢竟自為身求寂滅涅槃。若菩薩初觀察法性上上觀無生法忍時。未得過不定道。所有生心皆悉能過聲聞辟支佛地故。言第二發心過辟支佛地。第三發心過不定地者。於初地中離不定因得定因故。所有生心過不定地故。言第三發心過不定地。第四發心安住定地者。二地已上遠離一切所治之法。是故安住畢竟定地故。言第四發心安住定地<p>又不退轉阿耨多羅三藐三菩提者。所謂菩薩得離發菩提心相違法時。名不退轉菩薩。如寶女經中說。寶女。菩薩摩訶薩有三十二罣礙塹路發菩提心相違之法。何等三十二。一者求聲聞乘。二者求辟支佛乘。三者求釋梵處。四者倚著所生淨修梵行。五者專一德本言是我所。六者若得財寶慳貪愛吝。七者以偏黨心而施眾生。八者輕易戒禁。九者不念道心專精之行。十者瞋恚之事以為名聞。十一者其心放逸。十二者馳騁。十三者不求博聞。十四者不察所造。十五者貢高自大。十六者不能清淨身口心行。十七者不護正法。十八者背捨師恩。十九者不棄捨恩。二十者離堅要法。二十一者習諸惡友。二十二者隨諸陰種。二十三者不勤助道。二十四者念不善本。二十五者所發道意無權方便。二十六者不以慇懃咨嗟三寶。二十七者憎諸菩薩。二十八者所未聞法聞之誹謗。二十九者不覺事。三十者習持俗典。三十一者不肯勸化眾生類。三十二者厭於生死<p>又復所以不退不轉。以諸菩薩畢竟受持不退轉法故。如娑伽羅龍王經中說。龍王。菩薩摩訶薩畢竟成就八種法故。得名為入不退不轉菩薩之數。何等為八。所謂如說修行。一者觀察自過不觀他過。二者乃至不為自身命故施惡於人。三者若得利養其心不高。若失利養心亦不下。四者於諸眾生起福田想。不生惡心。五者所有財物悉與一切眾生共之。六者於諸法中不欲獨解令他不知。七者見他得樂生歡喜心。不由自樂生歡喜心。八者於愛不愛其心平等。菩薩具此八種法故。不退不轉阿耨多羅三藐三菩提<p>問曰。應說不轉相。云何不轉相。答曰。我正欲說而汝復問。菩薩成就不轉相者。如來處處修多羅中廣說應知。如智印三昧修多羅中說言。彌勒。有五種法名為菩薩畢竟不轉阿耨多羅三藐三菩提相。何等為五。一者於諸眾生起平等心。二者於他利養不生嫉心。三者乃至自為身命。不說法師比丘諸惡過失。四者終不貪著供養恭敬讚歎等事。五者畢竟得甚深法智忍。彌勒。更有五法故。得名為不轉菩薩。何等為五。一者不見自身。二者不見他身。三者心不分別妄說法界。四者不見菩提。五者不以相見如來。如是等。又般若波羅蜜經中廣說不轉之相。如彼經說應知<p>問曰。云何得異法菩提心。不退轉菩提心因。於異佛菩提名不退轉阿耨多羅三藐三菩提心。答曰。以得決定因故。此明何義。以初地菩薩成就畢竟因。以依此因畢竟證大菩提。是故言得不退轉阿耨多羅三藐三菩提。言阿耨多羅者。謂勝一切有為法故。言三藐三菩提者。謂離一切諸不善法煩惱習氣故。於一切處無障礙故。一切種一切法如實正知故。是故言三藐三菩提<p>問曰。應說不退不轉功德。云何不退不轉功德。答曰。不退不轉功德者。如來處處經中廣說應知。如十地經說。諸佛子。若有眾生厚集善根故。善集諸善行故。善集諸功德行故。善供養諸佛故。善集清白法故。善知識善護故。善清淨心故。入深廣心故。畢竟信樂大法故。現大慈悲故。如是眾生乃能發阿耨多羅三藐三菩提心。厚集善根者。菩薩從初發心已來能過聲聞辟支佛性。是故能與不退不轉菩薩之位。以為種子。貪等善根非正種子。久修無量諸功德行故。言厚集善根故。善集諸善行者。菩薩正修諸行。名修諸善行。行修生起名異義一。又言行者。清淨身口意業正命自活。以諸菩薩離損害心。為起成就利益一切諸眾生行。一切聲聞辟支佛等不能得度智慧大海。而菩薩能渡故。言善集諸善行故。善集諸功德者。以布施忍辱不放逸等。四攝四家化眾生因。諸法種子增長正集故。言善集諸功德故。善供養諸佛者。為增長他利益因力。即是己事正快無量。種種供養種種恭敬。聞正法等生生供養恭敬諸佛故。言善供養諸佛故。善集清白法者。以諸菩薩無量門。集布施等行修諸白法。為取大菩提成就一味心正迴向故。能成就不退轉法故。言善集清白法故。善知識善護者。唯佛如來為善知識。能護菩薩令發心增長。安住不退不轉法中故。言善知識善護故。善清淨心者。以不求自樂專一味心為他利益。長夜不為自愛等門煩惱所染故。言善清淨心故。入深廣心者。大乘法中專念廣勝畢竟因成就故。言入深廣心故。畢竟信樂大法者。以起大心不怯弱故。不畏世間一切諸苦。見求小乘諸眾生等起大悲心。欲與一切眾生樂故。知一切種智處。以方便力令眾生得故。言畢竟信樂大法故。現大慈悲者。以見生死種種諸苦逼惱眾生。無舍無洲無有救者。為彼眾生滅諸苦惱。行捨大捨極難捨等。以方便力入大苦中故現慈悲。又言慈者。初發心菩薩以少力故。但願憐愍一切眾生。是故名慈。又言悲者。如是如是為於一切眾生修行。如是如是於勝法中起上上心。是故名悲故。言現大慈悲故<p>又不退轉者。菩薩摩訶薩有八種法。能成不退轉地。何等為八。一者大悲。二者心安住。三者智慧。四者方便。五者不放逸。六者發精進。七者善住念。八者值善知識。初發心菩薩應速修行此八種法。如救頭然後方修集。菩薩其餘不退轉法。依此八法修集。其餘不退不轉一切功德。彼不退轉一切功德。處處經中廣說應知<p>問曰。但說不退阿耨多羅三藐三菩提便足。何故復言不轉。以得不退者即是不轉故。答曰。以得不退因畢竟成就深心故名不退。言不轉者。依不退深心。起餘心行上上勝進故名不轉。問曰。若爾不退不轉更無異義。云何不轉於不退為勝。答曰。言不退者。依不損害心根本業道。起利益他行。證上上勝義故。言不轉者。修行成故。又不退者。永斷一切。得勝法障身見等煩惱根本盡故。言不轉者。於修道中斷滅根本無明故又不退者。善集具足功德故。言不轉者。善集具足智慧故。又不退者。成就方便故。言不轉者。成就般若故。又不退者。過聲聞辟支佛地因故。言不轉者。善集得菩提諸善根故。又不退者。成就大力故。言不轉者。成就修行故。又不退者。具足成就十力因故。言不轉者。具足成就四無畏因故。又不退者。依檀等白法為利益眾生故。言不轉者。檀等善根為眾生故迴向大菩提。常樂利益諸眾生故。又不退者。以得初地不失菩提心因。深心等成就故。言不轉者。二地已上起心十善業道所攝。異十善業道修行檀等。數數增長故<p>問曰。勝進法者其義云何<p>答曰。以諸菩薩心行增長。於先所得白淨法中上上勝進。以是義故。名勝進法<p>降伏一切諸魔怨敵者。以降伏魔降伏怨降伏敵對。是故說言降伏一切諸魔怨敵。此義云何。菩薩降伏煩惱魔故。天魔伺求不得少過故。言降伏一切諸魔。以得聞思修慧力故。利益眾生相違怨等所不能障故。言降伏一切諸怨。一切外道諸論師等不能折伏故。言降伏一切敵對。是故說言。降伏一切諸魔怨敵。又以般若力故。斷煩惱魔故。言降伏一切諸魔。以方便力故能修集菩提善根。過二乘所證涅槃怨敵。是故說言。降伏一切諸魔怨敵。又復成就深心等法。過魔道因故。言降伏一切諸魔。求一切智地心未斷絕。伏所敵對疲惓等法。求一切智地心已斷絕。斷所敵對疲惓等法故。言降伏一切敵對。又得菩薩十種自在故。能降伏陰等四魔故。言降伏一切諸魔。以住正定聚過菩薩怨敵聲聞辟支佛地。是故名為降伏怨敵。又能善知諸魔業事故。言降伏一切諸魔。得諸菩薩善淨諸業。能過一切諸惡道因故。言降伏一切怨敵。又能善護所治等法諸魔怨敵。是故名為降伏一切諸魔怨敵。如經中佛說。龍王。菩薩摩訶薩成就八法故。能降伏諸魔怨敵。何等為八。所謂一者知五陰法如幻化故。二者離身見等一切煩惱。如實知空故。三者如實知一切有為行不生而生諸世間故。四者常教化眾生。常不捨離菩提心故。五者心常堅固修行精進。而常怖畏三界故。六者入不應入者而常求上智為眾生故。七者常修集功德。而信無常相故。八者常修集智慧功德。而不求聲聞辟支佛智故<p>問曰。應說菩薩行。云何菩薩行。答曰。菩薩行者。菩薩深見世間過患涅槃利益。發起智慧方便所攝大慈悲心。常為利益眾生修行。是故名為行菩薩行<p>如實知一切法自體相者。知一切法如彼法相如實知故。又自體相名為相。如彼一切法自體相相。如是如實知<p>問曰。應如是說知一切法相。不應說知一切法自體相。答曰。為明可見能見法不二故。是故說如實知一切法自體相。此義云何。為明諸法自體相不離諸法更有相故。問曰。若爾應如是說知諸法體。不應說知相。答曰不然。若如是說。不離向所說過。此明何義。如諸法相離諸法更有體。恐如是取。為護彼過故二種說。此明何義。即自體相離體更無相。自體與相名異義一。是故說如實知一切法自體相。不如向難所說<p>問曰。何故名為自體相。答曰。若如實知一切諸法因緣。而有無實體相。此明何義。以諸菩薩隨順出世間智慧。能如實知彼諸法體。能如實知諸法體者。以見一切有為諸行依他因緣不常不斷。以是義故。不著斷常虛妄執著。有無不二成就中道。如實知見諸有為行虛妄不實。以得清淨心知有為行虛妄分別故。遠離破戒等垢因。清淨戒具足。乃至未成佛來修集善根。與一切眾生樂因。令得一切種智<p class='juan'>
彌勒菩薩所問經論卷第二</p>
</body></html>
