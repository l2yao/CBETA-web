<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T26 </TITLE>
</head>
<BODY>

<p class='juan'>
阿毘達磨品類足論卷第二<p><span class='byline'>　　　　尊者世友造</span><br><p><span class='byline'>　　　　三藏法師玄奘奉　詔譯</span><br><p><b>　　<A NAME="n349"></A>辯諸智品第二之餘</b></p>
<p>何故道智是道智全。答道智知聖道道如行出故。何故道智是法智少分。答道智知欲界繫諸行能斷道道如行出故。何故道智是類智少分。答道智知色無色界繫諸行能斷道道如行出故。何故道智是他心智少分。答道智知聖道中他無漏心心所故。何故道智是盡智少分。答道智自遍知我已修道故。何故道智是無生智少分。答道智自遍知我已修道不復當修故<p>何故盡智是盡智全。答盡智自遍知我已知苦我已斷集我已證滅我已修道故。何故盡智是法智少分。答盡智自遍知。我已知欲界繫諸行苦。我已斷欲界繫諸行集。我已證欲界繫諸行滅。我已修欲界繫諸行能斷道故。何故盡智是類智少分。答盡智自遍知。我已知色無色界繫諸行苦。我已斷色無色界繫諸行集。我已證色無色界繫諸行滅。我已修色無色界繫諸行能斷道故。何故盡智是苦智少分。答盡智自遍知。我已知苦故。何故盡智是集智少分。答盡智自遍知。我已斷集故。何故盡智是滅智少分。答盡智自遍知。我已證滅故。何故盡智是道智少分。答盡智自遍知。我已修道故<p>何故無生智是無生智全。答無生智自遍知我已知苦不復當知。我已斷集不復當斷。我已證滅不復當證。我已修道不復當修故。何故無生智是法智少分。答無生智自遍知。我已知欲界繫諸行苦不復當知。我已斷欲界繫諸行集不復當斷。我已證欲界繫諸行滅不復當證。我已修欲界繫諸行能斷道不復當修故。何故無生智是類智少分。答無生智自遍知。我已知色無色界繫諸行苦。不復當知。我已斷色無色界繫諸行集。不復當斷。我已證色無色界繫諸行滅。不復當證。我已修色無色界繫諸行能斷道。不復當修故。何故無生智是苦智少分。答無生智自遍知。我已知苦不復當知故。何故無生智是集智少分。答無生智自遍知。我已斷集不復當斷故。何故無生智是滅智少分。答無生智自遍知。我已證滅不復當證故。何故無生智是道智少分。答無生智自遍知。我已修道不復當修故。如是十智。幾有漏幾無漏。答一有漏八無漏。一應分別。謂他心智或有漏或無漏。云何有漏。謂知他有漏心心所法。云何無漏。謂知他無漏心心所法。如是十智。幾有漏緣。幾無漏緣。答二有漏緣。二無漏緣。六應分別。謂法智。或有漏緣或無漏緣。云何有漏緣。謂緣苦集。云何無漏緣。謂緣滅道。類智盡智無生智亦爾。他心智或有漏緣。或無漏緣。云何有漏緣。謂知他有漏心心所法。云何無漏緣。謂知他無漏心心所法。世俗智或有漏緣或無漏緣。云何有漏緣。謂緣苦集。云何無漏緣。謂緣滅道及虛空非擇滅。如是十智。幾有為幾無為。答一切是有為非無為。如是十智。幾有為緣幾無為緣。答四有為緣。一無為緣。五應分別。謂法智或有為緣或無為緣。云何有為緣。謂緣苦集道。云何無為緣。謂緣滅類智。盡智無生智亦爾。世俗智或有為緣或無為緣。云何有為緣。謂緣苦集道。云何無為緣。謂緣擇滅及虛空非擇滅<p><b>　　<A NAME="n350"></A>品類足論辯諸處品第三</b><p>有十二處。謂眼處色處耳處聲處鼻處香處舌處味處身處觸處意處法處。此十二處。幾有色幾無色。答十有色一無色。一應分別。謂法處或有色或無色。云何有色。謂法處所攝身語業。云何無色。謂餘法處。此十二處。幾有見幾無見。答一有見。十一無見。此十二處。幾有對幾無對。答十有對。二無對。此十二處。幾有漏幾無漏。答十有漏。二應分別。謂意處或有漏或無漏。云何有漏。謂有漏作意相應意處。云何無漏。謂無漏作意相應意處。法處或有漏或無漏。云何有漏。謂法處所攝有漏身語業。及有漏受想行蘊。云何無漏。謂法處所攝無漏身語業。及無漏受想行蘊。虛空二滅。此十二處。幾有為幾無為。答十一有為。一應分別。謂法處或有為或無為。云何有為。謂法處所攝身語業。及受想行蘊。云何無為。謂虛空二滅。此十二處。幾有諍幾無諍。答十有諍。二應分別。謂意處法處。若有漏是有諍。若無漏是無諍。如有諍無諍。世間出世間。墮界不墮界。有味著無味著。耽嗜依出離依。順結不順結。順取不順取。順纏不順纏。應知亦爾。此十二處。幾有記幾無記。答八無記。四應分別。謂色處或有記。或無記。云何有記謂善不善色處。云何無記。謂除善不善色處。諸餘色處。聲意法處亦爾。此十二處。幾有覆幾無覆。答八無覆。四應分別。謂色處或有覆或無覆。云何有覆。謂不善有覆無記色處。云何無覆。謂善無覆無記色處。聲意法處亦爾。如有覆無覆。染污不染污有罪無罪。應知亦爾。此十二處。幾應修幾不應修。答八不應修。四應分別。謂色處或應修或不應修。云何應修。謂善色處。云何不應修。謂不善無記色處聲意處亦爾。法處或應修或不應修。云何應修。謂善有為法處。云何不應修。謂不善無記法處及擇滅。此十二處。幾有異熟幾無異熟。答八無異熟。四應分別。謂色處或有異熟或無異熟。云何有異熟。謂善不善色處。云何無異熟。謂無記色處。聲處亦爾。意處或有異熟或無異熟。云何有異熟。謂不善善有漏意處。云何無異熟。謂無記無漏意處。法處亦爾。此十二處。幾是見幾非見。答一是見。十非見。一應分別。謂法處或是見或非見。云何是見。謂五染污見。世俗正見。學無學見。云何非見。謂餘法處。此十二處幾內幾外。答六內六外。此十二處。幾有執受幾無執受。答三無執受。九應分別。謂眼處或有執受或無執受。云何有執受。謂自體所攝眼處。云何無執受。謂非自體所攝眼處。色耳聲鼻香舌味身觸處亦爾。此十二處。幾是心。幾非心。答一是心。十一非心。此十二處。幾是心所幾非心所。答十一非心所。一應分別。謂法處或是心所或非心所。云何是心所。謂有所緣法處。云何非心所。謂無所緣法處。此十二處。幾有所緣幾無所緣。答一有所緣。十無所緣。一應分別。謂法處或有所緣或無所緣。云何有所緣。謂諸心所。云何無所緣。謂非心所法處。此十二處。幾是業幾非業。答九非業。三應分別。謂色處或是業或非業。云何是業。謂身表業。云何非業。謂餘色處。聲處或是業或非業。云何是業。謂語表業。云何非業。謂餘聲處。法處或是業或非業。云何是業。謂法處所攝身語業及思。云何非業。謂餘法處<p>此十二處。幾善幾不善幾無記。答八無記。四應分別。謂色處或善或不善或無記。云何善。謂善身表業。云何不善。謂不善身表業。云何無記。謂除善不善身表業。諸餘色處聲處。或善或不善或無記。云何善。謂善語表業。云何不善。謂不善語表業。云何無記。謂除善不善語表業。諸餘聲處意處。或善或不善或無記。云何善。謂善作意相應意處。云何不善。謂不善作意相應意處。云何無記。謂無記作意相應意處。法處或善或不善或無記。云何善。謂法處所攝善身語業及善受想行蘊并擇滅。云何不善。謂法處所攝不善身語業。及不善受想行蘊。云何無記。謂無記受想行蘊。及虛空非擇滅。此十二處。幾見所斷。幾修所斷。幾非所斷。答十修所斷。二應分別。謂意處或見所斷。或修所斷。或非所斷。云何見所斷。謂若意處。隨信隨法行現觀邊忍所斷。此復云何。謂見所斷八十八隨眠。相應意處。云何修所斷。謂若意處學見跡修所斷。此復云何。謂修所斷十隨眠相應意處。及不染污有漏意處。云何非所斷。謂無漏意處法處。或見所斷。或修所斷。或非所斷。云何見所斷。謂若法處隨信隨法行現觀邊忍所斷。此復云何。謂見所斷八十八隨眠。及彼相應法處。彼所等起心不相應行。云何修所斷。謂若法處學見跡修所斷。此復云何。謂修所斷十隨眠。及彼相應法處。彼所等起身語業。彼所等起心不相應行。并不染污有漏法處。云何非所斷。謂無漏法處。此十二處。幾學幾無學幾非學非無學。答十非學非無學。二應分別。謂意處或學或無學或非學非無學。云何學。謂學作意相應意處。云何無學。謂無學作意相應意處。云何非學非無學。謂非學非無學作意相應意處。法處或學或無學或非學非無學。云何學。謂學身語業及學受想行蘊。云何無學。謂無學身語業。及無學受想行蘊。云何非學非無學。謂法處所攝有漏身語業。及有漏受想行蘊。并無為法。此十二處。幾欲界繫。幾色界繫。幾無色界繫。幾不繫。答二欲界繫。十應分別。謂眼處或欲界繫或色界繫。云何欲界繫。謂若眼處欲界繫大種所造。云何色界繫。謂若眼處色界繫大種所造色。耳聲鼻舌身處亦爾。觸處或欲界繫或色界繫。云何欲界繫。謂欲界繫四大種。及欲界繫大種所造觸處。云何色界繫。謂色界繫四大種。及色界繫大種所造觸處。意處或欲界繫。或色界繫或無色界繫。或不繫。云何欲界繫。謂欲界繫作意相應意處。云何色界繫。謂色界繫作意相應意處。云何無色界繫。謂無色界繫作意相應意處云。何不繫。謂無漏作意相應意處。法處或欲界繫。或色界繫。或無色界繫。或不繫。云何欲界繫。謂欲界繫法處所攝身語業。受想行蘊。云何色界繫。謂色界繫法處所攝身語業。受想行蘊。云何無色界繫。謂無色界繫受想行蘊。云何不繫。謂無漏身語業受想行蘊。及無為法。此十二處。幾過去幾未來幾現在。答十一或過去或未來或現在。一應分別。謂法處若有為。或過去或未來或現在。若無為非過去非未來非現在<p>此十二處幾苦諦攝。幾集諦攝。幾滅諦攝。幾道諦攝。幾非諦攝。答十苦集諦攝。二應分別。謂意處若有漏苦集諦攝。若無漏道諦攝。法處若有漏。苦集諦攝。若無漏有為道諦攝。若擇滅滅諦攝。若虛空非擇滅非諦攝。此十二處。幾見苦所斷。幾見集所斷。幾見滅所斷。幾見道所斷。幾修所斷。幾非所斷。答十修所斷。二應分別。謂意處或見苦集滅道修所斷。或非所斷。云何見苦所斷。謂若意處。隨信隨法行苦現觀邊忍所斷。此復云何。謂見苦所斷。二十八隨眠相應意處。云何見集所斷。謂若意處隨信隨法行集現觀邊忍所斷。此復云何。謂見集所斷十九隨眠相應意處。云何見滅所斷。謂若意處隨信隨法行滅現觀邊忍所斷。此復云何。謂見滅所斷十九隨眠相應意處。云何見道所斷。謂若意處隨信隨法行道現觀邊忍所斷。此復云何。謂見道所斷二十二隨眠相應意處。云何修所斷。謂若意處。學見跡修所斷。此復云何。謂修所斷十隨眠相應意處。及不染污有漏意處。云何非所斷。謂無漏意處法處。或見苦集滅道修所斷。或非所斷。云何見苦所斷。謂若法處隨信隨法行苦現觀邊忍所斷。此復云何。謂見苦所斷二十八隨眠。及彼相應法處。彼所等起心不相應行。云何見集所斷。謂若法處隨信隨法行集現觀邊忍所斷。此復云何。謂見集所斷十九隨眠。及彼相應法處。彼所等起心不相應行。云何見滅所斷。謂若法處隨信隨法行滅現觀邊忍所斷。此復云何。謂見滅所斷十九隨眠。及彼相應法處。彼所等起心不相應行。云何見道所斷。謂若法處隨信隨法行道現觀邊忍所斷。此復云何。謂見道所斷二十二隨眠。及彼相應法處。彼所等起心不相應行。云何修所斷。謂若法處學見跡修所斷。此復云何。謂修所斷十隨眠。及彼相應法處。彼所等起身語業。心不相應行。并不染污有漏法處。云何非所斷。謂無漏法處<p>五蘊十二處。為五攝十二。十二攝五耶。答十二攝五。非五攝十二。何所不攝。謂諸無為五蘊十八界。為五攝十八。十八攝五耶。答十八攝五。非五攝十八。何所不攝。謂諸無為。五蘊二十二根。為五攝二十二。二十二攝五耶。答二蘊全二蘊少分。攝二十二根。二十二根。攝二蘊全二蘊少分。何所不攝。謂一蘊全。二蘊少分。五蘊九十八隨眠。為五攝九十八。九十八攝五耶。答一蘊少分。攝九十八隨眠。九十八隨眠。攝一蘊少分。何所不攝。謂四蘊全。一蘊少分。十二處十八界。為十二攝十八。十八攝十二耶。答互相攝隨其事。十二處二十二根。為十二攝二十二。二十二攝十二耶。答六處全一處少分。攝二十二根。二十二根。攝六處全一處少分。何所不攝。謂五處全一處少分。十二處九十八隨眠。為十二攝九十八。九十八攝十二耶。答一處少分。攝九十八隨眠。九十八隨眠。攝一處少分。何所不攝。謂十一處全一處少分。十八界二十二根。為十八攝二十二。二十二攝十八耶。答十二界全一界少分。攝二十二根。二十二根。攝十二界全一界少分。何所不攝。謂五界全一界少分。十八界九十八隨眠。為十八攝九十八。九十八攝十八耶。答一界少分。攝九十八隨眠。九十八隨眠。攝一界少分。何所不攝。謂十七界全一界少分。二十二根九十八隨眠。為二十二攝九十八。九十八攝二十二耶。答互不相攝<p><b>　　<A NAME="n351"></A>品類足論辯七事品第四之一</b><p>十八界十二處五蘊五取蘊六界。十大地法。十大善地法。十大煩惱地法。十小煩惱地法。五煩惱五觸五見五根五法。六識身。六觸身。六受身。六想身。六思身。六愛身。十八界云何。謂眼界色界眼識界。耳界聲界耳識界。鼻界香界鼻識界。舌界味界舌識界。身界觸界身識界。意界法界意識界。十二處云何。謂眼處色處耳處聲處鼻處香處舌處味處身處觸處意處法處。五蘊云何。謂色蘊受蘊想蘊行蘊識蘊。五取蘊云何。謂色取蘊受取蘊想取蘊行取蘊識取蘊。六界云何。謂地界水界火界風界空界識界。十大地法云何。謂受想思觸作意欲勝解念定慧。十大善地法云何。謂信勤慚愧無貪無瞋輕安捨不放逸不害。十大煩惱地法云何。謂不信懈怠失念心亂無明不正知非理作意邪勝解掉舉放逸。十小煩惱地法云何。謂忿恨覆惱嫉慳誑諂憍害。五煩惱云何。謂欲貪色貪無色貪瞋癡。五觸云何。謂有對觸。增語觸。明觸。無明觸。非明非無明觸。五見云何。謂有身見。邊執見。邪見。見取。戒禁取。五根云何。謂樂根苦根喜根憂根捨根。五法云何。謂尋伺識無慚無愧。六識身云何。謂眼識耳識鼻識舌識身識意識。六觸身云何。謂眼觸耳觸鼻觸舌觸身觸意觸。六受身云何。謂眼觸所生受。耳觸所生受。鼻觸所生受。舌觸所生受。身觸所生受。意觸所生受。六想身云何。謂眼觸所生想。耳觸所生想。鼻觸所生想。舌觸所生想。身觸所生想。意觸所生想。六思身云何。謂眼觸所生思。耳觸所生思。鼻觸所生思。舌觸所生思。身觸所生思。意觸所生思。六愛身云何。謂眼觸所生愛。耳觸所生愛。鼻觸所生愛。舌觸所生愛。身觸所生愛。意觸所生愛<p>眼界云何。謂眼於色已正當見。及彼同分。色界云何。謂色為眼已正當見。及彼同分。眼識界云何。謂眼及色為緣生眼識。如是眼為增上。色為所緣。於眼所識色。諸已正當了別。及彼同分。耳界云何。謂耳於聲已正當聞。及彼同分。聲界云何。謂聲為耳已正當聞。及彼同分。耳識界云何。謂耳及聲為緣生耳識。如是耳為增上。聲為所緣。於耳所識聲。諸已正當了別。及彼同分。鼻界云何。謂鼻於香已正當嗅。及彼同分。香界云何。謂香為鼻已正當嗅。及彼同分。鼻識界云何。謂鼻及香為緣生鼻識。如是鼻為增上。香為所緣。於鼻所識香。諸已正當了別。及彼同分。舌界云何。謂舌於味已正當嘗。及彼同分。味界云何。謂味為舌已正當嘗。及彼同分。舌識界云何。謂舌及味為緣生舌識。如是舌為增上。味為所緣。於舌所識味。諸已正當了別。及彼同分。身界云何。謂身於觸已正當觸。及彼同分。觸界云何。謂觸為身已正當觸。及彼同分。身識界云何。謂身及觸為緣生身識。如是身為增上。觸為所緣。於身所識觸。諸已正當了別。及彼同分。意界云何。謂意於法已正當了。及彼同分。法界云何。謂法為意已正當了。意識界云何。謂意及法為緣生意識。如是意為增上。法為所緣。於意所識法。諸已正當了別。及彼同分<p>眼處云何。謂眼是色已正當能見。及彼同分。色處云何。謂色是眼已正當所見。及彼同分。耳處云何。謂耳是聲已正當能聞。及彼同分。聲處云何。謂聲是耳已正當所聞。及彼同分。鼻處云何。謂鼻是香已正當能嗅。及彼同分。香處云何。謂香是鼻已正當所嗅。及彼同分。舌處云何。謂舌是味已正當能嘗。及彼同分。味處云何。謂味是舌已正當所嘗。及彼同分。身處云何。謂身是觸已正當能觸。及彼同分。觸處云何。謂觸是身已正當所觸。及彼同分。意處云何。謂意是法已正當能了。及彼同分。法處云何。謂法是意已正當所了<p>色蘊云何。謂十色處。及法處所攝色。受蘊云何。謂六受身。即眼觸所生受。乃至意觸所生受。想蘊云何。謂六想身。即眼觸所生想。乃至意觸所生想。行蘊云何。此有二種。謂心相應行蘊。心不相應行蘊。心相應行蘊云何。謂心相應法。此復云何。謂思觸作意欲勝解念定慧信勤尋伺。放逸不放逸。善根不善根無記根。一切結縛隨眠隨煩惱纏。諸所有智諸所有見諸所有現觀。復有此餘如是類法與心相應。總名心相應行蘊。心不相應行蘊云何。謂心不相應法。此復云何。謂得無想定滅定無想事命根眾同分。依得事得處得。生老住無常。名身句身文身。復有此餘如是類法與心不相應。總名心不相應行蘊。如是二種合名行蘊。識蘊云何。謂六識身。即眼識乃至意識。色取蘊云何。謂若諸色有漏有取。於此諸色。若過去若未來若現在。或欲或貪或瞋或癡。或隨一一心所隨煩惱。應生時生。是名色取蘊。受想行識取蘊云何。謂若諸受想行識。有漏有取。於此諸受想行識。若過去若未來若現在。或欲或貪或瞋或癡。或隨一一心所隨煩惱。應生時生。是名受想行識取蘊<p>地界云何。謂堅性。水界云何。謂濕性。火界云何。謂煖性。風界云何。謂輕等動性。空界云何。謂鄰阿伽色。識界云何。謂五識身。及有漏意識<p>受云何。謂受等受各別等受已受受類。是名為受。想云何。謂想等想增上等想已想想類。是名為想。思云何。謂思等思增上等思已思思類。心作意業。是名為思。觸云何。謂觸等觸觸性等觸性。已觸觸類。是名為觸。作意云何。謂牽引心。隨順牽引。思惟牽引。作意造意。轉變心警覺心。是名作意。欲云何。謂欲欲性增上。欲性現前。欣喜希望樂作。是名為欲。勝解云何。謂心正勝解已勝解當勝解性。是名勝解。念云何。謂念隨念別念憶念。不忘不失不遺不漏不忘法性。心明記性。是名為念。定云何。謂令心住等住安住近住堅住。不亂不散。攝止等持。心一境性。是名為定慧云何。謂於法簡擇極簡擇。最極簡擇。解了等了遍了近了。機黠通達。審察聰叡。覺明慧行毘缽舍那。是名為慧<p class='juan'>
說一切有部品類足論卷第二</p>
</body></html>
