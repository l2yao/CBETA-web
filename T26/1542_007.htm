<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T26 </TITLE>
</head>
<BODY>

<p class='juan'>
阿毘達磨品類足論卷第七<p><span class='byline'>　　　　尊者世友造</span><br><p><span class='byline'>　　　　三藏法師玄奘奉　詔譯</span><br><p><b>　　<A NAME="n363"></A>辯攝等品第六之三</b></p>
<p>身業云何。謂身表及無表。語業云何。謂語表及無表。意業云何。謂思。善業云何。謂善身語業。及善思。不善業云何。謂不善身語業。及不善思。無記業云何。謂無記身語業。及無記思。學業云何。謂學身語業。及學思。無學業云何。謂無學身語業。及無學思。非學非無學業云何。謂有漏身語業。及有漏思。見所斷業云何。謂若業隨信隨法行。現觀邊忍所斷。此復云何。謂見所斷八十八隨眠相應思。修所斷業云何。謂若業學見跡修所斷。此復云何。謂修所斷十隨眠相應思。及彼等起身語業。并不染污有漏業。非所斷業云何。謂無漏身語業。及無漏思。順現法受業云何。謂若業此生造作增長。彼業即於此生受異熟非餘生。是名順現法受業。順次生受業云何。謂若業此生造作增長。彼業隨第二生受異熟非餘生。是名順次生受業。順後次受業云何。謂若業此生造作增長。彼業或隨第三生。或隨第四生。或復過此受異熟非餘生。是名順後次受業。順樂受業云何。謂欲界繫善業及色界繫。乃至第三靜慮地善業。順苦受業云何。謂不善業。順不苦不樂受業云何。謂第四靜慮地繫善業。及無色界繫善業<p>身念住云何。謂十有色處。及法處所攝色。受念住云何。謂六受身。即眼觸所生受。乃至意觸所生受。心念住云何。謂六識身。即眼識乃至意識。法念住云何。謂受所不攝非色法處。復次身增上所起善有漏無漏道。是名身念住。受增上所起善有漏無漏道。是名受念住。心增上所起善有漏無漏道。是名心念住。法增上所起善有漏無漏道。是名法念住。復次緣身所起善有漏無漏慧。是名身念住。緣受所起善有漏無漏慧。是名受念住。緣心所起善有漏無漏慧。是名心念住。緣法所起善有漏無漏慧。是名法念住。為令已生惡不善法得永斷故勤修正斷云何。謂為令已生惡不善法永斷。增上所起善有漏無漏道。為令未生惡不善法永不生故勤修正斷云何。謂為令未生惡不善法不生。增上所起善有漏無漏道。為令未生善法生故勤修正斷云何。謂為令未生善法得生。增上所起善有漏無漏道。為令已生善法堅住不忘修滿倍復增廣智作證故勤修正斷云何。謂為令已生善法堅住不忘修滿倍復增廣智證。增上所起善有漏無漏道。欲三摩地斷行成就神足云何。謂欲增上所起善有漏無漏道。勤三摩地斷行成就神足云何。謂勤增上所起善有漏無漏道。心三摩地斷行成就神足云何。謂心增上所起善有漏無漏道。觀三摩地斷行成就神足云何。謂觀增上所起善有漏無漏道<p>初靜慮云何。謂初靜慮所攝善五蘊。第二靜慮云何。謂第二靜慮所攝善五蘊。第三靜慮云何。謂第三靜慮所攝善五蘊。第四靜慮云何。謂第四靜慮所攝善五蘊。苦聖諦云何。謂五取蘊。集聖諦云何。謂有漏因。滅聖諦云何。謂擇滅。道聖諦云何。謂學無學法。慈無量云何。謂慈及慈相應受想行識。若彼等起身語業。若彼等起心不相應行。是名慈無量。悲無量云何。謂悲及悲相應受想行識。若彼等起身語業。若彼等起心不相應行。是名悲無量。喜無量云何。謂喜及喜相應受想行識。若彼等起身語業。若彼等起心不相應行。是名喜無量。捨無量云何。謂捨及捨相應受想行識。若彼等起身語業。若彼等起心不相應行。是名捨無量。空無邊處云何。此有二種。一定二生。此中所有受想行識。是名空無邊處。識無邊處云何。此有二種。一定二生。此中所有受想行識。是名識無邊處。無所有處云何。此有二種。一定二生。此中所有受想行識。是名無所有處。非想非非想處云何。此有二種。一定二生。此中所繫受想行識。是名非想非非想處<p>隨所得衣喜足聖種云何。謂隨所得衣喜足增上所起善有漏無漏道。是名隨所得衣喜足聖種。隨所得食喜足聖種云何。謂隨所得食喜足增上所起善有漏無漏道。是名隨所得食喜足聖種。隨所得臥具喜足聖種云何。謂隨所得臥具喜足增上所起善有漏無漏道。是名隨所得臥具喜足聖種。樂斷樂修聖種云何。謂樂斷樂修增上所起善有漏無漏道是名樂斷樂修聖種。預流果云何。此有二種。一有為二無為。有為預流果云何。謂證預流果所有學法。已正當得。無為預流果云何。謂證預流果所有結斷。已正當得。是名預流果。一來果云何。此有二種。一有為二無為。有為一來果云何。謂證一來果所有學法。已正當得。無為一來果云何。謂證一來果所有結斷。已正當得。是名一來果。不還果云何。此有二種。一有為二無為。有為不還果云何。謂證不還果所有學法。已正當得。無為不還果云何。謂證不還果所有結斷。已正當得。是名不還果。阿羅漢果云何。此有二種。一有為二無為。有為阿羅漢果云何。謂證阿羅漢果所有無學法。已正當得。無為阿羅漢果云何。謂證阿羅漢果所有結斷。已正當得。是名阿羅漢果。法智苦智等。二種四智。如前應知。法無礙解云何。謂於名句文身所有不退智。義無礙解云何。謂於勝義所有不退智。詞無礙解云何。謂於言詞所有不退智。辯無礙解云何。謂於無滯應理言詞。及於等持自在顯示。所有不退智<p>因緣云何。謂一切有為法。等無間緣云何。謂除過去現在阿羅漢命終時心心所法。諸餘過去現在心心所法。所緣緣及增上緣云何。謂一切法。段食云何。謂緣段食。諸根長養。大種增益。資助隨資助。充悅隨充悅。護隨護。轉隨轉。益隨益。是名段食。觸食云何。謂緣有漏觸。諸根長養。大種增益。資助隨資助。充悅隨充悅。護隨護。轉隨轉。益隨益。是名觸食。意思食云何。謂緣有漏思。諸根長養。大種增益。資助隨資助。充悅隨充悅。護隨護。轉隨轉。益隨益。是名意思食。識食云何。謂緣有漏識。諸根長養。大種增益。資助隨資助。充悅隨充悅。護隨護。轉隨轉。益隨益。是名識食<p>欲瀑流云何。謂除欲界繫見及無明。諸餘欲界繫結縛隨眠隨煩惱纏。是名欲瀑流。有瀑流云何。謂除色無色界繫見及無明。諸餘色無色界繫結縛隨眠隨煩惱纏。是名有瀑流。見瀑流云何。謂三界五見。即有身見邊執見邪見見取戒禁取。是名見瀑流。無明瀑流云何。謂三界無智。四扼亦爾。欲取云何。謂除欲界繫五見。諸餘欲界繫結縛隨眠隨煩惱纏。是名欲取。見取云何。謂四見。即有身見邊執見邪見見取。是名見取。戒禁取云何。謂如有一取戒言戒能清淨能解脫能出離能超苦樂至超苦樂處。取禁言禁能清淨能解脫能出離能超苦樂至超苦樂處。取戒禁言戒禁能清淨能解脫能出離能超苦樂至超苦樂處。是名戒禁取。我語取云何。謂除色無色界繫五見。諸餘色無色界繫結縛隨眠隨煩惱纏。是名我語取。過去法云何。謂過去五蘊。未來法云何。謂未來五蘊。現在法云何。謂現在五蘊。非過去非未來非現在法云何。謂無為法。欲界繫法云何。謂欲界繫五蘊。色界繫法云何。謂色界繫五蘊。無色界繫法云何。謂無色界四蘊。不繫法云何。謂一切無漏法。善為因法云何。謂善有為法。及善法異熟。不善為因法云何。謂欲界繫染污。及不善法異熟。無記為因法云何。謂無記有為。及不善法。非善為因非不善為因非無記為因法云何。謂無為法。緣有所緣法云何。謂緣心心所法意識。及相應法。緣無所緣法云何。謂五識身及相應法。并緣色無為心不相應行意識。及相應法。緣有所緣緣無所緣法云何。謂緣心心所法色無為。心不相應行意識。及相應法。非緣有所緣非緣無所緣法云何。謂色無為色不相應行<p>五蘊五取蘊如前說。捺落迦趣云何。謂那落迦諸有情類。同性同類同眾同分。依得事得處得。生彼有情。無覆無記色受想行識。是名捺落迦趣。傍生趣云何。謂傍生諸有情類。同性同類同眾同分。依得事得處得。生彼有情。無覆無記色受想行識。是名傍生趣。鬼趣云何。謂鬼諸有情類。同性同類同眾同分。依得事得處得。生彼有情。無覆無記色受想行識。是名鬼趣。人趣云何。謂人諸有情類。同性同類同眾同分。依得事得處得。生彼有情。無覆無記色受想行識。是名人趣。天趣云何。謂天諸有情類。同性同類同眾同分。依得事得處得。生彼有情。無覆無記色受想行識。是名天趣。見苦所斷煩惱部云何。謂有煩惱部隨信隨法行苦現觀邊忍所斷。此復云何。謂見苦所斷二十八隨眠。及彼相應諸煩惱眾。見集所斷煩惱部云何。謂有煩惱部隨信隨法行集現觀邊忍所斷。此復云何。謂見集所斷十九隨眠。及彼相應諸煩惱眾。見滅所斷煩惱部云何。謂有煩惱部隨信隨法行滅現觀邊忍所斷。此復云何。謂見滅所斷十九隨眠。及彼相應諸煩惱眾。見道所斷煩惱部云何。謂有煩惱部隨信隨法行道現觀邊忍所斷。此復云何。謂見道所斷二十二隨眠。及彼相應諸煩惱眾。修所斷煩惱部云何。謂有煩惱部學見跡修所斷。此復云何。謂修所斷十隨眠。及彼相應煩惱眾。色等五法如前說<p>地等六界如前說。見苦所斷法云何。謂若法隨信隨法行苦現觀邊忍所斷。此復云何。謂見苦所斷二十八隨眠及彼相應法。并彼等起心不相應行。是名見苦所斷法。見集所斷法云何。謂若法隨信隨法行集現觀邊忍所斷。此復云何謂見集所斷十九隨眠。及彼相應法。并彼等起心不相應行。是名見集所斷法。見滅所斷法云何。謂若法隨信隨法行滅現觀邊忍所斷。此復云何。謂見滅所斷十九隨眠。及彼相應法。并彼等起心不相應行。是名見滅所斷法。見道所斷法云何。謂若法隨信隨法行道現觀邊忍所斷。此復云何。謂見道所斷二十二隨眠。及彼相應法。并彼等起心不相應行。是名見道所斷法。修所斷法云何。謂若法學見跡修所斷。此復云何。謂修所斷十隨眠。及彼相應法。若彼等起身語業。若彼等起心不相應行。若不染污諸有漏法。是名修所斷法。非所斷法云何。謂諸無漏法。欲貪隨眠云何。謂於諸欲諸貪等貪。執藏防護耽著愛樂。瞋隨眠云何。謂於有情心懷憤恚。欲為損害。根裁對礙。憎怒凶悖。猛烈暴惡。已正當瞋。令諸有情互相違害。有貪隨眠云何。謂於色無色諸貪等貪。執藏防護耽著愛樂。慢隨眠云何。謂慢已慢當慢。心高舉心恃篾。無明隨眠云何。謂三界無智。見隨眠云何。謂五染污見。疑隨眠云何。謂於諦猶豫。初識住云何。謂有色有情身異想異。如人一分天。是初識住。此中初者。謂隨算數。漸次順次。相續次第。此最在初。彼繫諸色受想行識。總名識住。第二識住云何。謂有色有情身異想一。如梵眾天劫初時。是第二識住。此中第二者。謂隨算數。漸次順次相續次第。此居第二。彼繫諸色受想行識。總名識住。第三識住云何。謂有色有情身一想異。如極光淨天。是第三識住。此中第三者。謂隨算數。漸次順次相續次第。此居第三。彼繫諸色受想行識。總名識住。第四識住云何。謂有色有情身一想一。如遍淨天。是第四識住。此中第四者。謂隨算數。漸次順次相續次第。此居第四。彼繫諸色受想行識。總名識住。第五識住云何。謂無色有情超一切色想。滅有對想。不思惟種種想。入無邊空。空無邊處具足住。如空無邊處天。是第五識住。此中第五者。謂隨算數。漸次順次相續次第。此居第五。彼繫諸受想行識。總名識住。第六識住云何。謂無色有情超一切空無邊處。入無邊識。識無邊處具足住。如識無邊處天。是第六識住。此中第六者。謂隨算數。漸次順次相續次第。此居第六。彼繫諸受想行識。總名識住。第七識住云何。謂無色有情。超一切識無邊處。入無所有。無所有處具足住。如無所有處天。是第七識住。此中第七者。謂隨算數。漸次順次相續次第。此居第七。彼繫諸受想行識。總名識住<p>念等覺支云何。謂聖弟子等。於苦思惟苦。於集思惟集。於滅思惟滅。於道思惟道。無漏作意相應。諸念隨念。別念憶念。不忘不失。不遺不漏。不忘法性。心明記性。是名念等覺支。擇法等覺支云何。謂聖弟子等。於苦思惟苦。於集思惟集。於滅思惟滅。於道思惟道。無漏作意相應。於法簡擇極簡擇最極簡擇。解了等了遍了近了。機黠通達。審察聰叡。覺明慧行。毘般舍那決擇法性。是名擇法等覺支。精進等覺支云何。謂聖弟子等。於苦思惟苦。於集思惟集。於滅思惟滅。於道思惟道。無漏作意相應。諸勤精進。勇健勢猛。熾盛難制。勵意不息。心勇悍性。是名精進等覺支。喜等覺支云何。謂聖弟子等。於苦思惟苦。於集思惟集。於滅思惟滅。於道思惟道。無漏作意相應。心欣極欣現前極欣。欣性欣類。適意悅意。喜性喜類。樂和合不別離。歡欣悅豫。有堪任性。踊躍踊躍性。歡喜歡喜性。是名喜等覺支。輕安等覺支云何。謂聖弟子等。於苦思惟苦。於集思惟集。於滅思惟滅。於道思惟道。無漏作意相應。身輕安心輕安。已輕安輕安類。是名輕安等覺支。定等覺支云何。謂聖弟子等。於苦思惟苦。於集思惟集。於滅思惟滅。於道思惟道。無漏作意相應。諸令心住等住安住近住堅住。不亂不散攝止等持。心一境性。是名定等覺支。捨等覺支云何。謂聖弟子等。於苦思惟苦。於集思惟集。於滅思惟滅。於道思惟道。無漏作意相應。心平等性。心正直性。心無警覺寂靜住性。是名捨等覺支<p>初解脫云何。謂有色觀諸色。是初解脫。此中初者。謂隨算數。漸次順次相續次第。此最在初。又隨入定。漸次順次相續次第。此最在初。如是定中所有善色受想行識。是名解脫。第二解脫云何。謂內無色想。觀外色。是第二解脫。此中第二者。謂隨算數。漸次順次相續次第。此居第二。又隨入定。漸次順次相續次第。此居第二。如是定中所有善色受想行識。是名解脫。第三解脫云何。謂淨解脫身作證具足住。是第三解脫。此中第三者。謂隨算數。漸次順次相續次第。此居第三。又隨入定。漸次順次相續次第。此居第三。如是定中所有善色受想行識。是名解脫。第四解脫云何。謂超一切色想。滅有對想。不思惟種種想。入無邊空。空無邊處具足住。是第四解脫。此中第四者。謂隨算數。漸次順次相續次第。此居第四。又隨入定。漸次順次相續次第。此居第四。如是定中所有善受想行識。是名解脫。第五解脫云何。謂超一切空無邊處。入無邊識。識無邊處具足住。是第五解脫。此中第五者。謂隨算數。漸次順次相續次第。此居第五。又隨入定。漸次順次相續次第。此居第五。如是定中所有善受想行識。是名解脫。第六解脫云何。謂超一切識無邊處。入無所有無所有處具足住。是第六解脫。此中第六者。謂隨算數。漸次順次相續次第。此居第六。又隨入定。漸次順次相續次第。此居第六。如是定中所有善受想行識。是名解脫。第七解脫云何。謂超一切無所有處。入非想非非想處具足住。是第七解脫。此中第七者。謂隨算數漸次順次相續次第。此居第七。又隨入定。漸次順次相續次第。此居第七。如是定中所有善受想行識。是名解脫。第八解脫云何。謂超一切非想非非想處。入想受滅身作證具足住。是第八解脫。此中第八者。謂隨算數。漸次順次相續次第。此居第八。又隨入定。漸次順次相續次第。此居第八。如是定中諸解脫勝解脫異極解脫。復次若法想微細為因。想微細為等無間。是與想不俱義。非不成就義。是名解脫<p>初勝處云何。謂內有色想觀外色少。若好顯色若惡顯色。於彼諸色勝知勝見。具如是想。是初勝處。此中初者。謂隨算數。漸次順次相續次第。此最在初。又隨入定。漸次順次相續次第。此最在初。如是定中所有善色受想行識。是名勝處。第二勝處云何。謂內有色想觀外色多。若好顯色若惡顯色。於彼諸色勝知勝見。具如是想。是第二勝處。此中第二者。謂隨算數。漸次順次相續次第。此居第二。又隨入定。漸次順次相續次第。此居第二。如是定中所有善色受想行識。是名勝處。第三勝處云何。謂內無色想觀外色少。若好顯色若惡顯色。於彼諸色勝知勝見。具如是想。是第三勝處。此中第三者。謂隨算數。漸次順次相續次第。此居第三。又隨入定。漸次順次相續次第。此居第三。如是定中所有善色受想行識。是名勝處。第四勝處云何。謂內無色想觀外色多。若好顯色若惡顯色。於彼諸色勝知勝見。具如是想。是第四勝處。此中第四者。謂隨算數。漸次順次相續次第。此居第四。又隨入定。漸次順次相續次第。此居第四。如是定中所有善色受想行識。是名勝處。第五勝處云何。謂內無色想觀外諸色。若青青顯青現青光。猶如烏莫迦花。或如婆羅[<a href='javascript:showpic("../fontimg/022129.gif")'>病-丙+尼</a>]斯深染青衣。若青青顯青現青光。內無色想觀外諸色。若青青顯青現青光。亦復如是。於彼諸色勝知勝見。具如是想。是第五勝處。此中第五者。謂隨算數。漸次順次相續次第。此居第五。又隨入定。漸次順次相續次第。此居第五。如是定中所有善色受想行識。是名勝處。第六勝處云何。謂內無色想觀外諸色。若黃黃顯黃現黃光。猶如羯尼迦花。或如婆羅[<a href='javascript:showpic("../fontimg/022129.gif")'>病-丙+尼</a>]斯深染黃衣。若黃黃顯黃現黃光。內無色想觀外諸色。若黃黃顯黃現黃光。亦復如是。於彼諸色勝知勝見。具如是想。是第六勝處。此中第六者。謂隨算數。漸次順次相續次第。此居第六。又隨入定。漸次順次相續次第。此居第六。如是定中所有善色受想行識。是名勝處。第七勝處云何。謂內無色想觀外諸色。若赤赤顯赤現赤光。猶如槃豆時縛迦花。或如婆羅[<a href='javascript:showpic("../fontimg/022129.gif")'>病-丙+尼</a>]斯深染赤衣。若赤赤顯赤現赤光。內無色想觀外諸色。若赤赤顯赤現赤光。亦復如是。於彼諸色勝知勝見。具如是想。是第七勝處。此中第七者。謂隨算數。漸次順次相續次第。此居第七。又隨入定。漸次順次相續次第。此居第七。如是定中所有善色受想行識是名勝處。第八勝處云何。謂內無色想觀外諸色。若白白顯白現白光。猶如烏殺斯星。或如婆羅[<a href='javascript:showpic("../fontimg/022129.gif")'>病-丙+尼</a>]斯極鮮白衣。若白白顯白現白光。內無色想觀外諸色。若白白顯白現白光。亦復如是。於彼諸色勝知勝見。具如是想。是第八勝處。此中第八者。謂隨算數。漸次順次相續次第。此居第八。又隨入定。漸次順次相續次第。此居第八。如是定中所有善色受想行識。是名勝處<p class='juan'>
說一切有部品類足論卷第七</p>
</body></html>
