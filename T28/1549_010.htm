<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T28 </TITLE>
</head>
<BODY>

<p class='juan'>
尊婆須蜜論卷第十</p>
<p><span class='byline'>　　　　尊婆須蜜造</span><br><p><span class='byline'>　　　　符秦罽賓三藏僧伽跋澄等譯</span><br><p><b>　　<A NAME="n298"></A>菩薩所集偈品首</b><p>尊者優婆夷。謨以水道步。尋往作尺蠖行。乃至入有想三昧。更不復見緣能因緣滅有想無想。彼問世尊曰<p class='lg'>　我獨流無量　　不依不能度<br>　與我說其緣　　所依度彼岸　</p><p>我獨流無量者。獨一者謂不二。無緣生死流不能得度。復作是說。不能度此有想無想。復作是說。一無明流不能得度。與我說其緣者。普眼遍彼緣無眼。度生死流。此謂有想無想度無明流<p class='lg'>　觀不用念定　　依彼而度流<br>　云何斷欲愛　　愛盡於彼觀　</p><p>觀不用念定者。起無漏不用定。無常苦空無我。作如是觀念者。專精其神足住止處所。是謂休息。復作是說。觀不用定時觀涅槃休息。如是汝度流。於彼而滅愛。猶如彼愛先盡。問三界諸愛染著於欲。復作是說。住愛而使盡。亦當使求盡。復作是說。彼愛未盡諸纏著住。非以外道而滅。去離非論。彼聽善論愛數數使退。以是故世尊使告離非論愛盡。於彼觀者彼於涅槃有墮想。彼自守持。於是世尊說不涅槃休息。一切欲無愛。依不用定。寂寂想解脫最勝。住彼而不起。一切欲無愛者。於三界欲盡。欲界結永盡。以賢聖道盡愛。依不用寂定者。不依不用定三昧周有想無想及餘三。若依涅槃想。解脫最勝者。想解脫有想無想。若住涅槃休息者。彼住不起於彼退。亦無所起。世尊說曰<p class='lg'>　彼住而不起　　無數劫淨眼<br>　於彼兩解脫　　識誓知所傳　</p><p>彼住而不起無數劫淨眼者。答曰。亦當久住於彼兩解脫。於彼般涅槃。識誓知所傳。我於彼退轉。亦復不生。不於生入而入誓<p class='lg'>　猶火風所吹　　沒滅不可數<br>　仁能名色脫　　沒滅不可數　</p><p>猶火風所吹沒滅不可數者。如彼火不於空中滅。亦不可稱數。若往東方西方。能仁名色脫者。名四無色陰色身身。彼俱曰名色<p class='lg'>　沒冥必還明　　若沒如今無<br>　作有常之想　　淨眼與我說　</p><p>沒冥必還明。問云何為明。猶如日明照。若沒如今無者。若有常若斷滅。還處入淨聚。淨眼與我說與我布現。尊無所不知<p class='lg'>　沒滅不可數　　願說所無者<br>　散離一切愛　　亦散一切義　</p><p>沒滅不可數者。有限之法彼則無也。願說所無者。諸愛盡者諸愛限數。彼無有此愛諸陰。由行生者諸陰限數。彼無此陰。散離一切愛者。亦散一切義。三界愛盡<p class='lg'>　二問釋種子　　淨眼不授決<br>　乃至三大仙　　授決我欲聞　</p><p>二問釋種子淨眼不授決。彼爾時作二問。云何觀世間。亦不見死生。世尊不與授決。何以故。欲教訓之。彼亦聞三語而授決。於中作是說。乃至三大仙授決我欲聞<p class='lg'>　今世及後世　　梵天上諸天<br>　見亦無所知　　瞿曇者德至　</p><p>今世者是人世。後世謂惡趣。梵天者謂梵迦夷天。諸天者謂欲界天。見亦無所知者云何見。瞿曇普德至者。世尊聲振四方。如是世諦一切智。猶如轉法輪。說聲聞乃至梵天<p class='lg'>　若欲如是見　　義論之所歸<br>　云何觀世間　　而不見死生　</p><p>若欲如是見者。如是成就妙智。世間及天梵天而不知見。義論之所歸者。欲聞受決之所歸。云何觀世間而不見死生者。云何觀六入。不生餘境界<p class='lg'>　觀世皆悉空　　愚王亦專念<br>　以能拔我見　　如是越生處　</p><p>觀世皆悉空亦自見愚王。爾時世尊為說空常。專不移動念者。不念邪事遊意止中。我見者。是愚身見而滅之。如是度死處。亦不生閻浮境界。尊者拔蘇盧作是說。聞斷滅有常。爾時世尊不與授決。彼亦聞第三句跡而授決。於中作是說。二問釋種子。今世後世者是欲界天。梵天者梵迦夷天。及天者及餘色界天。見亦不知者。住中跡中而不知。如是越所見者。成就如此妙智。世及天者不能解知。如此中亦斷滅有常。觀世斷滅有常。而不見死生。云何除斷滅有常。而住中跡越生死岸。觀世皆悉空者。自還所覺。若斷滅有常。彼觀皆悉空。住其邊際。如是觀六入。則能越生死岸<p class='lg'>　天女眾所圍　　亦親近妖魅<br>　彼園名愚惑　　云何獲安處　</p><p>天女眾所圍。彼修行人。聞三十三天天女眾所圍者。以天音樂亦親近妖魅。三十三天在街巷頭。門閾左右園果浴池。四天王有諸女鬼。顏色弊惡聲響麤獷。喜恐怖人。彼園名愚惑者。雜園果甚樂無極。天五樂自娛園能惑人。云何獲安處者。云何得出要<p class='lg'>　彼道名曰等　　彼方名不恐<br>　事亦名無聲　　覺法名具足　</p><p>彼道名曰等者。無曀亦不曲。彼方名不恐者。涅槃名曰方。於彼無生病老死之恐。事亦名無聲者。止觀是名事。無有結著故曰無聲若。賢聖無漏三昧。覺法之具足者。覺出要與共相應<p class='lg'>　慚亦不有緣　　念者將從人<br>　智慧能御車　　等見先導前　</p><p>慚亦不有緣者。慚諸結穢惡。彼猶如船車。如是緣慚而起道意。不復思惟。念者將從人。猶如車以虎皮覆上。若豹皮纏恐不得其便不可親近。若怨家盜賊不得其便。如是念。將從不得親近諸惡行。智慧能御車者。猶如侍車人如好車。如是道智慧最。是道猶如御車者。知道非道猶如御車者。侍車而行應進則進。如是智慧欲退時。便起勇猛意。意若熾盛便使休息。猶如御車者。知進便進。如是智慧思惟方便。等見先導前者。等見先在前而修行道。世尊亦說。等見生等志。復作是說。如彼賢聖人。八種道本亦說故曰慚。亦是彼緣行學增上戒。念者將從人也。學增上心說智慧御車也。等見先導前者。復作是說。彼車是其處眾行具足慚。是其緣者有三種。道等語業等命。念者將從人等念也。智慧能御車者。等志等方便也。等見先導前者。即等見也。復作是說。諸止觀是食者。如本車所說。慚亦是緣者。戒是其食。念將從人者。止是其食。智慧能御車者。觀是其食<p class='lg'>　諸有如此乘　　眾萌男女類<br>　彼乘如此車　　往至無住方　</p><p>諸有如此乘眾萌男女類者。彼已修行道。以乘往至無住方。彼已修行道。未至涅槃。便使至涅槃也<p class='lg'>　五斷五已滅　　修行五上者<br>　五數比丘過　　是謂已度流　</p><p>五斷者。五蓋也。五已滅者。五下分結也。修行五上者是五根也。五數比丘過者。已越五上分結。是謂度流者。已度生死流也。復作是說。五斷者。五邪見也。五已滅是五身結也。修行五上者。五禪種。五數比丘過者。已度彼欲數。如所說著欲是謂欲數。是謂度流者。已度欲流。復作是說。五斷者。五趣中結也。已滅五者。是五道也。修行五上者。五解脫入也。五數比丘過者。即越彼五趣。是謂度流者。度生死流也。復作是說。五斷者。五心縛也。已滅五者。心五穢也。修行五上者。五念結也。五數比丘過者。已度心五縛也。是謂是度流者。度生死流也<p class='lg'>　五覺及眠寐　　五眠寐及覺<br>　有五受塵垢　　五是清淨行　</p><p>五覺及眠寐者。五邪見睡眠五根興寐。五睡眠及覺者。五根睡眠五邪見覺寐。有五受塵垢者。五見也。是五清淨行者。五根也。如是五身結力結念處所。下分中禪數。上分中解脫。入阿那含凡夫人<p class='lg'>　奔走不樂中　　養新新縛著<br>　猶奔冥燈火　　見聞一所作　</p><p>奔走不樂中者。已斷解脫奔有常不樂斷滅。復離斷滅有常不樂有常。養新新縛著者。謂所生見增益諸縛。猶奔冥燈火者。猶如缽勝伽虫(飛蛾)。油燈休息想非捨離墮。作如是邪見有休息想。作捨離想墮。見聞一所作者。見淨有淨緣。聞淨有淨緣。如是一切諸見。復作是說。奔走不樂中者。不樂五欲中不樂一欲。養新新縛著者。欲愛縛墮。見聞一所作者。住五欲中。復作是說。奔走不樂中者。不樂欲界奔走色無色界中。餘亦如是。如奔所趣如今所覺。或作是說。亦復此事不樂奔結。走解脫牢固。向新解脫牢固<p class='lg'>　老覆蓋世間　　為死所圍繞<br>　眾生患愛病　　法住於世間　</p><p>老覆蓋世間者。所覆不得解脫。為死所圍繞者。亦不得走避。如所說<p class='lg'>　非空非海中　　非入山石間<br>　無有地方所　　脫止不受死　</p><p>眾生患愛病者。愛縛所纏不能度三界。法住於世間者。住世八法。十善行跡。或善或不善。復作是說。住十二因緣。或作是說。為苦所害。使住道也。或作是說。住於七法。或作是說。其事云何住世間<p class='lg'>　偈頌緣為事　　文字為甘味<br>　依名而有偈　　造者偈之身　</p><p>偈頌緣為事者。意欲便造偈敷演諷誦。文字為甘味者。分有文字次第分間布行。依名而有偈者。依名造作猶如十句偈。造者偈之身。造偈頌為首<p class='lg'>　以六興起世　　六已成就業<br>　六造世間法　　有六受苦惱　</p><p>以六興起世者。六愛身也。六已成就業者。六病身也。六造世間法者。造內六入也。有六受苦惱者。外六入也復作是說。以六興起世者。六愛身也。六已成就業者。外六入也。六造世間法者。造六塵也有六受苦惱者。六痛身也<p class='lg'>　四方非四方　　上下最勝界<br>　不聞不覺知　　說法使我寤　</p><p>四方非四方上下最勝界者。當言結聲響。不聞不覺知者。集聚之相故。曰無所無不知。說法使我寤者。說道審諦出要之業。世尊知根說法之義。使我時得寤<p class='lg'>　本盡不造新　　於有無愛著<br>　種盡法不生　　涅槃猶燈滅　</p><p>本盡不造新者。過去貪欲盡。更不造新者。未來貪欲盡也。於有無愛著者。現在貪欲盡也。種盡者。識種及所生有種盡也。法不生者。彼識處不生除去行垢。涅槃猶燈滅者。不起便涅槃。猶如燈滅者。不可限量。住至東方若後南方。如是阿羅漢般涅槃不可限量。復作是說。本盡者。過去結滅。不造新者。未來垢盡。於有無愛著者。現在垢盡。種盡者此垢。種盡不生法者。更不受住。涅槃者。[<a href='javascript:showpic("../fontimg/067056.gif")'>火*霍</a>]然無垢。猶燈滅者。不為造有所縛。復作是說。本盡者。過去行盡所可受報者也。不造新者。新垢不造。於有無愛著者。行有餘。復作是說。本盡者。因盡也。不造新者。於彼因無有果實。於無愛著者。於彼有餘。復作是說。本盡者。六入盡及本行空。不造新者。不造新行。餘亦如是<p class='lg'>　此王車朽敗　　身亦如是朽<br>　真法不朽敗　　於己而平均　</p><p>此王車朽敗者。王波斯匿車在。深朽故無有光色。身亦如是朽者。如是身在隱匿處。為老病所逼無有光顏。真法不朽敗者。亦不羸弱。何以故。於己平均。平均法何者是。道諦是也。諸佛說法是平均法<p class='lg'>　道為八等妙　　聖諦有四句<br>　無欲法為上　　與二足作眼　</p><p>道為八等妙者。一切諸道賢聖八道為上。聖諦有四句者。一切諸諦賢聖諦為上。一切諸法涅槃息為妙。與二足作眼者。一切眾生佛最為聖。一切悉知。問猶如實有涅槃道。何以故雙出二事。於尊因陀摩羅沙門名作是說。求為道出要為涅槃。不空為諦義。毘舒佉作是說。猶如智於境界迴轉。道亦如是。猶如智有境界。如是諦涅槃。猶如斷結。猶如智有境界。諦亦如是也<p class='lg'>　覺麤亦覺細　　意盛慢所畏<br>　此非智所覺　　意或奔諸趣　</p><p>覺麤者不善也。覺細善有漏受諸有也。復作是說。覺麤者見諦所斷。覺細者思惟所斷。復作是說。覺麤者與欲界相應。覺細者與色界相應。復作是說。覺麤覺欲也。覺細者覺智也。意盛慢所畏者。自意所生意流馳意。流馳與相應覺知。如是與無明智彼有覺也。各各馳走展轉覺知心意常亂<p class='lg'>　如是意覺知　　無惱威儀念<br>　在心意熾盛　　無餘諸佛滅　</p><p>如是意覺知者。等住覺知漸為方便。無惱威儀念者。威儀者亦不覺。念者專其念。心不移動住者。如念無異。熾盛者。無餘之所滅。佛能永滅。問疑無有疑身絕欲使。彼亦是佛耶。答曰。諸佛是法。親近諸佛於此契經。復次諸界佛所滅。聲聞不能滅諸界。復作是說。無餘諸佛境界滅<p class='lg'>　天遠地無邊　　大海亦無際<br>　日月降光處　　及其滅處所<br>　有實無實法　　是謂四極遠　</p><p>天遠地無邊者。偈廣說。乃至滅處方遠俱越。有實無實法者。是四極遠自極遠此法道。無實法是垢。復作是說。有實法十善。無實法十不善法。復作是說。實法是涅槃。無實法是生死。復作是說。實法是諦。無實法是諸見。復作是說。實法是七法。無實法是七非法。復作是說。實法諸佛之要。敷演法教。無法不闡等法印法教也。彼於是不久自然之理<p class='lg'>　優婆尼摩王　　既覺寤馳走<br>　偈緣世滅盡　　生老道二遠　</p><p>偈揵度第二品竟<p><b>　　<A NAME="n299"></A>尊婆須蜜菩薩所集偈品首</b><p class='lg'>　盡形壽愚癡　　親近諸智者<br>　彼不識了法　　猶杓不別味　</p><p>盡形壽愚癡。愚癡者。謂之無此力勢。知善語惡語義。彼盡形壽親近諸知識。亦不解了法。智在須臾間。親近諸智。彼能識了法。猶舌盡別味。智在須臾間。親近諸智者。智者謂之諸陰善持善入善。又此力勢成諸器教。愚癡者。謂之無此力勢。不能解十二因緣。智者謂之有此力勢說十二因緣。愚癡者不成聖諦之器。智者謂之數四。四演諦故。曰智在須臾間親近諸智者<p class='lg'>　彼於死不死　　住者亦不住<br>　於窮亦好施　　此法非無義　</p><p>彼於死不死者。於嫉妒中於妒死而死。好施者於妒著不死。以智慧命為活。住者亦不住。猶如逐商人失道。為惡狩盜賊所害。猶不失道人。不為惡獸盜賊所害。此最是施。於貧能施者。彼愍孤窮。此久遠常法。或作是說。於彼死不死者。慳嫉於惡趣中死。好施者生天上儲糧在前。猶如商人糧食乏少便遭困厄。於少能施者。此法是孤窮。是為孤窮之法<p class='lg'>　本樂得存命　　此瞿曇弟子<br>　保命自知短　　無常求所施<br>　坐具亦無常　　覺知世無常<br>　命知足易滿　　本盡苦原本　</p><p>本樂得存命者。爾時諸天為諸懈惓比丘。說佛語本樂得存命。知足易滿易養。禪樂三昧善居止。無常求所施者。亦不留遺餘。以乞求為命。坐具無常者。在樹下空處。遊戲其中意不專一處。知世無常者。本盡苦原本。知六入無常度生死流。復作是說。本樂得存命者。此瞿曇弟子。本以智慧為命無常求所施。坐具亦無常者。以無常想乞求。復以無常想處彼坐具。覺世無常本盡苦原本者。修無願解脫。覺無所造而般涅槃<p class='lg'>　以何智慧知　　慧必不有難<br>　以何智慧知　　是謂名為慧　</p><p>以何智慧知慧必不有難。是何智。如想無有異。以何智慧知是謂名慧者。以何等智慧知。已知而知者。若法無有難諸法無有二想。於中以何智慧知。是謂名為智慧。諸法無有二想。無有二種生。以何智慧知。是謂名為智慧。此智慧智已知。便是其知此是何智。猶如一切無常智智亦無常。一切無我智智亦無我。猶如有一切智亦有知<p class='lg'>　有寡有生者　　出牛入牛者<br>　亦有牛長大　　欲者天便雨　</p><p>有寡有生。檀尼所由原寡不生牸牛。憶來導引前在。後驅牛者。牛長者。大牛長無寡。無有生者。出牛入牛者亦復無也。亦無有牛長大。欲者天便雨無寡。世尊作是說。一切無現無所取。復作是說。色無色界結無有不盡者。無生者欲界無有結不盡者也。憶牛者無明也。入者彼相應心心法。與彼迴轉心不相應行。牛長大者。於此慢盡所作事辦<p class='lg'>　無怒除去穢　　流水側一宿<br>　廬露我大覆　　若欲天便雨　</p><p>無怒除去穢流水側一宿者。現無怒。除穢者現瞋恚盡大穢除盡。流水側一宿者。涉道於彼宿也。欲化牧牛者。種種姦偽盡身姦。彼不淨見根。姦是識身彼。亦盡也。我已除火三火息<p class='lg'>　我已見屋室　　更不起愛著<br>　汝盡脅勒摧　　屋舍皆壞敗　</p><p>我已見屋者。愛受諸有是屋舍。復作是說。屋舍者此間慢也。復作是說。屋舍是有漏行。復作是說。屋舍者起諸識更不起愛著者。更不復受有。汝盡脅勒摧者。愛欲已盡。復作是說。脅勒者。於此慢相應法彼永盡。復作是說。脅者起諸行結彼盡也。復作是說。脅者是愛彼盡。屋舍壞敗者。五盛陰彼盡無餘。復作是說。屋舍皆壞敗者。身見彼盡無餘。復作是說。屋舍是無明彼盡無餘。復作是說。屋舍是識處住。彼盡無餘<p class='lg'>　人能善眠寐　　亦復憂所護<br>　心常樂禪中　　欲使壞娛樂　</p><p>人能善眠寐者。阿吒羅婆尸佉法授決中廣說也。阿吒羅婆作是說。彼亦不作憂如我所憂。世尊說彼不作憂如我所憂<p class='lg'>　彼不為比丘　　從彼乞求者<br>　受取屋舍法　　如是非比丘　</p><p>比丘契經彼非為比丘。不作比丘作比丘行法。家法者。受取屋舍作諸屋舍行。非以乞食為比丘也<p class='lg'>　若有福有惡　　除去修梵行<br>　練滅受不起　　彼謂之比丘　</p><p>若有福有惡者。福者是善有漏行陰。惡者不善。除去者謂已斷也。梵行者修行其道。練滅不受起者。降伏一切魔眾。降伏一切諸結。行者是住也。彼謂之比丘成就比丘行法。復作是說。福者不用定行。惡者無福行。已斷滅彼而修梵行。二二三昧二二共會。練滅不起者。背彼彼道意止。彼謂之比丘斷諸結<p class='lg'>　青數白所覆　　一輻車而行<br>　不勝觀此邊　　斷諸流結縛　</p><p>廣說如雜阿含<p class='lg'>　二十九修跋陀人　　我出家行學道<br>　我已知五十歲　　於中學修跋陀<br>　戒定修行術　　獨步思惟念<br>　敷演說法智　　於此無沙門　</p><p>戒者身律口命清淨。三昧者諸善心。獨步行者是其事。術者是智。獨步心思惟三昧敷演說法智。於彼此無沙門者。智法是道。彼入內外無沙門。問戒行有何差別。答曰。戒是有漏行是無漏。復作是說。戒是學行是無學。三昧心獨處有何差別。答曰。三昧是有漏。一心獨處是無漏。三昧是學。一心獨處是無學。復作是說。戒是增上戒三昧是增上心行術。增上智慧是謂見諦道。一心思惟道。是謂見諦道思惟道。甚深法此少入無外沙門也。復作是說。戒行是增上戒。三昧獨處學增上心術者。學增上智慧此是智法如少所入無外沙門也。復作是說。戒三昧如所說。於戒是修行。謂學增上行。行術者是增上智慧。是謂學增上智慧。獨處心思惟者。是謂學增上心。是謂知法少所入外無沙門也<p class='lg'>　有量無量集　　能仁捨諸行<br>　自謹慎內情　　無明卵自壞　</p><p>有量無量集者。有量是行報生有。諸行者是壽行捨之。能仁者是無學。能仁內樂者禪解脫三昧樂。三昧中自謹慎以空為首。三謹慎自謹慎成就。無明卵自壞者。猶如壞卵[<a href='javascript:showpic("../fontimg/042994.gif")'>革*莫</a>]也。不復觀卵[<a href='javascript:showpic("../fontimg/042994.gif")'>革*莫</a>]如是世尊。捨壽命不觀壽命行。或作是說。量者是人。無量者是餘行也。行者受諸有行。內自樂者樂諸道也。餘亦如是<p class='lg'>　若愛無住處　　意漸得開解<br>　彼愛能仁除　　不知天及人　</p><p>若愛無住處者。情放逸流馳。彼有二種愛見也。無住處若由愛若由是。意有二種。意愛意見也。漸者俱越二三愛盡。能仁行天及人所不知。能仁行天及人所不能知。復作是說。若愛無住處。愛是欲愛也。住處諸見也。意漸得開解者。意是有愛。漸是無明。有二愛盡。天及人所不能知。諸見無明盡<p class='lg'>　若內無瞋怒　　有有獲種稷<br>　彼無恐畏惱　　諸天不往見　</p><p>若內無瞋怒者。自喜無瞋恚。有有獲種稷者。中有有是謂有。於此間有。彼無恐畏惱者。善修空善明十二因緣。樂者四出要樂而成就。無惱者無有遺餘也。財物之憂設有遺餘。財物之中若得若失亦無愁惱。諸天不往見者。已取涅槃不見五趣。復作是說。若內無瞋恚者。現瞋恚盡。有有獲種稷者。現其欲盡。彼無恐畏惱者。善無有憂現愚癡盡。諸天不往見者。無欲無瞋恚亦無愚癡。已所涅槃不見涅槃<p class='lg'>　人中等正覺　　自訓專正志<br>　遊行梵跡中　　常樂心滅息　</p><p>人中者。生於人中。等正覺者。盡覺知諸法。自訓者。自然具。專正志者。得三三昧。遊行梵跡者。敬尊法中心。常樂滅息者。諸三昧心得休息。害諸結心得休息。而樂其中<p class='lg'>　眾人所敬仰　　盡超一切法<br>　諸天亦歸命　　是謂聞無著　</p><p>眾人所敬仰者。承事歸命。盡超一切法者。越諸善法。猶如超諸偈頌。亦度諸不善法。諸天亦歸命者。諸天亦承事歸命。是謂聞無著者。彼從世尊聞。佛天人所供養也<p class='lg'>　一切結過去　　於園越園果<br>　於欲出要樂　　猶如鍊真金　</p><p>一切結過去者。度九結是謂一切結過去。復作是說。度於三結過去也。於園越園果者。五欲為園。於彼愛盡越諸愛患。越諸結越有樂。於欲出要者。於欲解脫樂初禪。復次欲中出要樂淨處樂。等樂其中。是謂於欲出要樂。猶如鍊真金者。如金被鍊無有穢垢極妙。如是如來已越於欲盡無諸漏<p class='lg'>　三佛名流布　　猶如日除冥<br>　於世第一尊　　亦如安明山　</p><p>三佛名流布者。功德聲聞世尊四方上下。乃至阿迦尼吒天皆聞其聲。猶如日除冥者。如日出時普照世間。冥皆為明無不蒙其恩。如是世尊已逮正覺。以光明普照三界。於世第一尊者。以此名為尊。彼一切為現照明。亦如安明者。如須彌山王於眾山中極高最大。世尊亦如是。於一切眾生中而作偈導<p class='lg'>　我當說其義　　亦不作悕望<br>　一切名龍者　　實名為如來　</p><p>我當說其義者。當龍功德。亦不作悕望。尊因陀摩那作是說。是無義語。尊摩醯羅作是說。不作諸眾行。或作是說。不作怨讎。如所說亦無瞋恚而有所作。復作是說。亦不造惡行。一切名龍者。實名為如來。諸有名龍者。於一切中如來最妙龍<p class='lg'>　能忍不嫉彼　　如龍有二足<br>　慇懃修梵行　　所行龍餘跡　</p><p>能忍不嫉彼如龍有二足者。彼猶龍象前腳已得隱。然後身得迴。如是如來以牢固法身得迴轉。慇懃修梵行所行龍餘跡者。猶如龍象後腳以得隱。然後身得迴轉。如來亦如是。賢聖法服。曩昔諸如來。已得牢固法身得迴轉<p class='lg'>　信為大龍象　　護為白雙牙<br>　念頸智慧頭　　威儀用法觀　</p><p>信為大龍象者。猶如龍象受取皆由鼻。如來如是。以信棄不善法而攝善法。猶如龍象鼻最為要。尊曇摩多羅作是頌契經者之重過。不得言如來之信。更自有因緣。一切諸智算數。象為大龍。猶如龍象受取皆由鼻。如來亦如是。親近諸法數。亦復分別觀有色身。清淨行如來護亦復如是。賢聖八品道清淨無塵垢。復作是說。猶如龍象牙不可移動。如來亦如是。於四等中受取諸氣味。便得自在。如來牙亦如是。勇猛有眾相。如來亦如是。於六善來。當有眾相好丈夫之才。念頸者猶如龍象頸盡取一切諸味。如來神足亦復如是。一切諸法皆悉普具。復作是說。猶如龍象頸而扶持頭。如來亦如是。念最為上頭為智者。猶如龍象以頭為命。如來亦如是。以智慧為命。復作是說。猶如龍象色身之中頭最為上。如來亦如是。法身之中三耶三佛最為上。威儀用法觀者。或作是說。此事亦如是二眼用法觀。猶如龍象左右有兩肩。如來亦如是。有二種。等身習出要。等身盡出要。跡滅不復起。復作是說。猶如龍象。有諸法觀速疾而知。如來亦如是。有眾相知眾生。或作是說。猶如龍象心意有眾相。若步若行皆悉知之。如來亦如是。於色身中頭最為上。如來亦如是。阿耨多羅三藐三菩提法身中最為上。或作是說。此亦是其事。有入法觀。猶如龍象左右有二肩。如來亦如是。有二種。等習身出要。等盡身出要。復作是說。猶如龍象法觀作眾相。御象知其相。如來亦如是。亦知其相解眾生。或作是說。猶如龍象意之所念悉能成辦。若行若住皆悉知之。本無如來亦復如是。知眾生根本。或作是說。猶如龍象意之所念。若行若住皆悉知之。本無如來亦如是。知眾生根相。或作是說。猶如是知眾生根。或作是說。猶如龍象意之所念。若住若行皆悉知之。如來亦如是。知諸根相。親近諸行。於眾生中敷演法。默然承受奉行。展轉相應<p class='lg'>　法藏皆滿具　　照明除拂去<br>　樂禪出入息　　內自善謹慎　</p><p>法藏皆滿具者。猶如龍象腹入若干種食。皆依仰之。如來亦如是。法等諸藏依法食。照明除拂去者。猶如龍象尾拂蚊虻蠅蚤皆能拂去。如來亦如是。身中敷演教樂禪。出入息內自善謹慎。猶如龍象以出入息而養其形常以為樂。如來亦如是。常以四禪而養其形。內方便具足<p class='lg'>　龍行求茂草　　龍住威儀盛<br>　龍臥威儀具　　坐亦威儀成<br>　一切龍威成　　是謂龍威儀　</p><p>龍行求茂草者。乃至是謂龍威儀者。世尊於一切威儀中戒三昧成就。得三昧亦成就。若威儀成就。意食不穢處而不食。龍食而量腹命亦不貪。意食不穢處穢處而不食者。穢處食者何等是。有貪意起與邪命俱。彼是穢處。無穢處者。反上事也。彼如來除去穢食。擇無穢食使根充足而無眾病。猶如膏拊創。亦如膏車。服眾藥草無有貪著。故曰不貪<p class='lg'>　以得食斷飢　　不畜積遺餘<br>　受彼信施食　　除彼不與取　</p><p>以得食斷飢者。草為食覆為衣。不畜積遺餘。不得畜積。不露形體。得施食纔欲存形。受彼信施食。除彼不與取者。以法求取。復次當說其要。若得遺長復次藏貯以為家業。彼如來皆悉知除去非行。故曰斷諸飢渴者也<p class='lg'>　斷諸一切結　　亦斷諸縛著<br>　彼行在在處　　亦無憂畏患　</p><p>斷一切諸結者。滅七結也。亦斷諸縛著者。滅三縛也。復次本無如來結根。使根永盡無縛著。起諸照明故。曰斷諸一切結也。如來見諸穢心不染著。故曰彼行在在處處也<p class='lg'>　愚死命有二數　　有無怒見家業<br>　善眠寐二比丘　　草覆衣一切使　</p><p>偈揵度第三品竟<p><b>　　<A NAME="n300"></A>尊婆須蜜菩薩所集偈品首</b><p class='lg'>　見色無娛娛　　無欲及諸貪<br>　況革囊盛糞　　使五意移動　</p><p>見色無娛娛者。何以故。世尊作是說。況革囊盛糞者。或作是說。現其愛盡。天樂天女。常無欲於彼。況革囊盛糞。復次欲斷摩訶檀提(梵志)縛。不欲使頻至佛所<p class='lg'>　梵志慢滿擔　　怒煙害為灰<br>　口淨心如火　　心者火坑藏　</p><p>梵志慢滿者。猶如負重擔不畏懼於人。如是慢所縛不畏懼。怒煙者。猶如先有煙然後火乃然。如是失有怒然後方有教。猶如煙亂一切色。怒亦如是而亂眾色。害為灰者。猶如灰無用於物。如是害亦無用於物也。口淨者猶如淨投火。如是舌長益於諸法。心者火坑藏者。猶如祠火處所。如是心為智火所然。自動人中明者。猶如自第一火<p class='lg'>　信種自暴露　　智慧為耕犁<br>　慚愧心所縛　　心手之執杖　</p><p>信種自暴露者。猶如先有萌牙。如是信為道然後行道。暴露者暴為閑居。猶如莖生得雨潤澤。如是生善功德以暴潤澤。智慧為耕犁者。猶如集聚耕地。如是信成眾善功德。如是智慧成眾善功德。耕者結使。慚愧者猶如犁轢。如是慚愧住智慧。心縛者三三昧是。意縛猶如輻。如是三昧猶如不移動。手執杖者。猶如耕地杖用驅行。如是念耕結得善驅<p class='lg'>　身整口亦整　　猶如往求食<br>　實作擇去穢　　受語而解脫　</p><p>身整身律儀也。口整者口律儀。猶如往求食者。命命清淨也。實作擇去穢者。以智諦耕除諸。受語而解脫者。猶如耕犁。人事辦則捨。如是等與相應而捨其行。諸已滅便有勇猛意<p class='lg'>　勇猛共二軛　　方便獲安處<br>　已往不復還　　所至無憂畏　</p><p>勇猛共二軛者。猶如牛有力勢不捨其軛。如是勇猛之力。亦不捨其軛。方便獲安處者。有四方便已盡是謂涅槃。亦是安隱處勇猛志。彼已往不復還者。有力勢不復還。所至無憂畏者。已到涅槃諸憂畏患永盡無餘<p class='lg'>　如是耕田作　　彼曰甘露果<br>　能忍如是業　　一切苦解脫　</p><p>如是耕田作者。作如是修行道也。彼曰甘露果涅槃為果。能忍如是業者。修行此道。一切苦解脫者。於三界苦而得解脫。或作是說。道教於彼智慧斷諸結使。身整口亦整。猶如往求食者。等語等業等命。勇猛共二軛者等方便也。念為杖者等念也。意縛者等三昧也。已說五根彼信種信根也。勇猛共二軛精進根也。念為杖者念根也意縛者定。根也智慧唱導是慧根也<p class='lg'>　專念巧便求　　亦不樂在家<br>　群雁往奔池　　盡流除瞋恚　</p><p>專念巧便求者。出家學道。專念者繫念不移。亦不樂在家者。不樂處家恩愛之中。群雁往奔池盡流除瞋恚者。猶如群雁捨大山林無戀慕情。如是彼滅於五欲無戀慕情。所可用道滅於五欲。如所說法之所除。況非法也。復作是說。專念求巧便者。常樂閑居坐禪。亦不樂在家者。不樂於三界眾生。群雁往奔池盡瞋恚者。流為無明。所可用道除無明。彼道亦除。復作是說。專念巧便求者。而修行道遊居意山中。亦不樂在家者。遠離愛著。如所說諸痛中愛此是愛也。已能捨彼亦不樂愛著。群雁往奔池盡流瞋恚者。流為六入。如所說長者眼為識流源。彼能滅六入所可用道。滅六入者。彼道亦滅<p class='lg'>　諸度江海者　　作橋度彼岸<br>　有縛我求度　　智者先達岸　</p><p>諸度江者。如所說如瞿曇世尊。由異學故往受琱禲C水神作是說偈。彼河睌蘑c頻鬧作諸橋諸不得神足。或作是說。諸受頻鬧者。結為頻生。死為薩牢。如所說由薩羅有是池。作諸橋修行道也。捨山者滅於五欲。縛拔求度者。外道求道。智者先達岸者。說度生死岸。復作是說。諸度頻鬧者。見諦所斷結滅也。薩羅者思惟所斷結滅也。作橋者興起道也。捨山者滅諸蓋。縛拔者修學道。智者先達岸。羅漢度生死岸<p class='lg'>　不於見健疾　　是我之齊限<br>　非行能除往　　不染於家累　</p><p>不於見健疾者。等智成就健疾。彼不淨之見不聞健疾。非健疾者。能淨其邊。彼亦欲淨於欲慇懃。界亦不聞將往。何以故。不染於家累者。彼不隨此見<p class='lg'>　若林柱牢固　　於他盡其語<br>　若無欲善根　　能仁亦牢固　</p><p>若林柱牢固者。尊者阿那律授決中廣說。猶如林柱不可移動。如是彼尊者。若毀罵若嘆譽不可移動。於他盡其語者。語在內若毀罵復有嘆譽者。善無欲者諸結使盡。善根者於三三昧。是三昧根。能仁亦復牢固者。佛聲無學智<p class='lg'>　不二行作講堂　　養妻子非比丘<br>　於眾生不改瞋　　能仁常護眾生　</p><p>不二行作講堂者。獵師喻中已說。不二行作講堂者。獵師所行閑居聚中。比丘行聚中聚。閑居獵師所為非行。比丘護賢行。養妻子非比丘。獵師及妻子比丘非其行。唯自養以法聚。彼於眾生不改瞋者。獵師不改於殺生能仁常護眾生者。比丘無有殺意<p class='lg'>　於前中間後　　從他受信施<br>　亦無怨恨心　　能仁亦護彼　</p><p>於前者不食。中間者半食。後者餘食未盡。從他受信施。比丘得食。亦無怨恨心者。亦不罵亦不能傷其形。不作強顏。不是語我不得物。終不離此法。復作是說。於前者好微妙食。中者中食。後者下食。從他得信施者。從他受信施。不說惡語。所得惡食處亦不避。亦不執語所得惡食處。亦不頻往彼乞求皆悉遍。復作是說。惡不能壞其意好不起愛著<p class='lg'>　有說第一者　　夜叉淨非淨<br>　何為此解脫　　無餘名曰善　</p><p>有說第一者。此夜叉淨說。猶如此有想無想天。何為此解脫者。如是無餘智者方便說淨<p class='lg'>　飢渴第一病　　行為第一苦<br>　如實知是者　　涅槃第一樂　</p><p>飢渴第一病者。斷手授決中已說。彼斷手不大苦。如飢渴者。行為第一苦者。彼行有若干種。若如實知此者。涅槃第一樂。能知如是行。不成就所作行口。彼便有樂。復作是說。飢渴第一病者。常為所縛乃至不可治。行為第一苦者。如實知之能知此諸行。諸行涅槃第一樂者。休息為樂。無所觀為樂永樂。復作是說。飢渴為第一病者。是苦諦也。行為第一苦者。無明緣行也。受諸患是謂習諦也。如是實知者是道諦也。涅槃第一樂者是盡諦也<p class='lg'>　慚愧梵志衣　　梵志手為淨<br>　水常流不住　　舌陳為澡盥　</p><p>慚愧梵志衣者。尊者大目揵連授決中已說。猶如衣裳用覆蓋隱處。慚愧亦如是。蓋覆隱處。梵志手淨者。猶如已淨祀火。我亦如是。而修淨行去離行。水常流不住舌陳為澡盥者。猶如以澡盥盪滌不淨器。我舌亦如是。除去穢行晝夜不休息<p class='lg'>　祀火有常想　　以依內心意<br>　晝夜勤祠祀　　律儀不失節　</p><p>祀火有常想者。止觀彼然智火。以依內心意者。自依猗心彼能滅。晝夜修行律儀。不失節諸根。在內彼能思惟心被教訓。是謂藏匿。復作是說。隱處者身口意。律儀訓者諸戒具足。復作是說。慚愧梵志衣者。現善行起。梵志手淨者。水常流不住。舌陳為澡盥。舌善行第二偈謂心善行。於三善行名婆羅門<p class='lg'>　度慚常呵彼　　我與況汝要<br>　亦不作非行　　當知此非我　</p><p>度慚者。可慚而不慚。彼當知不自親。況當親餘者。常呵彼者非親者。當知是怨仇而住我所。我與汝說要者。諸有雜穢。雖慎從眾生。當知此姦穢。亦不作非行者。諸有親厚事彼不起惱。所作方便當知慎怨家<p class='lg'>　於欲意不離　　念亦無厭足<br>　觀彼能離者　　彼具智慧足　</p><p>於欲意不離者。菩薩授決中已說。乃至意念欲心亦無厭足。不能去離彼愛。能離者現欲想盡。於中次第觀彼盡時。是說曰彼能離者。彼具慧乃足者。諸觀欲不淨彼著愛欲也<p class='lg'>　諦諦而善見　　尊者轉嘆天　</p><p>諦諦而善見者。諦是苦諦也。習諦增上諦是道諦也。盡諦復作是說。有三諦苦諦習諦道諦。增上是盡諦。復作是說。諦是等諦。增上第一義諦<p class='lg'>　解脫彼此脫　　解脫復見縛<br>　賢聖不見脫　　解脫於愚惑　</p><p>一子授決中已說。解脫彼此脫者。於妄語中解脫。為殺所染。解脫復見縛者。於一害得脫。復為他所染也。賢聖不得脫者。見諦而得解脫於愚惑。於縛繫彼不得解脫。如是斷滅見得解脫。有常見所縛。如是聞念中得解脫。如是身見中得解脫。為猶豫取縛。於貪欲得解脫。為色愛所縛。於色愛得解脫。為無色愛所縛<p class='lg'>　若於長短中　　麤細好惡行<br>　於世不與取　　故曰名梵志　</p><p>若於長短中者。答曰。長短不成就。於彼少有所觀便有長也。少有所觀便有短也。此如來教誡語也。又麤者亦不成就。問云何量亦不成就耶。答曰。於中不說量不可持亦無來者。若受不與取。彼則麤亦不成就。於彼亦不盡有量。有清淨行亦有少成就。問諸有清淨行成就。答曰。非以行不與取色。於中淨不淨行彼則成就。是廣舌教誡之語。故曰梵志者。具足眾行是謂梵志。或作是說。起諸不與取結諸結盡。是婆羅門<p class='lg'>　不善而有善　　當依三佛家<br>　不住益眾生　　彼曰而依有　</p><p>不善而有善者。於不善中終便生餘處。彼先滅本想。而更得餘想。常依三佛家者。不依母胎。不住益眾生者。於他家命終在母胎長大。彼曰而依有。意生有是善行<p class='lg'>　若數於世易　　無勝況當世<br>　永滅無煙曀　　於中樂不害　</p><p>滿願子於其中求數者。知而滅世者。諸入異於彼外。不異者是內。復作是說。異者是天。不異者是地獄。復作是說。異者色無色界相應。不異者欲界相應。此數是無常苦空無我。因果自相遍相。無勝況當世者。無明見所知。如說染著魔所縛息者。三火息滅休息。常永寂有滅息永煙曀滅現瞋恚所纏盡。復作是說。現內緣諸結盡無煙曀。如所說愛所行也。有覺息亦無煙曀。如所說有覺亦煙。無害者現三害盡。無望者現利望命望盡。復次現有愛盡。能有所越<p class='lg'>　解脫墮復墮　　貪著復來還<br>　已還歡樂處　　於善住善處　</p><p>解脫復墮者。解脫者於欲界脫。亦脫欲界結使。色無色界愛未盡。於彼墮墮便生。貪著復來還者。彼不能展轉除盡欲界相應結來住彼。於彼方便染著。欲界諸結使不能拔離。復起欲界結使。來至欲界。已還歡樂處者。謂佛聲聞彼已還安隱處。無生無病死之患。歡樂處者賢聖八品道。於善住善樂三昧樂於中遊行。永還安樂處者。復作是說。解脫墮復墮者。於須陀洹得解脫墮地獄。彼墮天貪著復來還。欲界愛未盡。還來人間。還歡樂處者。無有恐懼入地獄之憂。樂者賢聖之道。於善住善者。越一切諸結還於涅槃。復作說。墮復墮者斷滅見。解脫有常見。墮貪著復來還者。地獄餓鬼畜生。於有常斷滅解脫而修行道。餘者亦如是<p class='lg'>　見慢起信意　　見偈等前後<br>　飢依欲及諦　　解脫滿願子　</p><p>尊婆須蜜菩薩所集偈揵度第四竟<p class='juan'>
尊婆須蜜論卷第十</p>
</body></html>
