<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T28 </TITLE>
</head>
<BODY>

<p><b>　　<A NAME="n301"></A>No. 1550 [cf. Nos. 1551, 1552]</b><p class='juan'>
阿毘曇心論卷第一</p>
<p><span class='byline'>　　　　尊者法勝造</span><br><p><span class='byline'>　　　　晉太元元年僧伽提婆共惠遠於廬山譯</span><br><p><b>　　<A NAME="n303"></A>界品第一</b><p class='lg'>　前頂禮最勝　　離惱慈哀顏<br>　亦敬順教眾　　無著應真僧　</p><p>說曰。法相應當知。何故應知法相者。常定知常定相。彼曰。定智有定智相則為決定。以是故說法相應當知。問世間亦知法相此極愚。亦知堅相地濕相水熱相火動相風。無礙相空非色相識。如是一切不應已知復知。若已知復知此則無窮。無窮者。此事不然。云何說法相應當知。答世間不知法相。若世間知法相。一切世間。亦應決定。而不決定。法相者常定不可說知法相而不決定。若然者不決定亦應決定。但不爾。是以世間不知法相。復次堅相地無常相苦相非我相。若不爾者。堅相應有常相樂相有我相。而不爾。是故堅相即無常相苦相無我相。若世間於地知堅相者。無常相苦相無我相亦應知而不知。是故世間不知地堅相。問前說法相應當知此法云何。答<p class='lg'>　若知諸法相　　正覺開慧眼<br>　亦為他顯現　　是今我當說　</p><p>問佛知何法。答<p class='lg'>　有常我樂淨　　離諸有漏行　</p><p>諸有漏行轉相生故離常。不自在故離我。壞敗故離樂。慧所惡故離淨。問若有常我樂淨。離諸有漏法者。云何眾生於中受有常我樂淨。答<p class='lg'>　計常而為首　　妄見有漏中　</p><p>眾生於有漏法。不知相已。便受有常我樂淨。如人夜行有見起賊相彼亦如是。問云何是有漏法。答<p class='lg'>　若生諸煩惱　　是聖說有漏　</p><p>若於法生身見等諸煩惱。如使品說是法說有漏。問何故。答<p class='lg'>　所謂煩惱漏　　慧者之假名　</p><p>煩惱者說漏。漏諸入故。心漏連注故。留住生死故。如非人所持故。是故說有漏。問此更有名耶。答<p class='lg'>　是名為受陰　　亦復煩惱諍<br>　是法說盛陰　</p><p>說勞說諍。問何故。答<p class='lg'>　煩受諍起故　　是彼應當知　</p><p>身見等諸煩惱。勞於眾生故說煩惱。惱受身故說受。忿怒心故說諍。從身見等生諸有漏法。是生勞故說勞。生受故說受。生諍故說諍。已說盛陰。陰相今當說<p class='lg'>　若遠離煩惱　　無漏諸有為<br>　一切雜受陰　　是陰聖所說　</p><p>謂法離身見等諸煩惱。亦解脫諸漏有為從因生故。是一切及前說盛陰。此總說陰。是五陰色痛(應云覺也)想行識。問色陰云何。答<p class='lg'>　十種謂色入　　亦無教假色<br>　是分別色陰　　牟尼之所說　</p><p>十種。謂色入者。眼色耳聲鼻香舌味身細滑。亦無教假色者。如業品說。此色是色陰。分別色陰時。是世尊說<p class='lg'>　所名曰識陰　　此即是意入<br>　於十八界中　　亦復說七種　</p><p>謂識陰即是意入。亦界中七種分別。眼識耳鼻舌身意識及意<p class='lg'>　餘則有三陰　　無教三無為<br>　謂是說法入　　亦復是法界　</p><p>餘則有三陰者。痛陰想陰行陰。無教三無為者。虛空。數緣滅。亦非數緣滅。此總說法入亦復是法界。如是此法說陰界入。但陰一向有為界。及入有為無為。已說陰界入。一一相今當說<p class='lg'>　界中一可見　　十則說有對<br>　無記謂八種　　餘則善不善　</p><p>界中一可見者。色界此可視在此在彼是故可見。當知十七不可見。十則說有對者。十界有對眼色耳聲鼻香舌味身細滑。是各各相對各各相障礙。處所若有一則無二是故有對。當知八無對。無記謂八種者。眼耳鼻香舌味身細滑。此非樂報可記。亦非苦報可記故曰無記。餘則善不善者。色聲意法及六識。善身動是善色。不善身動是不善色。餘色無記。如是聲口動淨心七識界。善不善煩惱相應是不善餘無記。法界識心相應彼如心說。若不相應如雜品說<p class='lg'>　有漏有十五　　餘二三三有<br>　欲有中有四　　十一在二有　</p><p>有漏有十五者。五內界五外界五識界漏止住故。餘二者。意界意識界法界。此或有漏或無漏。若漏止住是有漏。異則無漏。三三有者。意法識界是三有中可得。欲有色有無色有。欲有中有四者。香味鼻識舌識是一向欲有。中攝非色無色有。離欲揣食故一切香味是性揣食。十一在二有者。欲有色有十一界內五色聲細滑及是境界識。此非無色中以離色故<p class='lg'>　有覺有觀五　　三行三餘無<br>　有緣當知七　　法入少所入　</p><p>有覺有觀五者。五識界與覺觀俱麤故覺觀相應。三行三者。意法識界此三行。若欲界及初禪是有覺有觀。若中間禪是無覺少觀。是上無覺無觀。餘無者。謂餘界非覺。俱亦非觀。俱不相應故。有緣當知七者。七界有緣有此緣故故曰有緣。如人有子謂之有子彼亦如是。眼識緣色耳識緣聲鼻識緣香舌識緣味身識緣細滑意識緣諸法。法入少所入者。若心心數法。是有緣餘則無緣<p class='lg'>　九不受餘二　　為無為共一<br>　一向是有為　　當知十七界　</p><p>九不受者。受名謂若色根數。亦不離根是心心數法。所行於中止住故。異則不受。於中九界不受。聲心法界非於中心心數法止住。餘二者。五內界若現在是受。於中心心數法止住。過去未來不受。非彼心心數法止住。色香味細滑若不離根及現在是受。如心心數法根中止住。彼中亦爾。不離根故餘則不受。為無為共一者。一法界有為及無為。於中三種有常故不可有為。餘法界無常故有為。有為無為合施設故。是以為無為共一。一向是有為當知十七界者。十七界無常故一切有為。是故一向有為。問如是分別法相已。云何攝法為自性為他性。答自性。問何故。答<p class='lg'>　諸法離他性　　各自住己性<br>　故說一切法　　自性定所攝　</p><p>諸法離他性者。謂眼離耳。如是一切法不應說若離者。是攝以故非他性所攝。各自住己性者。眼自住眼性。如是一切法應當說。若住者是攝。故說一切法自性之所攝。已施設自性所攝。於中可見法一界一陰一入所攝。如是一切法。復次此義契經品當廣說<p><b>　　<A NAME="n304"></A>行品第二</b><p>已說諸法自相。如法生今當說。問若諸法自性所攝者。亦當以自力故生。答<p class='lg'>　至竟無能生　　用離等侶故　</p><p>一切法不能自生。所以者何。諸行性劣無勢力故。如羸病人不能自力起。問若不自力起。當云何起。答<p class='lg'>　一切眾緣力　　諸法乃得生　</p><p>如羸病人由他扶起。彼亦如是。如心由伴生。今當說<p class='lg'>　若心有所起　　是心必有俱<br>　心數法等聚　　及不相應行　</p><p>心者意。意者識。實同而異名。此心若依若緣若時起。彼心共俱心數法等聚生。問何者心數法等聚。答<p class='lg'>　想欲更樂慧　　念思及解脫<br>　作意於境界　　三摩提與痛　</p><p>想者事立時隨其像貌受。欲者受緣時欲受。更樂者。心依緣和合不相離。慧者於緣決定審諦。念者於緣憶不忘。思者功德惡俱相違於心造作。解脫者於緣中受想時彼必有是。作意者於緣中勇猛發動。定者受緣時心不散。痛者樂不樂俱相違緣受<p class='lg'>　一切心生時　　是生聖所說<br>　同共一緣行　　亦復常相應　</p><p>一切心生時是生聖所說者。此十法一切心生時共生。是故說名大地。同共一緣行者。一切心共俱同一緣行不相離。亦復常相應者。各各共俱及與心俱常相應共行。離增減故故曰相應。已說心數法謂通一切心中。不通今當說<p class='lg'>　諸根及覺觀　　信猗不放逸<br>　進護眾煩惱　　或時不相應　</p><p>諸根者。善根無貪無恚無愚癡。覺者於心麤相續。觀者於心細相續。信者成實真淨。猗者善心時於身心離惡故快樂。不放逸者。信善時方便不捨。進者作事專著。護者作事。行以不行求以不求。自守無為。眾煩惱者。如使品說此法非一切心中可得。或時相應或時不相應。問何故說心數。答意謂之心。彼眷屬故說心數。已說諸心數法相。如所生今當說<p class='lg'>　不善心品中　　心數二十一<br>　穢污二損減　　欲界非不善　</p><p>不善心品中。心數二十一者。不善名若心生欲界諸煩惱除欲界身見邊見。是轉成不愛果故謂不善。此心品中當知有二十一心數法。十大地覺觀。二煩惱無慚無愧。睡調不信放逸懈怠穢污二損減。欲界非不善者。謂心品是欲界穢污非是不善。如身見邊見相應心。此品中當知有十九心數法。除無慚無愧一向不善故<p class='lg'>　善不共二十　　無記有十二<br>　悔及於眠心　　是能以為增　</p><p>善不共二十者。不共名謂心獨一無明煩惱。生是二十心數。除一煩惱餘如前說。善名謂淨心能轉成愛果。此心共俱當知有二十。十大地覺觀信進。猗不放逸善根護慚愧。無記有十二者。不穢污心品中有十二心數法。十大地覺觀。悔及於眠心是能以為增者悔名事不成恨為悔是善不善。彼相應心品中增悔餘心數法如前說。眠名滅心一向合不自在為眠。是一切五品中生彼盡增益。餘心數法如前說。若悔眠不行三品中是增二。餘心數法如前說。問此欲界心相續說色界云何。答<p class='lg'>　初禪離不善　　餘知如欲有<br>　禪中間除覺　　於上觀亦然　</p><p>初禪離不善餘知如欲有者。初禪無不善彼中有四品。善穢污不共無記是如欲界說。善中二十無記十二穢污十九。已離不善當知亦離無慚無愧。一向不善故不共有十八。禪中間除覺者。中間禪無覺彼一向除覺餘如初禪說。於上觀亦然者。第二第三第四禪亦復無觀。及無色界於中一切除觀覺前已除。已說心數法由伴生色今當說<p class='lg'>　極微在四根　　十種應當知<br>　身根有九種　　餘八種謂香　</p><p>極微在四根十種應當知者。謂極微在眼中是知有十種。地種水火風種。色種香味細滑種。眼根種身根種。耳鼻舌極微亦如是。身根有九種者。謂餘身根極微九種彼有一根種餘如上說。餘八種者。於中餘非根色中極微有八種。問此極微何界說。答謂香欲界中有香。色界中離香彼一切除香味種。餘種如欲界說問前已說若心生彼中必心數法生。及心不相應行。於中已說心數法。心不相應行云何。答<p class='lg'>　一切有為法　　生住變異壞　</p><p>一切有為法各各有四相生住異壞。世中起故生。已起自事立故住。已住勢衰故異。已異滅故壞。此相說心不相應行。問若一切有為法各有四相者是為相。復有相。答是亦有四相。彼相中餘四相俱生。生為生住為住異為異壞為壞。問若爾者便無窮。答<p class='lg'>　展轉更相為　</p><p>此相各各相為。如生生各各相生。如是住住各各相生。異異各各相異。壞壞各各相壞。是以非無窮。後四相各行一法。前四相各行八法。生者生八法。前三後四及彼法餘亦如是。已說諸行伴。如由伴生今當說<p class='lg'>　所作共自然　　普遍相應報<br>　從是六種因　　轉生有為法　</p><p>一切因盡在六因中。此因生一切有為行。於中所作因者。生法時不障礙不留住。由此故生不相似法。如由地萬物得生。共因者。諸行各各相伴由此故生。如心心數法心不相應行及極微種。自然因者謂彼自已相似如習善生善。習不善生不善。習無記生無記。如物種隨類相因。一切遍因者。謂諸煩惱轉相續生。如見我審入計著。由此見故於我有常無常審入計著。謗陰相審入計著。於陰相猶豫受有常樂淨等生。諸煩惱如是。說諸一切遍如。使品說相應因者。心及心數法。各各力於一緣中。一時行相離則不生。報因者。謂行生於生中轉成果。如善愛果不善不愛果由此故生。已說諸因。諸法隨因中生今當說<p class='lg'>　若心因報生　　心數及煩惱<br>　是從於五因　　興起應當知　</p><p>若心心數法因報生及諸煩惱。是從五因生。報因生者。從所作因生。彼生時相似不相似物不障礙故住。從共因生伴力故生。彼各各相伴。及心不相應行共伴從自然因生。彼有相似前生無記法從相應因生。俱一時一緣中行從報因生彼善不善。謂此果穢污心心數法除報因無記故。是從一切遍因生由此故生。餘四因如前說<p class='lg'>　是彼不相應　　諸餘相應法<br>　除其初無漏　　是從四因生　</p><p>是彼不相應者。若色從報生。及心不相應行是從四因生。所作因共因報因自然因。穢污色及心不相應行亦從四因生。所作因共因自然因一切遍因。諸餘相應法除其初無漏。是從四因生者。餘心心數法除其初無漏。亦從四因生。所作因共因自然因相應因<p class='lg'>　謂餘不相應　　因生當知三<br>　及諸餘相應　　初生無漏法　</p><p>謂不相應法前所說於中。餘若有自然因除初無漏。是從三因生。所作因自然因共因。初無漏相應亦從三因生。所作因共因相應因。是前無自然<p class='lg'>　於中不相應　　應從二因生<br>　若從一因中　　生者必無有　</p><p>於中不相應應從二因生者。初無漏品中。色心不相應行從二因生。所作因共因。已說一切有為。於中若從一因生者必無有。已說諸因。如此因如來定知諸法相。覺力教化故說。緣今當說<p class='lg'>　次第亦緣緣　　增上及與因<br>　法從四緣生　　明智之所說　</p><p>次第緣者。一一心生相續無間。緣緣者。心心數法境界。緣彼故心心數法生。增上緣者。是所作因一切萬物。萬物生時不作罣礙。但自所作為要。是說增上緣。因緣者。共因相應因自然因報因一切遍因。已說諸緣。諸法隨緣生今當說<p class='lg'>　心及諸心數　　是從四緣生<br>　二正受從三　　謂餘說於二　</p><p>心及諸心數是從四緣生者。心心數法從四緣生。前開導故生是彼次第緣。境界是彼緣緣除其自已。餘一切諸法。是彼增上緣。二正受從三者。無想定滅盡定是從三緣生。於中入定心是彼次第緣。於中自地前生功德是彼因緣。及餘俱生生住異壞。亦彼因緣彼增上緣如前說。謂餘說於二者。離彼餘心不相應行。及色從二緣生。因緣及增上緣。問以何故此諸法謂之行。答<p class='lg'>　多法生一法　　一亦能生多<br>　緣行所作行　　如是應當知　</p><p>多法生一法一亦能生多者。無有一法能自力生。但一法由多法生。多法亦由一法生。以是故謂緣行所作行如是應當知<p><b>　　<A NAME="n305"></A>業品第三</b><p>已說諸行己性及由諸因緣生。今謂此有因能嚴飾果種。生種生差別可得。今當說<p class='lg'>　業能莊嚴世　　趣趣在處處<br>　以是當思業　　求離世解脫　</p><p>業能莊飾世趣趣在處處者。三世於五趣中。種種身差別嚴飾。是世嚴飾事唯業。是以當思業求離世解脫<p class='lg'>　身業及口意　　有有之所造<br>　從是生諸行　　嚴飾種種身　</p><p>身業及口意有有之所造者。謂身口意業生生所造作。從是生諸行嚴飾種種身。此業相今當略說<p class='lg'>　身業教無教　　當知二俱有<br>　口業亦如是　　意業唯無教　</p><p>身業教無教當知二俱有者。身業性二種有教性無教性。於中有教者。身動是善不善無記。善從善心生。不善從不善心生。無記從無記心生。無教者。若作業牢固。轉異心中此種子生。如善受戒人不善。無記心中。彼猶相隨惡業人惡戒相隨。口業亦如是者。口業性亦二種。意業唯無教者。意業性一向無教。所以者何。不現故思微相續故。問此五業幾善。幾不善。幾無記。答<p class='lg'>　教當知三種　　善不善無記<br>　意無教亦然　　餘不說無記　</p><p>教當知三種善不善無記者。身口教說三種善不善無記。於中善身教者。行施持戒等善心作身動。不善身教者。殺生不與取非梵行等。不善心作身動。無記身教者。無記心作身動。如威儀工巧伎術。如是口動善者。如不虛言饒益相應。應時言等從善心生。口業不善者。如妄言兩舌惡口綺語等。從不善心生。口業無記者。從無記心生。口業意無教亦然者。意業無教亦三種善不善無記。善心相應思是善。不善心相應思是不善。無記心相應思是無記。餘不說無記者。餘有二身無教及口無教。彼二種善不善。無無記。所以者何。無記心羸劣。彼不能生強力業。謂轉異心中彼相似相隨。是故身無教口無教無無記。問無記業何業性。何處繫。答<p class='lg'>　色有無記二　　隱沒不隱沒<br>　隱沒繫在色　　餘在於二界　</p><p>色有無記二隱沒不隱沒者。身口業是色性以業色性故。二種隱沒及不隱沒。隱沒者。謂煩惱所覆亦從諸煩惱生。異者是不隱沒。隱沒繫在色者。若隱沒一向繫色界。所以者何。思惟斷煩惱能起身口業。此欲界思惟斷煩惱一向不善。不以不善煩惱能起無記業。餘在於二界者。不隱沒無記業。亦繫在欲界。亦繫在色界。意業如心說是餘處分別。故今不說<p class='lg'>　身口業無教　　當知善不善<br>　三相禪無漏　　調御威儀戒　</p><p>身口業無教當知善不善者。業若色性於中若無教性是善不善。三相禪無漏調御威儀戒者。無教戒有三相。無漏禪生調御威儀。無漏者。謂戒道共俱行。正語正業正命。禪生者。謂禪俱行離惡。調御威儀戒者。謂欲界戒<p class='lg'>　無教在欲界　　教依於二有<br>　當知非心俱　　謂餘心俱說　</p><p>謂欲界無教是非心共俱。所以者何。謂受戒戒雖善心不善心無記心隨行。而不與善不善無記共。俱教者亦在欲界亦在色界。但非心共俱。所以者何。由身故色界無教。及無漏與心共俱。所以者何。由心故此非餘心中隨行。已分別諸業。若成就業今當說<p class='lg'>　無漏戒律儀　　見諦所成就<br>　禪生若得禪　　持戒生欲界　</p><p>無漏戒律儀見諦所成就者。見諦謂無漏見見聖諦。初生無漏見時見於欲界苦諦。是故一切聖人成就無漏戒。禪生若得禪者。謂得禪是成就禪戒。持戒生欲界者。若受戒者故成就欲界戒。已略說成就。如過去未來。現在可得。今當說<p class='lg'>　謂住威儀戒　　無教在於今<br>　當知琣迄N　　或復盡過去　</p><p>謂住威儀戒無教在於今當知琣迄N者。若住威儀一切時成就無教戒。彼終不離至命盡所縛。或復盡過去者。或成就過去無教戒。若盡不失。謂初已盡是成就過去。過去者假名為盡<p class='lg'>　若有作於教　　即時立中世<br>　當知成過去　　已盡而不捨　</p><p>若有作於教即時立中世。若作身口教。爾時即成就現在教。現在者假名中世。當知成過去已盡而不捨者。若彼教已盡不失。爾時即成就過去<p class='lg'>　謂得禪無教　　成就滅未至<br>　中若入正受　　教亦如前說　</p><p>謂得禪無教成就滅未至者。若得禪彼成就過去未來。所以者何。如彼禪成就戒亦復爾。中若入正受者。現在假名中。彼若入定空爾時成就現在無教。所以者何。與定俱故。教亦如前說者。如住威儀戒。若作教爾時成就現在教。若不作教爾時不成就教。若盡不失爾時成就過去。若不盡設盡便失。爾時不成就。住禪戒亦復如是<p class='lg'>　悉成就當知　　得道若未生<br>　中間在道心　　盡不捨前世　</p><p>悉成就當知得道若未生者。一切得道成就未來無漏無教。所以者何。如彼無漏心成就戒亦復爾。中間在道心者。已合道若入於定。爾時即成就現在。盡不捨前世者前世是過去彼於此無教。若盡不失如得聖果。及退者成就過去無教<p class='lg'>　若作惡不善　　立戒成就二<br>　至彼纏所纏　　盡已盡當知　</p><p>若作惡不善立戒成就二者。如此住威儀戒。或住禪戒或住無漏戒。或作不善濁重纏。爾時於不善中起無教。即成就教及無教。若非濁重纏不起無教。問幾時成就。答至彼纏所纏。若纏所纏隨可得成就。盡已盡當知者。彼纏若盡教及無教亦隨盡<p class='lg'>　處不威儀戒　　無教成就中<br>　惡而不愛果　　亦復過去盡　</p><p>處不威儀戒無教成就中惡而不愛果者。若住不威儀戒。爾時成就不善無教。不善名不愛果。亦復過去盡者。滅非不滅<p class='lg'>　有教現於時　　是說成就中<br>　亦復盡過去　　善於上相違　</p><p>有教現於時是說成就中亦復盡過去者。教謂如前說。善於上相違者。如住威儀戒說。不善如是住不威儀。說善至彼善心<p class='lg'>　若處中所作　　即成就中世<br>　亦復過去盡　　或二亦復一　</p><p>處中者。不威儀亦非不威儀住是居中容。彼如善住說善。或復二有教及無教。或一向教。或善不善。或一。問云何得色界戒云何捨。為根本禪得。為餘方便。答非一向根本禪<p class='lg'>　色界中善心　　得定威儀戒<br>　是失彼亦失　　無漏有六心　</p><p>色界中善心得定威儀戒者。若得色界善心或離欲或不離欲。彼一切得色界戒。所以者何。一切色界善心中戒常共俱。問云何失。答是失彼亦失。問無漏云何。答無漏有六心無漏戒。無漏六地心共得。問云何失。答是失彼亦失。六地者。未來禪中間禪根本四禪。問此戒幾時捨。答<p class='lg'>　調御威儀戒　　是捨於五時<br>　禪生及無漏　　二時覺所說　</p><p>調御威儀戒是捨於五時者。威儀戒五時捨。罷道犯戒死時。邪見增法沒盡。禪生及無漏二時覺所說者。禪戒二時捨退及上生。無漏戒亦二時捨退及得果。問餘業云何捨。答<p class='lg'>　不善戒有二　　善無色亦然<br>　穢污說一時　　若業住於意　</p><p>不善戒有二者。不作方便及死時善無色亦然者。善無色業亦二時捨。善根斷時及上生。穢污說一時若業在於意者。穢污意業一時捨離欲時。已說諸業性及成就。如此業世尊種種分別。今當說<p class='lg'>　若業與苦果　　當知是惡行<br>　意惡行增上　　貪瞋恚邪見　</p><p>若業與苦果當知是惡行者。謂業是不善盡說是惡行。不善者苦果。意惡行增上貪瞋恚邪見者。不善思願是意惡行。復三種說意惡行。貪瞋恚邪見<p class='lg'>　此相違妙行　　最勝之所說<br>　若於中最上　　是名為十道　</p><p>此相違妙行最勝之所說者。此相違一切善業及無貪無恚正見。若於中最上是名為十道者。若於不善業中。若業最上者是說業道。如殺生不與取邪行妄言兩舌惡口綺語貪恚邪見。於中殺生者。眾生想捨眾生意斷他命求方便成業。不與取者。物他所有他想不與輒取。邪行者。婦女他所有犯於道。若自所有時時犯非道。妄言者。異想意欺誑他說。兩舌者。憎他故親相離方便說。惡口者。以瞋於他不愛言。綺語者。不善心無義言。貪者欲界欲恚者忿怒。邪見者謗因果此是業道。餘者非業道。謂此行方便求及飲酒等。不正業思願者是根本業。此以彼十為道<p class='lg'>　若業現法報　　次受於生報<br>　後報亦復然　　餘則說不定　</p><p>謂業能成現法果時則不定。問如世尊說。三業樂報苦報不苦不樂報。此云何。答<p class='lg'>　若欲界中善　　及色界三地<br>　是應有樂報　　受者定不定　</p><p>若欲界中善及色界三地是應有樂報者。欲界善業生報與樂俱。及色界初禪第二第三。亦生報與樂俱。此總說樂報。問此亦是定耶。答受者定不定。若定若不定是四地中。善一切有樂報<p class='lg'>　生不苦不樂　　謂在於上善<br>　若受於苦報　　是說不善業　</p><p>生不苦不樂謂在於上善者。第四禪地善業及無色中是不苦不樂報。是生報與不苦不樂俱。於中無樂痛。若受於苦報是說不善業者。不善業是苦報。必與苦痛俱。受報此亦定不定如上。問世尊說四業。黑黑報。白白報。黑白黑白報。不黑不白無報。此云何。答<p class='lg'>　色中有善業　　是白有白報<br>　黑白在欲界　　黑報說不淨　</p><p>色中有善業是白有白報者。色界善業是白報一向不淨故。及離不善故彼一向極妙報。是謂白有白報。黑白在欲中者。欲界善業黑白黑白報。所以者何。是不善所壞羸劣故故說黑白。彼雜受報愛不愛故說黑白報。黑報說不淨者。不善謂不淨是黑增惡故。鄙賤故是說黑報<p class='lg'>　若思能捨離　　是盡無有餘<br>　彼在無礙道　　謂是第四業　</p><p>謂道能滅此三業是無礙道。若有思此思是第四業。於中四思思惟道滅。第二業十三有二道。見諦道四。思惟道九。是無漏思不增惡故不黑。不五樂故不白。與無窮相違故無報。問世尊說身口意曲穢濁。此云何。答<p class='lg'>　曲生於諂偽　　穢從瞋恚生<br>　欲生謂為濁　　世尊之所說　</p><p>曲生於諂偽者。若業從偽生。是曲欺誑故。穢從瞋恚生者。若業從恚生。是穢一向諍故。欲生謂為濁世尊之所說者。若業從欲生。是濁一向塵垢故。問如世尊說三淨身口意。此云何。答<p class='lg'>　淨一切妙行　　滿者是身口<br>　謂無學意滿　　即是無學心　</p><p>淨一切妙行者。若有妙行是一切淨。離煩惱不淨故。問滿云何。答滿者是身口。無學意中身口妙行。是謂滿善除一切罣礙故。謂無學意滿即是無學心者。若無學意滿是無學心。所以者何。無學心者。已逮得文尼相故。已說諸業假名果。今當說<p class='lg'>　善惡不善業　　是俱有二果<br>　善或成三果　　一果謂餘說　</p><p>善惡不善業是俱有二果者。善業成二果所依果及報果。無漏業亦有二果。所依果及解脫果。不善業亦有二果。所依果及報果。善或成三果者。謂善有漏業能除諸煩惱是三果。所依果報果及解脫果。一果謂餘說者。謂餘無記業是一果所依果。無餘。問造色相是身口業。是業何四大造。答<p class='lg'>　自地若有大　　依於身口業<br>　無漏隨力得　　是彼謂之果　</p><p>自地若有大依於身口業者。若欲界諸業是依於欲界大此所造故。色界業亦如是。問無漏諸業云何。答無漏隨力得是彼謂之果者。無漏色若依四大得即依彼地。若住欲界得道。彼身口業欲界四大造。如是一切地謂力除色界欲及無色界。彼若命終生無色中。若未得而得身口業。是身口業即彼地四大造。問如世尊說三障。業障煩惱障報障。是相云何。答<p class='lg'>　無間無救業　　廣能生煩惱<br>　惡道受惡業　　障礙亦應知　</p><p>此三法障礙者。必不受聖法是故說障礙。問此業何等最大惡。答<p class='lg'>　若業壞僧者　　是說為極惡　</p><p>謂業壞僧是業最惡。是阿鼻大地獄住劫。問何者最大妙。答<p class='lg'>　第一有中思　　當知彼最大　</p><p>非想非非想處於有第一。彼地攝思是大妙極。大果彼八萬劫壽報<p class='juan'>
阿毘曇心論卷第一</p>
</body></html>
