<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T28 </TITLE>
</head>
<BODY>

<p class='juan'>
阿毘曇心論卷第二</p>
<p><span class='byline'>　　　　尊者法勝造</span><br><p><span class='byline'>　　　　晉太元元年僧伽提婆共惠遠於廬山譯</span><br><p><b>　　<A NAME="n307"></A>使品第四</b><p>已說諸業。諸煩惱今當說<p class='lg'>　一切有根本　　業侶生百苦<br>　九十八使者　　文尼當說思　</p><p>譬怨不識則害成。若識則得離。諸煩惱亦然。當知如怨家。問云何知。答<p class='lg'>　一切諸使品　　當知立二種<br>　見諦所斷種　　亦思惟所斷　</p><p>若有使者。盡見斷及思惟斷。謂從見道是見斷。從思惟道是思惟斷。於中<p class='lg'>　說二十八使　　是繫在見苦<br>　謂當見苦時　　斷滅盡無餘<br>　見習斷當知　　十九滅亦然<br>　增三見道斷　　十說思惟止　</p><p>是謂九十八使已說。種界今當說<p class='lg'>　第一煩惱種　　在欲當知十<br>　二種種有七　　餘八見道斷<br>　在欲界當知　　四是思惟斷<br>　謂餘在二界　　是亦當分別　</p><p>在欲界當知四是思惟斷者。此三十六使是欲界繫。謂餘在二界是亦當分別者。餘六十二使。於中三十一色界繫。三十一無色界繫。已說界諸使。今當說<p class='lg'>　受邊見邪見　　及與五我見<br>　二盜應當知　　是煩惱說見　</p><p>從因相續不識諸法性。於中或有常相。或有斷相。斷常是二邊世尊之所說。於中若見受邊是謂受邊見。誹謗真實義此見是邪見。若有情識類愚於中計我是謂身見。有漏法受第一此見是見盜。非因見因此見是戒盜。此五煩惱是慧性故說見<p class='lg'>　欲猶豫瞋恚　　慢癡說非見<br>　是界差別故　　轉行種種名　</p><p>欲猶豫瞋恚慢癡說非見者。欲名受念想思。於諸行中樂著猶豫名如前所見。於中或思惟瞋恚名所作相違忿怒。慢名自舉。癡名所有不識。此五煩惱說非見。是謂一切諸煩惱。是界差別故轉行種種名者。是十煩惱或從苦行。或從習或從滅或從道。於中若從苦行者。是見苦斷如是至道。餘思惟斷<p class='lg'>　下苦於一切　　離三見行二<br>　道除於二見　　上界不行恚　</p><p>下苦於一切者。下苦是欲界苦。於中行一切十煩惱。凡愚於欲界苦不了因見斷。不了果見常謗果謗苦邪見。苦受第一見盜。謂法於法非因計因戒盜。自見欲他見恚從見中或從自見舉慢。不了無明。離三見行二者。習及滅各七行。身見行於現五陰。習者細微不現。是故於中不行。滅亦如是。受邊見者亦行於現。戒盜行於界彼亦非習滅。道除於二見者。身見邊見不行於道有漏境界。故戒盜者行於道。似道故終竟不解至不見正道。上界不行恚者。如欲界分別。色無色界亦爾。除其恚彼中無恚意止柔軟故。諸見及疑非思惟所斷。餘欲界四思惟所斷。色界三無色界二。問云何彼緣境界。答<p class='lg'>　普遍在苦因　　疑見及無明<br>　是一切種使　　樂在一地中　</p><p>見苦斷種及見習斷。疑見及無明此煩惱是普遍。一切五種行於自地。所以者何。一切有漏法是苦習性。問何故行於自地非他地。答非境界故不行於上。離欲故不行於下。是謂欲界十一一切遍煩惱。色無色界亦爾。餘不一切遍自種境界故<p class='lg'>　初煩惱五種　　四說為第二<br>　境界於上界　　未離慧所說　</p><p>欲界見苦斷邪見。謗色無色界苦見盜。受第一戒盜受解脫方便疑惑無明不了。見習斷邪見謗色無色界因見盜。於因受第一疑惑無明不了。如是色無色界一切地。乃至無所有處<p class='lg'>　邪疑是俱生　　及不共無明<br>　息止道二斷　　當知無漏緣　</p><p>見滅斷邪見謗於滅。是緣滅故無漏緣。如是疑惑於滅。及彼相應無明無漏緣。如是見滅斷不共無明。謂不欲於涅槃。彼亦無漏緣。見道斷亦復如是。是十八使無漏緣。問云何有漏種諸使所縛。答<p class='lg'>　若種在欲界　　一切諸遍使<br>　緣縛於己地　　在上界亦然　</p><p>諸一切遍使。是於自地中緣使一切種<p class='lg'>　其餘諸結使　　當知自種緣<br>　所使於自界　　及是相應品　</p><p>其餘諸結使當知自種緣所使於自界者。一切不遍使自於種中。緣諸法即彼所使。及是相應品者。一切遍及不一切遍是一切自品中相應所使<p class='lg'>　若無漏所行　　及他地緣惱<br>　是相應所使　　境界解脫故　</p><p>若無漏所行及他地緣惱是相應所使者。若使無漏緣及上地緣。是自品相應所使非緣使。所以者何。境界解脫故。此使不緣於境界。無漏諸法解脫一切煩惱。上地諸法解脫下地煩惱。問此使當言不善為無記。答<p class='lg'>　己身見邊見　　此相應無明<br>　是欲中無記　　色無色一切　</p><p>己身見邊見此相應無明是欲中無記者。欲界身見邊見及相應無明是無記。所以者何。己身見數數行。若當不善者欲界眾生。應無有樂多作不善故。復次若不善者相違於福。此中計我人行福令我得樂。不善者相違於善。是以身見非不善。斷見是無常見厭於生死是亦非不善。是故非不善有常見亦不違善。如身見是故非不善。餘欲界煩惱一向不善。色無色一切者。色界無色界諸使盡無記。所以者何。正受所壞故。不善者受苦痛報彼中無苦痛。問一切諸煩惱盡縛自所有境界為不。答<p class='lg'>　貪欲瞋恚慢　　知或過去縛<br>　未來受一切　　餘二世盡受　</p><p>貪欲瞋恚慢知或過去縛者。謂過去愛恚慢。是不必於前一切自境界起愛者。不能於前一切法中起。非以不見生故。未來受一切者。謂未來愛恚慢縛一切有漏法。所以者何。緣一切有漏故。餘二世盡受者。見疑及無明總緣一切法。是故縛過去未來諸有漏法。現在使不定故不說。若有者受自相彼應說如過去。已說諸使境界。次第今當說<p class='lg'>　次第是轉生　　自地於自地<br>　上地亦生下　　此事當分別　</p><p>次第是轉生自地於自地者。一切諸煩惱於自地煩惱次第緣。可得一一次第生一切。上地亦生下此事當分別者。梵天上命終次第生欲界一切。若彼中穢污心命終。此中一向穢污心相續。如是一切地<p>已說諸使自相。如此煩惱世尊教化故多種說今當分別。問世尊說七使。欲愛恚有愛慢見疑及無明。此云何。答<p class='lg'>　欲界五種欲　　此說欲愛使<br>　色無色如上　　有愛當分別　</p><p>欲界五種欲此說欲愛使者。見苦習滅道思惟斷。色無色如上有愛當分別者。色界愛五種無色界亦爾<p class='lg'>　恚即是恚使　　五種如前說<br>　憍慢及無明　　十五在三界　</p><p>恚即是恚使五種如前說者。瞋恚亦如是五種。憍慢及無明十五在三界者。慢欲界五種。色界五種。無色界五種。無明亦爾<p class='lg'>　見使三十六　　說普在三界<br>　疑使有十二　　此七有異名　</p><p>見使三十六說普在三界者。欲界十二見五見苦斷。二見習斷二見滅斷。三見道斷。色無色界亦爾。疑使有十二者。欲界有四見苦習滅道斷。色無色界亦爾此七有異名者。此煩惱說扼受流漏。問何以等故答<p class='lg'>　扼縛及受流　　漏一切無窮<br>　諸扼及受流　　煩惱是說漏　</p><p>繫一切眾生故說扼。受生具故說受。流下一切眾生故說流。漏一切無窮故說漏。已說種種相。相應根今當說<p class='lg'>　諸使在三界　　盡護根相應<br>　隨地諸根使　　相應於色身　</p><p>諸使在三界盡護根相應者。一切九十八使盡護根相應。諸煩惱後時依於無求而止。隨地諸根使相應於色有者。梵天及光曜有喜根。彼地諸使喜根相應及護根。遍淨有樂根彼地諸使。樂根相應及護根<p class='lg'>　邪見及無明　　欲界中樂苦<br>　瞋恚疑唯苦　　謂餘一向樂　</p><p>邪見及無明欲界中樂苦者。欲界邪見無明樂根相應及苦邪見者作惡業為喜淨業為憂。彼相應無明亦爾。瞋恚疑唯苦者。疑憂慼為本不決定故。不喜瞋恚亦爾謂餘一向樂者。欲界餘使一向樂相應非苦。彼歡喜為本<p class='lg'>　二勳堅著身　　見斷唯應意<br>　欲界諸煩惱　　此根是相應　</p><p>二勳堅著。名諸煩惱思惟斷。彼身痛相應心痛。於中身痛者樂根及苦根。心痛者喜根及憂根俱有。護根一切身痛思惟斷意俱有。見斷唯應意者。見諦斷結唯意相應。欲界諸煩惱此根是相應者。是謂欲界諸煩惱。已分別相應根。上煩惱今當說<p class='lg'>　無慚亦無愧　　睡悔及與慳<br>　嫉掉眠煩盛　　故設上煩惱　</p><p>此八事說上煩惱諸使是煩惱。於中此上從中起此。是使垢依於使。問何者使垢。答<p class='lg'>　一切煩惱俱　　說睡及與掉<br>　無慚不善俱　　無愧亦復然　</p><p>一切煩惱俱說睡及與掉者。掉名於心不止息。是一切煩惱相應。煩惱是不止息眠雖名沈意。彼亦一切煩惱相應。以沈心使生煩惱。無慚不善俱無愧亦復然者。無慚名行惡時不慚他。無愧名自惡不厭不著。此二上煩惱。一向不善相應非無記<p class='lg'>　謂苦在於意　　悔思惟所斷<br>　眠唯在欲意　　餘各自建立　</p><p>謂苦在於意悔思惟所斷者。悔名作善作惡事不成而悔。不可說是喜故一向苦相應。是意憂根相應從惡行生故。說思惟斷苦相應故當知是欲界。眠唯在欲意者。眠意閉故眠是一向欲界在意地。彼於欲界一切煩惱相應。一切諸煩惱行於眠時。餘各自建立者。謂餘二上煩惱嫉及慳。嫉名見他樂生熱。慳名守護惜著。彼俱自建立非餘煩惱相應。問諸煩惱幾識相應。答<p class='lg'>　欲瞋恚無明　　當知依六識<br>　謂欲思惟斷　　色中隨所得　</p><p>欲瞋恚無明當知依六識。謂欲思惟斷者。欲界思惟所斷。愛恚無明六識相應。色中隨所得者。愛無明色界隨所可得。梵天上四識彼中。此二煩惱四識相應。餘煩惱在意識中。已說諸煩惱。如所斷今當說<p class='lg'>　一時斷煩惱　　而於中解脫<br>　無量時所得　　正智之所說　</p><p>一時斷煩惱而於中解脫者。此煩惱無礙道一時斷。非已斷復斷。無量時所得正智之所說者。此得盡數數如欲界見斷。五時得盡證自分。及四沙門果如是。一切如賢聖品說<p class='lg'>　欲界中解脫　　聖說四斷智<br>　離色無色界　　當知五斷智　</p><p>永盡無餘謂之斷智。於中若欲界見苦習所斷。若盡得無餘解脫是一斷智。見滅斷二。見道斷三。思惟斷四。色無色界見苦習斷一斷智。見滅斷二。見道斷三。色界思惟斷四。無色界思惟斷五。問以何等故於斷分斷智。答智果故說斷智。如瞿曇性中生亦名瞿曇。此亦復爾。問此諸使為心相應。為不相應。答相應。所以者何<p class='lg'>　心為使煩惱　　障礙清淨違<br>　諸妙善可得　　當知相應使　</p><p>心為使煩惱者。若使心不相應不以煩心。若煩心者是故相應。障礙名若使心不相應。不障礙諸善法。若障礙者善法不生。不障礙使生是故相應。淨相違諸妙善可得者。若使不相應不與善相違。若不與善相違者善心亦應生。若不相應是煩惱性亦不應作患。若相違常相隨不生善。不相隨則生善。因此事故是相應使<p><b>　　<A NAME="n308"></A>賢聖品第五</b><p>已說使品。賢聖品今當說<p class='lg'>　如此聖斷勞　　眾恐怖之本<br>　等方便正智　　今當說善聽　</p><p>不亭心者無能起正見是以<p class='lg'>　始自身處所　　繫縛心令定<br>　亦欲縛識足　　及盡煩惱怨<br>　是方便於身　　真實相常定<br>　諸痛及此心　　法亦如是觀　</p><p>此身不淨相無常相苦相無我相。是相定真實彼自身一處繫心離心亂。始真實觀身相。次觀痛後觀心。彼伴彼依及彼相應餘心數法。觀亦諸心不相應行。如其性如其相所有如是。彼身痛心法意正次第生<p class='lg'>　入法中總觀　　同觀諸法相<br>　此四是無常　　空無我非樂　</p><p>入法中總觀同觀諸法相者。入法意止中彼聖總觀諸行相。觀諸行相已增長養止。生無垢智眼。一切身痛心法總觀。問云何。答<p class='lg'>　此四是無常　　空無我非樂　</p><p>此身痛心法展轉相生。故無常不自在。故空非主故無我。惡災患故苦<p class='lg'>　從是名煖法　　即是意中生<br>　行是十六行　　正觀四真諦　</p><p>從是名煖法即是意中生者。彼如是觀生善煖。於中當生無漏智火能燒一切行薪。問彼何行何境界。答行是十六行正觀四真諦。彼行是十六行境界。四真諦四行觀苦諦。此苦性劣從因緣生故無常。無常力所壞故苦。內離人故空。不自在故無我。四行觀習此習成相似果故因。行相續習。一切生死無窮可得故有。不相似事相續故緣。四行觀滅此滅覆一切患盡故滅。除一切煩惱火故止。勝一切法故妙。捨生死故離。四行觀道此道至非品故道。非顛倒故如。一切聖所履故跡。生死患轉出故乘。是謂彼行十六行境界。四真諦善根謂之煖法<p class='lg'>　彼起已成立　　生頂及于忍<br>　得世第一法　　依倚於一相　</p><p>彼起已成立生頂及于忍者。若已成煖法於中復於欲界生善根如頂。亦十六行觀四真諦。勝煖法故說頂。已增上頂生善根名為忍。亦十六行觀四真諦堪任故說忍。若忍已成立。得世第一法依倚於一相。一切世俗功德中。最勝生善根名世間第一法。開涅槃門故。於凡夫意中最勝故。說第一法。問以何等故說依倚於一相。答於凡夫意中。更無有比二功德。若有者彼亦應開涅槃門而不開。是故說依倚於一相。問彼幾行何緣何地所攝。答<p class='lg'>　彼行苦四行　　說攝依六地　</p><p>彼行苦者。彼即緣苦諦非餘四行者。謂行苦諦境界無常為首。所以者何。如初無漏心緣彼亦復爾。說攝依六地者。彼法攝於六地。未來禪中間禪根本四禪。非欲界不定界故。非無色界無見道故。問餘善根何地所攝。答<p class='lg'>　忍亦攝六地　　餘則依於七　</p><p>忍亦攝六地者。諦順忍六地所攝如世間第一法。餘則依於七者。煖及頂七地所攝。此六及欲界未除欲。欲界已除欲色界<p class='lg'>　世第一法次　　必興起法忍<br>　忍次生於智　　俱觀於下苦　</p><p>世第一法次必興起法忍者。世間第一法次第。生無漏法忍名苦法忍。彼未曾觀今觀時堪任故曰忍。是謂初無漏無礙道。忍次生於智者。彼次第生苦法智。同境界受真實性解脫道。問彼忍及智何緣。答俱觀於下苦。下苦者欲界苦彼同緣<p class='lg'>　上苦亦如是　　因滅道亦然<br>　是正觀諸法　　說十六淨心　</p><p>上苦亦如是者。上苦是色無色界苦。彼亦如是生忍無礙道智解脫道。苦未知忍及苦未知智。因者是習諦彼亦如是生四道。如苦習法忍。習法智習未知忍。習未知智。滅者滅亦如是生四道。滅法忍滅法智滅未知忍滅未知智。道亦然者。道亦如是生四道。道法忍。道法智道未知忍道未知智。是正觀諸法說十六淨心者。是見法。見法者。謂之正觀是見異名<p class='lg'>　從法行利根　　此在十五意<br>　從信行當知　　鈍見亦在中　</p><p>從法行利根此在十五意者。彼十五心頂若利根是說從法行。從信行當知鈍見亦在中者。即彼十五心頂若鈍根是說從信行<p class='lg'>　未離欲界欲　　趣向於始果<br>　捨六趣至二　　三向九無漏　</p><p>未離欲界欲趣向於始果者。彼從信行及從法行趣沙門果時。若未離欲俱趣須陀洹果。捨六趣至二者。欲界煩惱九種。微微微中微上。上中微中。中中上上微上中上上。彼若凡夫時已離六種。彼於後若趣證。是俱趣第二果。三向九無漏者。若已離九種是俱趣阿那含果<p class='lg'>　若至十六心　　是名住於果<br>　信解脫濡見　　見到說利見　</p><p>若至十六心是名住於果者。十六心名道未知智心相應。彼生已說住於果。未曾離欲界欲俱須陀洹。已曾離六品俱斯陀含。盡離九品俱阿那含。信解脫濡見見到說利見者。若彼趣時從信行鈍根是信解脫。若彼從法行利根是見到<p class='lg'>　未盡思惟斷　　極生生死七<br>　家家有三盡　　俱在道跡果　</p><p>未盡思惟斷極生生死七者。彼信解脫及見到未離欲界思惟所斷煩惱。是生生死七。彼有天上七生及人中。故說極生生死七。家家有三盡者。若三種盡上微上中上上是說家家。彼天上及人中。或生二家或生三家。後般涅槃故說家家。俱在道跡果者。極七有及家家當言俱住須陀洹<p class='lg'>　六盡一往來　　離八謂一種<br>　九滅盡不還　　已出欲污泥　</p><p>六盡一往來者。若有六種盡上三中三是斯陀含。彼餘一生天上一生。人中一往來已般涅槃。故說斯陀含。離八謂一種者。若八品盡是一種。彼餘唯一生無餘故說一種。九滅盡不還者。若一切九品盡是阿那含。彼不復來欲界故說阿那含。所以者何。已出欲污泥<p class='lg'>　如是九煩惱　　若在上八地<br>　彼雙道所滅　　世尊之所說　</p><p>如是九煩惱若在上八地者。如欲界九種煩惱煖煖至上。上上界亦如是。八地中梵世。光曜。遍淨。果實無量空處。無量識處。無所有處。非想非非想處。彼雙道所滅世尊之所說者。此一切煩惱欲界。及色無色界雙道所滅。以無礙道滅。解脫道得證。問此道為世俗。為無漏。答<p class='lg'>　有垢無垢道　　俱能離八地<br>　住中說身證　　謂獲滅盡定　</p><p>欲界地一。色界地四。無色界地三亦世俗道滅亦無漏。凡夫從世俗道尚得遠離。況復聖住中說身證。謂獲滅盡定者。住於八地無欲中。謂學得滅盡定是身證。所以者何。法似涅槃身所觸故說身證<p class='lg'>　金剛喻定次　　必逮得盡智<br>　生意我生盡　　離於一切漏　</p><p>金剛喻定次必逮得盡智者。金剛喻定名非想非非想處。離欲時第九無礙道最後學心。於中一切諸煩惱永盡無餘。一切聖行畢竟故。說金剛喻三摩提。此次第生盡智最初無學智。生意我生盡離於一切漏者。彼生定意我一切生盡。彼於爾時無著。解脫於一切漏。問無著幾種。答<p class='lg'>　無著有六種　　是從信生五<br>　逮得於二智　　當知時解脫　</p><p>無著有六種者。世尊說六無著。退法念法護法等住。必昇進不動法。於中若濡智及濡進。是得退具便退故說退法。煖智及煖進數數惡身。惡身已念壞故說念法。煖智而廣進。進力常自護心故說護法。中智及等進是不增不損等。住於中道故說等住。少利而廣進彼必得不動。故說必昇進利智。及廣進是始得不動故說不動。是從信生五逮得於二智者。於中五曾從信行彼有二智。盡智及無學等見。當知時解脫者。彼當知時解脫是求時。不能一切時隨所欲學善<p class='lg'>　不動法利根　　是不時解脫<br>　獲得於三智　　成就等解脫　</p><p>不動法利根是不時解脫者。謂一向利根是不動法。彼不時解脫能一切時。隨所欲學善不求時。獲得於三智者。彼有三智盡智無生智無學等見。成就等解脫者。謂此五無著時解脫。是成就等意解脫。謂不動法是成就不動解脫<p class='lg'>　慧解脫當知　　不得滅盡定<br>　唯有俱解脫　　成就滅盡定　</p><p>慧解脫當知不得滅盡定者。此六無著若不成就滅盡定。是說慧解脫是慧力解脫非定力。唯有俱解脫成就滅盡定者。此六無著若得滅盡定是說俱解脫。彼俱力解脫慧力及定力。已說賢聖。人法今當說<p class='lg'>　從信行諸法　　及從法行法<br>　聖道見諦道　　是盡同一相　</p><p>從信行法從法行法是說見道<p class='lg'>　於中諸根法　　是名未知根<br>　謂餘有學法　　佛說已知根　</p><p>於中諸根法是名未知根者。於見道法中謂根根數如心。及痛信首五根是未知根。謂餘有學法佛說已知根者。離見道學法諸餘學法中。即彼根說已知根<p class='lg'>　當知無知根　　在於無學中<br>　已得果便捨　　前道應當說　</p><p>當知無知根在於無學中者。無學法中即彼根說無知根。已得果便捨前道應當說者。此無漏法昇進得果時。捨無礙道所攝及解脫道<p class='lg'>　已盡為解脫　　得攝於一果<br>　不穢污第九　　滅盡應當說　</p><p>已盡為解脫得攝於一果者。無礙道至解脫道。於其中間得煩惱盡。但得果時一切煩惱。盡得一解脫果。不穢污第九滅盡應當說者。說諸煩惱九種道所滅。但不穢污第九無礙道一時斷不漸漸<p class='lg'>　若有相似名　　彼能獲不動<br>　無著及信脫　　彼同性增道　</p><p>若有相似名彼能獲不動者。謂無著不能一切得不動。性必昇進得彼是相似名。無著及信脫彼同性增道者。謂信解脫一向性必昇進。是增益諸根逮得見到非餘。問云何知漸漸見諦。答<p class='lg'>　建立功德惡　　次第見真諦　</p><p>非以見功德時見惡。亦不以見惡時見功德。亦非初總觀彼惡。亦非一時一切厭。亦非總功德諸功德亦非一時合。是以建立功德惡次第見真諦。問云何知有為無為果。答以無礙道力得有為無為果。無礙道力得有為果及無為果。是故以無礙道力。得有為無為果<p class='juan'>
阿毘曇心論卷第二</p>
</body></html>
