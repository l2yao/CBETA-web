<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T28 </TITLE>
</head>
<BODY>

<p class='juan'>
阿毘曇心論卷第四</p>
<p><span class='byline'>　　　　尊者法勝造</span><br><p><span class='byline'>　　　　晉太元元年僧伽提婆共惠遠於廬山譯</span><br><p><b>　　<A NAME="n313"></A>契經品第八</b><p>已說定品契經品今當說<p class='lg'>　一切智所說　　契經微妙義<br>　此吾今當說　　宜應善心聽　</p><p>雖有一切阿毘曇契經義。然諸契經應具分別今當說。世尊說三界欲界色界無色界。問此云何。答<p class='lg'>　欲界十居止　　色界說十七<br>　無色中有四　　三有亦復然　</p><p>欲界十居止者。此欲界十居止。地獄畜生餓鬼人。六欲天。四王天。三十三天。炎摩。兜師哆。化樂。他化自在。是眾生起欲想。此處所中若可得物盡望婬欲所有。是以說欲界。問色界云何。答色界說十七。色界說十七者。居梵身梵富樓光。少光無量光光曜。少淨無量淨遍淨。無罣礙受福果實。無想眾生不煩不熱善見善現色究竟。此處所不起欲想。但成極妙色。非男非女形是故色界。無色中有四者。無色界四。居無量空處。無量識處。無所有處。非想非非想處。此處所無色彼離色欲。是以說無色界。問世尊說三有欲有色有無色有。此云何。答三有亦復然謂前三界分別即是三有。問如世尊所說七識住。是云何。答<p class='lg'>　善趣是欲界　　及色界三地<br>　無色亦如是　　慧知諸識住　</p><p>此欲界中若趣善數。如人及六欲天。色界前三地無色前三地。初禪地上。二禪地三二禪地上。三禪地三三禪地上。四禪地九。於中前三地及無色前三地。是說七識住。何以故。不壞識故惡趣中苦痛壞故。不得立識住。第四禪無想定壞故。亦不得立識住。非想非非想處。滅盡定壞故。不得立識住。是故不說<p class='lg'>　第一有無想　　眾生居說九<br>　諸有漏四陰　　是說四識住　</p><p>第一有無想眾生居說九者。此七識住及無想眾生非想非非想處。是說九眾生居。於中眾生居止是故說眾生居。諸有漏四陰是說四識住者。有漏色痛想行。若識相續有此伴。是故說識住。問世尊說十二枝緣起。此亦應當說相。答<p class='lg'>　諸煩惱及業　　有體漸漸生<br>　是名說有枝　　眾生一切生　</p><p>於中煩惱是無明愛受名說業者。行及有名說體者。餘枝是一切眾生漸漸生依體立煩惱。煩惱所作業業所作體。是故十二種分別。問此枝為一時行為漸漸。答非一時。十二苦陰說十二枝。無明為首<p class='lg'>　彼是次第立　　受於生死中<br>　過去及未來　　處中說於八　</p><p>彼有枝次第立。於中前生時一切煩惱。共有及伴說無明。由此故造業。業造果是行。彼生種心是識。彼共生四陰相續是名色。於中所依眼為首。諸根是六入。根境界心和合是更樂。更樂所生受是痛。痛所著是愛。痛具所煩勞是受。彼所勞造業是有。於中更受果是生彼生中無量起災患是老死。如是此有枝一切生中。二攝過去世。二未來。八現在生中攝。問世尊說六界此云何。答<p class='lg'>　諸大謂有四　　及與有漏識<br>　亦色中間知　　是界說生本　</p><p>諸大謂有四及與有漏識亦色中間知者。四大地水火風有漏識及色中間可知。謂眼所受此六法說界。問以何等故於眾多法中說六界。答是界說生本。是六法生死之本。此中有士夫想。於中身地所生。水所潤火成熟除爛腐臭。風所起。空中間飲食。由風行出入識所立。此中起士夫想。是生死性故說界。問世尊說四聖諦此相云何。答<p class='lg'>　諸行若有果　　有漏是說苦<br>　若有因是習　　苦盡謂之滅　</p><p>諸行若有果有漏是說苦者。一切有漏從行因中生。亦作一切苦患。是故一切行說苦諦。若有因是習者。一切有漏行他因。是以一切行說習諦。如一女亦說母亦說女前後故。如是有漏行亦說苦諦亦說習諦。已生當生故。苦盡謂之滅者。一切有漏行滅休息止謂之滅諦<p class='lg'>　若有無漏行　　是說為道諦<br>　彼為二事故　　見著則知微　</p><p>若有無漏行是說為道諦者。一切無漏行說道諦。何以故。休息苦時盡是具故。問何以故說諦。答彼為二事故。二事說諦。自相真實非顛倒。及見彼得非顛倒意。問如前因後果。以何等故。世尊前說果後說因。答見著則知微。聖諦雖有前習後苦。先修道後得滅。但應前見苦諦後見習諦。如是應先見滅諦後見道諦。何以故。苦麤習細滅麤道細。是故世尊先說苦諦後說習諦。先說滅諦後說道諦。問世尊說四聖沙門果此幾種。答<p class='lg'>　聖果有六種　　最勝在九地<br>　第三在六地　　二俱依未來　</p><p>聖果有六種者。六種四沙門果無漏五陰及數緣滅。問四沙門果何地所攝。答最勝在九地。最勝是無著果。是九地所攝。根本四禪三無色未來及中間。第三在六地者。不還果六地所攝。具足四禪未來及中。非無色以無法智故。二俱依未來者。須陀洹果及斯陀含未來禪所攝。以未離欲故。問世尊說四道。苦非速通苦速通樂不速通樂速通此何相。答<p class='lg'>　從信行諸法　　無煩惱遲想<br>　從法行諸法　　無煩惱速想　</p><p>從信行諸法無煩惱遲想者。從信行無漏法是非速。鈍根輩所攝是遲。若受此當知信解脫時解脫。亦受同鈍根故。從法行諸法無煩惱速想者。從法行無漏法利根輩所攝是速。若受此當知見到不時解脫亦受同利根故<p class='lg'>　根本禪地中　　知假名樂想<br>　小及難得故　　餘皆是苦想　</p><p>根本禪地中知假名樂想者。根本四禪中利根及鈍根法說樂道。何以故。止觀導等故及樂行故。小及難得故餘皆是苦想者。餘地攝無漏是苦想。所以者何。以小故。未來禪中間禪止道小。無色中觀小。是故極苦一向難得及小故說苦。問世尊說四不壞淨。於佛不壞淨。於法僧聖戒不壞淨此云何。答<p class='lg'>　自覺聲聞法　　解脫亦餘因<br>　清淨無垢信　　聖戒及決定　</p><p>自覺聲聞法解脫亦餘因清淨無垢信者。自覺是佛。彼佛無著果所攝。無學功德是佛法。於此法若無漏信。是說於佛不壞淨。已取正證聲聞。彼學無學功德是說聲聞法。於此法若無漏信。是說於僧不壞淨。涅槃中無漏信及餘有為法。如苦諦習諦信。菩薩無漏功德信。學無學辟支佛法信。是說於法不壞淨。聖戒者無漏戒。是說於戒不壞淨。問以何等故不壞淨。一向無漏非有漏。答及決定此是決定。從正見中生故。無漏信無漏戒定無漏。有漏信者為不信所壞。有漏戒者為非戒所壞。是以不決定。無漏不壞至後生是以決定。故不壞淨一向無漏。問世尊說修定有四。有修定於現法中得樂居。有修定得知見。有修定分別慧。有修定得漏盡。此何相。答<p class='lg'>　初禪若有善　　說現法是樂<br>　若知於生死　　是說名知見　</p><p>初禪若有善說現法是樂者。淨及無漏初禪能得現法樂居。若知於生死是說名知見者。生死智通。是說修定知見共依五陰<p class='lg'>　慧分別當知　　求得諸功德<br>　金剛喻四禪　　是名為漏盡　</p><p>慧分別當知求得諸功德者。方便生功德名欲界戒。聞思修功德一切色無色界善法。一切無漏有為法。是一切修定分別慧。金剛喻四禪是名為漏盡者。金剛喻名最後學心共相應。共有第四禪所攝。是說修定漏盡。何義此如來自已說。問世尊說四如意足四正斷四意止。彼亦應當說相。答<p class='lg'>　善有為諸法　　求方便等起<br>　佛說如意足　　亦現正意斷　</p><p>善有為諸法求方便等起佛說如意足者。求方便等起如前修定分別慧。說是一切如意足。如意乘器故。亦現正意斷者。即此一切功德說正斷<p class='lg'>　彼亦是意止　　四聖種亦然<br>　謂有恩力生　　彼聖之所說　</p><p>彼亦是意止者。即此法亦說意止。問世尊說四聖種此云何。答四聖種亦然。即此法亦說四聖種。問何以故。此一切功德。說意止正斷如意足聖種。答謂有恩力生。彼聖之所說。此諸法謂定恩力生由定住。是故說如意足。精進恩力生故說正斷。念恩力生故說意止。少欲知足恩力生故說聖種。已共分別道品。自相今當說<p class='lg'>　淨信精進念　　喜慧及倚覺<br>　護思惟戒定　　是法謂道品　</p><p>此十法說道品非餘。於中信是信根信力精進是四正斷。精進根精進力精進覺枝正方便。念是念根念力念覺枝正念。喜是喜覺枝。慧是四意止慧根慧力。擇法覺枝正見。倚是倚覺枝。護是護覺枝。思惟是正志。戒是正語正業正命。定是四如意足定根定力定覺枝正定。問何以此法如是多種分別。答<p class='lg'>　處方便一意　　濡鈍及利根<br>　見道思惟道　　佛說三十七　</p><p>處者。正念立緣中故說意止。方便者。正方便故說正斷。一意者。立一意故說如意足。濡鈍意得故說根。利根者。利根意得故說力。見道者。見道得故說道支。思惟道者。思惟道得故說覺支。是謂分別事故。佛說三十七。此十法事故佛說三十七。問此道品何地所攝。答<p class='lg'>　禪第二未來　　是說三十六<br>　三四三十五　　中間禪亦然　</p><p>禪第二未來是說三十六者。第二禪無正志未來禪無喜覺枝。餘有三四三十五。中間禪亦然者。第三第四禪中間禪。無喜覺枝無正志餘有<p class='lg'>　第一說一切　　三空三十一<br>　最上二十一　　欲界二十二　</p><p>第一說一切者。初禪具有三十七。三空三十一者。三空中有三十一。喜正志正語正業正命身意止彼中無餘有。最上二十一者。非想非非想處。無七覺八道及身意止。欲界二十二者。除覺枝道枝餘有。問世尊說四食揣食更樂食意思食識食。是何想。答<p class='lg'>　諸食中揣食　　是欲界三種<br>　識思及更樂　　是食謂有漏　</p><p>諸食中揣食是欲界三種者。欲界揣食三種香味細滑。除飢渴故說食。識思及更樂是食謂有漏者。有漏識有漏思有漏更樂。是說食有何義。後生相續不斷故說食。問世尊說三三摩提空無願無相。此三摩提云何行幾行。答<p class='lg'>　無願有十行　　二行是空定<br>　聖行中四行　　說是無想定　</p><p>無願有十行者。無願三摩提行十行。無常行苦行習諦四行道諦四行。二行是空定者。空三摩提二行空及無我行。聖行中四行說是無想定者。無想三摩提滅諦四行。問世尊說四顛倒。於無常有常想心顛倒想顛倒見顛倒。苦有樂想不淨有淨想非我有我想。心顛倒想顛倒見顛倒。此何見斷為何性。答<p class='lg'>　曉了見苦斷　　四種是顛倒<br>　三見性所有　　捨見正見說　</p><p>曉了見苦斷四種是顛倒者。一切四顛倒見苦斷以行苦處故。三見性所有捨見正見說者。顛倒是見性三見中最上即是說顛倒。身見是說我見我是我見故。邊見見有常及斷。見盜不淨見淨彼一切行苦處。及見性所有心想見作亂故。說心顛倒想顛倒見顛倒。但非性顛倒。問世尊說多見六十二首。是何見所攝。答一切見是五見所攝。身見為首。問云何知。答<p class='lg'>　誹謗於真實　　此說為邪見<br>　非實而見實　　是二見及智　</p><p>誹謗於真實此說為邪見者。謂見誹謗真實法無。此如說無施無齊無說。如是一切說邪見。非實而見實是二見及智者。五陰中不真實我見。我觀有是實見說身見。非真實樂淨觀有樂淨。是見見盜及餘邪智思惟所斷。如夜有見。謂是賊。如豎木人像<p class='lg'>　淨見謂戒盜　　是非因見因<br>　受邊說此見　　依斷滅有常　</p><p>淨見謂戒盜是非因見因者。謂法於法非因見是因。此見是戒盜。如苦行至解脫。受邊說此見依斷滅有常者。謂見無常事見常。是謂有常見。謂因緣相續不識已見斷。是謂斷見謂之受邊見<p class='lg'>　建立諸誹謗　　因依於二邊<br>　若有事轉行　　是正見應斷　</p><p>建立諸誹謗者。說邪見。彼若誹謗苦是見苦斷。若誹謗習是見習斷。若誹謗滅是見滅斷。若誹謗道是見道斷。身見建立於苦我是我是見苦斷。見盜建立苦為樂是見苦斷。若習是見習斷。若滅是見滅斷。不受正法是故見滅斷道亦復然。戒盜若行有漏處是見苦斷。若行無漏處是見道斷。見斷滅計常是亦見苦斷。現五陰受斷滅計常非不現。此中分別一切諸見。問世尊說二十二根。此云何。答<p class='lg'>　諸界在於內　　身三及命根<br>　是根生死依　　聖人之所說　</p><p>諸界在於內者。眼耳鼻舌意。身三者。身根三種身根男根女根。及命根者。命根第九。是根生死依聖人之所說者。此九根生死依故。說根眾生是生死想<p class='lg'>　從痛諸煩惱　　信首依清淨<br>　九根謂無漏　　是三依於道　</p><p>從痛諸煩惱者。樂根苦根喜根憂根護根。是諸痛從此諸煩惱故說根。信首依清淨者。信根精進念定慧根。依此解脫故說根。九根謂無漏是三依於道者。信首五根三痛及意根。是若無漏依道故說根。謂從信行法行道所攝是未知根。謂思惟道所攝是已知根。謂無學道所攝是無知根。問此中幾欲界繫。幾色界繫。幾無色界繫。答<p class='lg'>　欲界四善八　　色種性有七<br>　諸心數者十　　一心慧所說　</p><p>欲界四者男根女根苦根憂根。是一向欲界繫。餘如界品說。善八者。信首五根及三無漏。色種性有七者。色根有七五色根男根女根餘者非色。問幾性心幾性心數幾非性心非性心數。答諸心數者。十信首五根及五痛。一心慧所說者。意根是餘根非性心非性心數。問幾有報幾無報。答<p class='lg'>　一及十有報　　是慧之所說<br>　十三中是報　　見實者分別　</p><p>一者憂根一定有報。一向善不善故。現在方便起是不從報生。非威儀非工巧。是以非無記故一向有報。及十有報是慧之所說者。信首五根謂有漏是有報。謂無漏是無報。意根及三痛謂無記及無漏是無報。餘善不善是有報。苦根謂無記是無報餘有報。問幾是報幾非是報。答十三中是報。見實者分別十三根中。或性是報或非色根。七命根意根及四痛無記法者。善不善中生故報。問生時幾根最初得報。答<p class='lg'>　二或六七八　　謂初時可得<br>　欲中有報相　　亦六及上一　</p><p>二或六七八謂初時可得者。謂漸漸成根。如卵生濕生胎生。是最初時二根生身根及命根。化生無形得六根。五色根及命根。一形七二形八。欲中有報想者。此說是一向欲界眾生。亦六及上一者。色界最初得六根。無色一根。彼爾時一向穢污心。是以一向穢污得心心數法非報。問命終時幾根最後捨。答<p class='lg'>　四捨八與九　　或復捨於十<br>　死時漸漸滅　　善捨各增五　</p><p>四捨八與九或復捨於十死時漸漸滅者。無記心漸命終時。最後捨四根身意命護根。無形一時無記心命終捨八根。一形九二形十。善捨各增五者。即彼善心加增信首五根。如是色無色界隨根可得亦如是。問幾見斷幾思惟斷幾無斷。答<p class='lg'>　二斷無斷四　　二種根有六<br>　三微妙不斷　　謂餘思惟斷　</p><p>二斷無斷四者。四根見斷思惟斷無斷意根及三痛。二種根有六者。信首五根及憂根。三微妙不斷者。三無漏是不斷。謂餘思惟斷者。九根思惟斷命根八及苦根。已說諸經門今當說。問世尊說六識。眼識耳鼻舌身意識此識識何法。答<p class='lg'>　若取諸根義　　是五種心界<br>　受一切諸法　　是謂意識界　</p><p>若取諸根義是五種心界者。義名五種色是五識識。眼識識色乃至身識識細滑。受一切諸法是謂意識界者。意識識一切諸法。此境界一切諸法。問有十法欲界相應不相應。色界相應不相應。無色界相應不相應。有為無漏相應不相應。無為二種善及無記。此中應分別智。一一智境界幾法。答<p class='lg'>　五法應當知　　法智之境界<br>　未知智為七　　他心境界三　</p><p>五法應當知法智之境界者。五法法智境界欲界相應不相應。無漏相應不相應無為善。未知智為七者。未知智境界七法。色無色界及無漏相應不相應無為善。他心境界三者。他心智境界三法欲色及無漏相應<p class='lg'>　有漏智有十　　因果境界六<br>　解脫智一法　　道二謂餘九　</p><p>有漏智有十者。有漏智是等智。彼一切十法境界一切法境界故。因果境界六者。苦智及習智是境界六法。三界相應不相應。解脫智一法者。滅智境界一法唯無為善。道二者。道智境界二法。有為無漏相應不相應。謂餘九者。餘盡智無生智是境界九法。除其無為無記是謂智解<p class='lg'>　自地煩惱定　　所使於自地<br>　一切遍是種　　隨在於彼類　</p><p>自地煩惱定所使於自地者。欲界諸煩惱所使於欲界。梵世諸煩惱所使於梵世。如是至非想非非想處盡當知。一切遍是種隨在於彼類者。通一切遍不通一切遍。諸煩惱所使隨種通一切遍亦他種。如身見見苦斷。此中苦諦所斷一切使所使。及見習斷通一切。如是至命根思惟斷。此思惟所斷一切所使及通一切<p class='lg'>　三界煩惱定　　定在於三界<br>　二界應當知　　一界亦復然　</p><p>三界煩惱定定在於三界者。謂法三界所攝是定在於三界。此中三界一切使所使。如意根定在三界。此中一切使所使。二界應當知者。謂法二界所攝是定於二界。此中二界一切使所使。隨界可得。如覺觀定在欲色界。此中欲色界一切使所使。一界亦復然者。謂法定在一界。此中一界一切使所使如憂根。定在欲界一切使所使<p class='lg'>　此佛說契經　　顯示於諸法<br>　識智及諸使　　分別此三門　</p><p>此佛契經中。若說諸法是三門應分別。識門智門使門。如欲有中五根義是六識識。色界四識除鼻識舌識。相應不相應故七智知。五種故欲色界使所使<p><b>　　<A NAME="n314"></A>雜品第九</b><p>已說契經品雜品今當說<p class='lg'>　已說隨相應　　一一分別法<br>　於上眾雜義　　今略說善聽<br>　有緣亦相應　　有行或與依<br>　心及心數法　　是同一義說　</p><p>心及心數法此名差別。一切行一緣是故說有緣。更互相應故說相應。境界行故說行。由依生故說依<p class='lg'>　從緣生亦因　　有因及有為<br>　說處有道路　　有果應當知　</p><p>有為法中此名差別。由依緣故說緣。生他故說因。由依因故說有因。由依造有故說有為。多方便善顯現故說處。依過去未來現在道路故說道路。有轉成果故說有果<p class='lg'>　有惡亦隱沒　　穢污下賤黑<br>　善有為及習　　亦復名修學　</p><p>有惡亦隱沒穢污下賤黑者。不善及隱沒無記法此名差別。不可說輩中立故說有惡。煩惱所覆故說隱沒。煩惱垢污故說穢污。凡鄙故說下賤。無智闇亂故說黑。善有為及習者。善有為法此名差別。慧中生故說善行時。能得功德及可行故說習及修。已說心相應行。心不相應行今當說<p class='lg'>　無思想二定　　亦眾生種類<br>　句身味名身　　命根與法得<br>　凡夫性所有　　及諸法四相<br>　非色不相應　　說是有為行　</p><p>無思想者。生無想天心心數法不起。二定者。無想定滅盡定。無想定名厭於生死解脫想。由第四禪心相續一時斷。滅盡定名厭於勞務息止想。由非想非非想心相續一時斷。亦眾生種類者。生處已生於此處眾生依及心相似。句者名會所說如所行非常謂興衰法味者句會事。廣說如偈及契經。名者字會說義如說常命根者。根及大等相續不斷。得者成就諸法不捨。凡夫性者。未取正證離聖法是凡夫性。所有四相者。生住老無常。非色者。此一切諸法如上所說。非色非色所攝。不相應者無緣故。說是有為行者。有為造故說有為行。問此中幾善幾不善幾無記。答<p class='lg'>　善二三種五　　七應是無記<br>　二在色當知　　一在無色地　</p><p>善二者。無想定滅盡定。三種五者。得生老住無常。善中善不善中不善無記中無記。七應是無記者。七無記無想天眾生種類。句味名命凡夫性所有。問此中幾欲界繫幾色界繫幾無色界繫。答二在色。當知一在無色地。二在色當知者。無想定及無想天是色界。一在無色地者。滅盡定在無色界<p class='lg'>　二界說於三　　謂餘在三界<br>　有漏無漏五　　其餘定有漏　</p><p>二界說於三者。句味名亦在欲界亦在色界。非無色界離言語故。謂餘在三界者。眾生種類命得凡夫性所有。及四相通在三界。問此中幾有漏幾無漏。答曰。有漏無漏五其餘定有漏五者。得生老住無常。在有漏中有漏。在無漏中無漏。其餘定有漏者。謂餘一切定有漏。問此離聖法假名凡夫三界中無記。此云何捨云何斷。答<p class='lg'>　初無漏心中　　聖不成就捨<br>　凡夫流諸界　　離欲時滅盡　</p><p>初無漏心中聖不成就捨者。第一無漏心中得聖法時得不成就捨。凡夫流諸界者。流諸界時謂處所命終此處所捨。謂處所生彼處所得無記故。離欲時滅盡者。謂地凡夫所有。若此地離欲爾時得滅凡夫性。已說心不相應行。無為今當說。三無為法數緣滅非數緣及虛空。於中數緣滅者解脫諸煩惱。依於數緣滅有漏法離煩惱解脫。數緣力智力計挍事有而無。是名數緣滅。無罣礙之相是名曰虛空。謂不障礙色是虛空<p class='lg'>　諸法眾緣起　　亦從依與緣<br>　不具以不生　　此滅非是明　</p><p>一切有為法從眾緣而生無緣則不生。如眼識依眼依色依空依明依地依寂然。若此一切共和者便得生。若餘不具便不得生。如眼時眠一切時生。爾時是餘事不具眼識不得生。若彼眼識應當生而不生。眼生已終不復更生離此緣故。是有未來不復當生。彼起具差違不和是非數緣滅。如是一切行盡當知。已說無為因今當說。問有為法說是因。此中云何因為誰因。答<p class='lg'>　前因相似增　　或俱依倚生<br>　二因及一緣　　一向已生說　</p><p>前因相似增者。前生法後生相似因轉增。如濡善於自地濡善因。及中因上因中於中因。及上因上唯上因。行法時有住有增終不減。以是故非為濡因。或俱依倚生者。或因俱生如相應因及共有因。二因及一緣一向已生說者。自然因已生當言因。非不生前者後因。未生者無前後。若為有者應隨時生不從因。但不爾是故不有一切。遍因亦如是及次第緣。問謂此報者為是眾生數為非眾生數。答報是眾生數報者眾生。數法中。說非不眾生數。所以者何。眾生數者不共有。非眾生數共有是故非報。問是果法云何。答有為解脫果。一切有為法性果。所有由因緣故無為解脫亦應說道果。問有緣法云何行緣。答有緣者共俱有緣法是相應是共俱一緣中行不別。問何處行。答行於他境界。他境界中行非自性。離自行及緣差別故。問心心數法為有處所為無處所。答無處所。所以者何。普因故普因生心心數法。因二眼生一識。若有住處者應住一眼中一識故。若爾者第二眼不應見色而見。是故非一眼中住。如是一切盡知。若如是者。以是故無住處。問世尊說心解脫云何。心解脫為過去為未來為現在。答生時而解脫道生時解脫。所以者何。道生時諸煩惱滅。是故生時解脫。問道生時斷煩惱為不。答<p class='lg'>　道滅時滅結　　明慧之所說　</p><p>道滅時斷諸煩惱非生時。所以者何。道生時是未來。未來道者不能行事。以是故無礙道滅時斷煩惱。解脫道生時解脫。問世尊說有愛無有愛。有愛幾種無有幾種。答<p class='lg'>　有愛有五種　　無有獨一相　</p><p>有愛有五種。有愛名於生不生物。若愛是名有愛。此五種有苦斷見習滅道斷及思惟斷。無有獨一相者。無有愛名已見斷。樂於斷是名無有愛。此一向思惟斷。所以者何。從見愛思惟斷。此是不轉行相續中。愛非愛見是故思惟斷。問世尊說三界斷界無欲界滅界此何相。答<p class='lg'>　愛處餘煩惱　　滅盡是三界　</p><p>愛斷是無欲界。處斷是滅界。餘煩惱斷是斷界。問十心欲界。善穢污無記色界。善穢污無記無色界。善穢污無記及無漏。此心幾穢污心中可得。幾善心中可得。幾無記心中。答<p class='lg'>　穢污心得十　　正覺之所說<br>　善心中得六　　無記即無記　</p><p>穢污心得十正覺之所說者。穢污心中得一切十心界。及地來還時三界善穢污及無記。此心一切得退時得無漏。善心中得六者。善心中得六心。欲界善求學得及身口行。亦變化心無記。色界善變化心無記。無色界善心及無漏。無記即無記者。無記心唯無記以劣故。問前已說道品十法。此中幾根性所有。幾非根。答<p class='lg'>　道品有六法　　當知是為根　</p><p>此中六法根性。所有信首五根及喜餘者非根所有。問諸法為自性相應。為他性。答<p class='lg'>　相應於諸法　　是說謂為他　</p><p>諸法他性相應不自性。非為自性於自性伴。問若此解脫當云何。答<p class='lg'>　緣中解於縛　　大仙人所說　</p><p>諸煩惱於緣中愚即彼不起愚。緣中縛即於中解。不可以相應解相應。所以者何。以空故。問若斷即是解脫為異。答如是若解脫者即是斷。問頗斷非解脫不。答有。或斷已故縛。見道及思惟。苦智已生習智未生。見苦所斷煩惱斷。而見習所斷煩惱縛。如是思惟所斷一切種。更互相緣故。問見四真諦云何得不壞淨。答<p class='lg'>　二解於三諦　　四由見正道<br>　興起清淨信　　修習於二世　</p><p>二解於三諦者。觀苦習滅得於法不壞淨。苦智習滅相應信。是名不壞淨得是及聖戒。四由見正道興起清淨信者。見道時具得四。問幾世修。答修習於二世。諸法修於二世。現在修行未來者得修。問心共行法云何。答<p class='lg'>　一切心數法　　說是心共行<br>　此相及餘法　　作亦應當知　</p><p>一切心數法說是心共行者。一切心數法說心共行心近故。此相者。此心有四相生住老無常。亦心近故。及餘法者。餘心數法相亦心共行。作亦應當知者。無教戒如前說。問斷法云何。答斷諸有漏法。一切有漏法斷雜惡故。問知法云何。答知及諸無垢有漏及無漏。是一切知法一切智境界故。問遠法云何。答過去未來是說遠不辦事故。問近法云何。答餘說近。現在近辦事故。無為近速得故。問定法云何。答<p class='lg'>　無間無救業　　及諸無漏行<br>　慧者說是定　</p><p>五無間業是定必至地獄故。無漏行亦是定必至解脫果故餘不定。問見處云何。答見處必有漏一切有漏法見處五見處所故。問若成就根是成就幾根。答<p class='lg'>　說有十九根　　謂成就極多<br>　少成就極八　　曉了根所說　</p><p>說有十九根。謂成就極多者。十九根成就極多如二形。及具根者未離欲見諦。少成就極八曉了根所說者。成就八根如不具身根斷善根。及生無色中凡夫。問幾種更樂。答五種<p class='lg'>　增有對無明　　處中明更樂<br>　聖道俱有二　　能興起成果　</p><p>意識相應更樂是說增更樂。五識相應更樂是謂有對更樂。穢污更樂是說無明更樂。無漏更樂是說明更樂。有漏非穢污更樂。是說非明非無明更樂。問何等道德果為無礙道為解脫道。答聖道俱有二能興起成果。二道共得果。一者解縛。二者得解脫。此二道成果。問無著住何心般涅槃。答無著心中得無為涅槃。無著一切事無所作無為無所求住。從報心中便般涅槃。問幾有。答<p class='lg'>　生有及死有　　根本亦復中　</p><p>生有者。始生時陰是謂生有。死有者死時陰是謂死有。根本有者。除生有及死有。於其中間陰是謂根本有。中有者。有所至陰是謂中有。問說有厭有離欲。云何厭云何離欲。答<p class='lg'>　諸智在苦因　　此忍修於厭<br>　滅欲得無欲　　說普在四中　</p><p>諸智在苦因此忍修於厭者。若智及忍緣苦習。是說厭行厭處故。滅欲得無欲。說普在四中者。四諦中智及忍說離欲能斷欲故<p><b>　　<A NAME="n315"></A>論品第十</b><p class='lg'>　威儀不威儀　　若離復獲得<br>　不由此致勝　　能決定者答　</p><p>答有從無色生色<p class='lg'>　頗得聖果時　　一切離諸惡<br>　有為淨善法　　得已而不修　</p><p>答有退時得過去<p class='lg'>　道者興起時　　未遠離諸惡<br>　解脫時離惡　　願答已必定　</p><p>答有謂當來願<p class='lg'>　頗光曜煩惱　　興起於定時<br>　清淨初禪中　　獲得墮衰退　</p><p>答有無著果修及勳修<p class='lg'>　頗見諦道中　　逮得諸善法<br>　是法亦有緣　　聖者不見緣　</p><p>答有欲界中修行等智<p class='lg'>　頗慧有漏果　　遠離淨功德<br>　不離從於意　　此亦是彼果　</p><p>答有欲界變化心<p class='lg'>　頗住無礙道　　成就於諸滅<br>　諸煩惱從彼　　非如無漏見　</p><p>答有修學諸道時<p class='lg'>　頗結不解脫　　無垢者獲得<br>　而不斷煩惱　　謂此無垢盡　</p><p>答有從光曜中生梵天時<p class='lg'>　頗無漏淨地　　未曾得已得<br>　不離欲非退　　不依於見道　</p><p>答有離色欲取證時。得無漏無色思惟道<p class='lg'>　頗未得諸法　　而逮得此法<br>　不捨彼不得　　若能知者答　</p><p>答有餘初無漏心品。得餘無漏功德。捨凡夫事餘者一切不得<p class='juan'>
阿毘曇心論卷第四</p>
</body></html>
