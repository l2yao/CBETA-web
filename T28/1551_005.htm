<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T28 </TITLE>
</head>
<BODY>

<p class='juan'>
阿毘曇心論經卷第五<p><span class='byline'>　　　　法勝論大德優波扇多釋</span><br><p><span class='byline'>　　　　高齊天竺三藏那連提耶舍譯(六卷成部)</span><br><p><b>　　<A NAME="n331"></A>定品之二(別譯)</b></p>
<p>已說功德自性。亦說有漏無漏。成就今當說<p class='lg'>　當知未離欲　　成就味相應<br>　離下未至上　　<span class='corr'>成</span>就淨諸定　</p><p>當知未離欲成就味相應者。若人若此地未離欲。成就此地味相應。離下未至上成就淨諸定者。離欲界欲未生第二禪等中梵世。若離欲若不離欲。成就淨初禪。及彼地餘善功德<p class='lg'>　住上應當知　　成就下無漏<br>　方便生功德　　當知非離欲　</p><p>住上應當知成就下無漏者。聖人生梵世上。成就無漏初禪及餘無漏。三昧神通及智等諸功德。彼地有漏功德生處縛。無漏斷縛。是故離生處捨有漏非無漏。如是一切地隨其義說。方便生功德當知非離欲者。已說離下地欲成就諸功德。當知說得成就不現在前。方便現在前者彼非離欲。方便得者如天眼耳。彼無記故。無漏淨味相應不攝。是故得彼三種禪時不得滅盡。是滅盡定者方便故。彼得現前二十三種正受。八味相應八淨七無漏。問曰。彼中一一幾種因。答曰<p class='lg'>　所謂無漏定　　一一七種因<br>　味淨相應禪　　當知因有一　</p><p>所謂無漏定一一七種因者。一一無漏七種無漏中。自分因中因自地者。亦相應共生因。味淨相應禪當知因有一者。味相應初禪味相應初禪因非餘。初禪因不相似故。非餘地穢污因行相違故。非穢污行相違亦非自分。如是淨初禪淨初禪因。非穢污非無漏。何以故。不相似故。非餘地淨因自地果報故及自地係縛故。如是一切。問曰。一一次第生幾種。答曰<p class='lg'>　無漏禪無色　　逆順超次第<br>　次第生六種　　當知乃至十　</p><p>無漏初禪次第生六種。自地淨及無漏。如是第二第三禪如是超越正受。無漏無所有處次第生七。自地二下地四上地一。無漏第二禪次第生八。自地二初禪地二上地四。無漏無邊識處次第生九。自地二下地四上地三。餘無漏次第生十。自地二下地四上地四<p class='lg'>　或六至十一　　謂淨次第生<br>　從二乃至十　　當知說有味　</p><p>或六至十一。謂淨次第生者。淨非想非非想處次第生六。自地味相應及淨下地四。淨及無漏非味相應。離欲故。淨初禪次第生七。自地三上地四。淨及無漏淨不用處次第生八。自地三上地一下地四。淨第二禪次第生九。無邊識處次第生十。餘十一。如是一切當知正受時如是說非死時。是故彼中上下地味相應不攝生。得淨次第上下味相應生。從二乃至十當知說有味者。味相應初禪次第生二。自地味相應及淨。彼此不相違故。有頂味相應次第生十。正受味三自地二。及下地淨自地煩惱所惱故。依不用處地淨以自救護。如是一切地下地淨三。及死時上地退下地一切味相應。問曰。前說正受。煩惱今當說。答曰。淨次第正受煩惱說味相應。及受生煩惱。何以故。煩惱力生非定力。是故此中說一切煩惱淨必定定力。是故說共正受煩惱。問曰。彼中一一緣幾種。答曰<p class='lg'>　淨及無漏禪　　一切地中轉<br>　自地有漏法　　味相應所緣　</p><p>淨及無漏禪一切地中轉者。淨及無漏禪緣一切地一切事。自地有漏法味相應所緣者。味相應禪緣自地味相應。及淨非無漏。何以故。非無漏緣。有愛亦非愛他地<p class='lg'>　無色則不行　　於下有漏事<br>　若根本彼善　　穢污如味禪　</p><p>無色則不行於下有漏事者。無色正受不緣下地有漏法。何以故。下地不寂滅故。亦緣下地無漏。如比智分。問曰。一切有漏不緣下地耶。答曰。不爾。若根本彼善。若根本無色淨及無漏。彼緣自地及上地不緣下地。未來禪若緣下地。彼於下地麤想緣厭離穢污。如味禪者如味相應禪說。無色穢污亦如是<p class='lg'>　色界若有餘　　無量等功德<br>　彼欲界境界　　世尊之所說　</p><p>若色界功德。謂四無量一切處。等彼緣欲界。何以故。除神通說無量等。彼五神通緣欲色界。問曰。如前說熏禪中修智。彼云何熏。答曰<p class='lg'>　若能熏諸禪　　是依第四禪<br>　三地愛盡故　　淨居唯廣果　</p><p>若能熏諸禪是依第四禪者。得第四禪能熏禪非餘。彼人數數入無漏四禪起無漏。數數入有漏禪復還入無漏。還入有漏漸略乃至住二剎那。如是方便若一無漏心若一有漏心。是時一念有漏一念無漏。二念一有漏一無漏。是說成就。問曰。此何處得果。答曰。淨居天中。何以故。三地愛盡故。淨居唯廣果。若得第四禪離三地愛。是故此得第四禪人。淨居廣果中凡夫共修熏禪。不與凡夫共。五種者。下中上上中上上。彼如是五種不廣天無熱天善見天善現天及色究竟天。是故彼中得果。問曰。如前說七種願智是云何。答曰<p class='lg'>　無著不動法　　得一切正受<br>　彼三昧智力　　能起頂四禪　</p><p>彼人煩惱不能逼惱心相續故一切正受力心相續生故得三功德。謂願智無諍及無礙。彼願智者。若欲知過去未來現在及無為。彼時願智邊際。住第四禪正受能知。無諍名於他相續中。煩惱諍不欲起。此人他相續中。不起煩惱諍。無礙名如前說。問曰。願智何地攝。答曰<p class='lg'>　三地有願智　　無諍五地中<br>　二地法辭辯　　二辯依九地　</p><p>三地有願智者。第四禪初禪及欲界。決定第四禪中得。欲界唯人中能起欲界。梵世相應心記起言說心。彼處有。是故說三地。無諍五地中者。根本四禪及欲界。此決定於四禪中得。人中能起非餘處。二地法辭辯者。法辯欲界梵世。此五地根本四禪及欲界。此但名緣言從名轉。是故起語言道。有覺觀處說辭辯。欲界及梵世。何以故。言語緣故。二辯依九地者。義辯樂說辯。欲界四禪中及四無色定。未來中間禪根本初禪攝。問曰。云何得此正受。答曰<p class='lg'>　離欲及受生　　而得於淨禪<br>　穢污退及生　　無漏唯離欲　</p><p>離欲及受生而得於淨禪者。淨初禪二時得。離欲時得及上地沒生梵世。彼地過捨。如是一切。穢污退及生者。味相應禪退上得下。或第二禪中若欲界纏若梵世纏退。爾時得味相應初禪生得者。如上地沒生欲界及梵世。爾時得味相應。初禪如是一切。無漏唯離欲者。無漏禪離欲得。謂聖人離欲界欲。彼得無漏初禪。昔所未得故得。如是一切。問曰。此功德何者能除煩惱。答曰<p class='lg'>　無漏除煩惱　　正受中間者<br>　一切定中間　　相應於捨根　</p><p>無漏除煩惱者。無漏禪無色除煩惱非世俗。問曰。何故世俗不斷煩惱。答曰。同一係縛故。世俗共煩惱一縛。是故自地煩惱不能斷。如人被反縛不能自解。若彼對治及斷中生。問曰。一切世俗不能斷煩惱耶。答曰。有世俗能斷煩惱。問曰。何者是。答曰。正受中間者。謂未來禪猶未得根本禪。若作方便得離下地欲。彼初禪未來有漏無漏。餘未來一向有漏。為根本禪無色正受。是故說世俗不斷煩惱。問曰。此近禪何處。答曰。一切定中間相應於捨根。一切正受中捨根相應。未得所求故不生喜。問曰。雖說神足境界智證神通。未說幾種變化心今當說。答曰。十四欲界初禪果。初禪地初禪果。欲界二禪果。初禪地二禪果。二禪地二禪果。乃至第四禪亦如是。問曰。彼誰成就。答曰<p class='lg'>　下地變化心　　成就彼種果<br>　隨彼識相應　　彼上地成就　</p><p>下地變化心成就彼種果者。若人成就禪。是人成就彼果下地變化心。如得初禪是初禪地欲界中初禪果。成就如是一切應當知。問曰。汝先說第二禪等無五識身。若生於上若欲見聞。彼云何見聞。答曰。梵世識現前。問曰。何故上地無此識。答曰。無覺觀故。問曰。彼幾時成就。答曰。隨彼識相應。彼上地成就。乃至彼識相應爾時成就。或眼識或耳識或身識。隨爾時現在前爾時成就。此識滅時名捨。何以故。係屬根故<p><b>　　<A NAME="n332"></A>修多羅品第八</b><p>一切智口所說最深微細義。此餘我今當說<p class='lg'>　一切智口說　　甚深微細義<br>　我今說少分　　修多羅諦聽　</p><p>問曰。如佛說三界。彼何者是。答曰<p class='lg'>　欲界十居處　　色界說十七<br>　無色界有四　　決定唯彼有　</p><p>欲界十居處者。謂地獄畜生餓鬼人六欲界天。種類此十居處。當知說欲界。此眾生有欲想轉。若此處具足彼一切愛欲相應。是故說欲界。色界說十七者。梵身梵富樓。少光無量光光曜。少淨無量淨遍淨。無蔭福生大果無想眾生。不廣不熱善見善現色究竟。此十七居處說色界。此居處欲想不轉。彼極大色非男女相。是故說色界。無色界有四者。無色界有四居處。無邊虛空處。無邊識處。無所有處。非想非非想處。此居處中色不生。何以故。離色欲故。又次第滅故。若無色中生色者。便無次第滅。然有次第滅。若無者。應色中生欲過。是故無色中不生色。是故說無色。問曰。如佛說三有。欲有色有無色有。此云何。答曰。決定唯彼有。前所說界此即是有。問曰。如世尊說七識住。彼何者是。答曰<p class='lg'>　善趣是欲界　　及色界三地<br>　無色亦三地　　當知為識住　</p><p>欲界善趣數。謂人天。色界前三地。無色界前三地。此七地說識住處。問曰。何故三惡道第四禪有頂不說識住耶。答曰。若地為見斷修斷。若不斷生識彼說識住。三惡趣中無不斷事。第四禪中無想眾生。及淨居天。無見斷事。是故第四禪不攝。有頂一向有漏。若識樂住說識住。三惡道中識不樂住。何以故。苦逼迫故。淨居天向涅槃故識不樂住。無想眾生亦一向無心。是故第四禪不攝。有頂行不捷利。是故彼亦不攝。三種眾生或樂境界樂樂樂想。彼中樂境界眾生人及欲界天。樂樂三禪地樂想三無色。是故彼說識住。問曰。九眾生居云何。答曰<p class='lg'>　有頂及無想　　是說眾生居<br>　四種有漏陰　　當知識住處　</p><p>有頂及無想是說眾生居者。前說七識住。及無想天有頂。此說九眾生居。問曰。何故惡道無想眾生外。第四禪不說眾生居耶。答曰。隨何處樂住不欲去。彼處名眾生居。惡道中無此二。廣果中雖欲樂住亦欲樂去。問曰。如佛說四識住。彼云何。答曰。四種有漏陰。當知識住處。有漏色受想行。是名陰說識住。取俱識生住執著長養故名識住。是故無漏非識住。彼壞有故。彼亦非取和合識住處。問曰。何故識非識住處。答曰。彼因由不成。如王道王非是道。無住分俱生識名住處。三和合名住處。此識非如是。問曰。無有他識現前緣耶。答曰。自和合不生故。彼亦不成就彼。亦眾生數非眾生數。問曰。云何外識。住處事作。答曰。和合俱生依緣住多故無過。彼亦緣住彼自分地界非他分地界。問曰。如世尊說十二緣起。彼有何相。答曰<p class='lg'>　諸煩惱及業　　有事次第生<br>　當知是有支　　眾生一切生　</p><p>無明愛取是煩惱。行及有是業。餘支是事。如是此煩惱業事。彼彼生中次第起故說緣起支。彼中煩惱依事。煩惱作業業作事。如是<p class='lg'>　彼諸分建立　　謂眾生受生<br>　過去及未來　　中間當知八　</p><p>彼諸分建立謂眾生受生者。此分差別說十二支。問曰。此云何。答曰。過去及未來中間當知八。於中無明者過去煩惱。行者過去業。識者相續心及眷屬名色者已受生相續連縛不滅。未生四種色根六入未具。是名名色。六入者已生四種色根。未能為觸作所依。是時名六入。觸者此諸根已能為觸作所依。未能分別苦樂。不能分別利衰。是時名觸。受者能分別苦樂利衰因。能知差別食分別愛不起婬欲。是時名受。愛者於欲具中。愛求欲不能求有分別。是時名愛。取者能取有分別。有者此於彼境界求趣向速疾。廣生諸有趣當來生。是時名有。生者彼死次第相續連節縛。是時名生。老死者次後名色受等是名老死。問曰。世尊說六界。此云何。答曰<p class='lg'>　所謂四大種　　及諸有漏識<br>　亦色中間見　　是界說生本　</p><p>所謂四大種及諸有漏識亦色中間見者。四大及五識身有漏意識。若色孔眼所取虛空數。此說六界。問曰。何故十八界中。別說六界耶。答曰。是界說生本。彼法生本此中丈夫想。地所成立。水和合潤漬。火熟除臭爛。風界推。空中間孔。飲食入出。相應識力建立得名丈夫想。是故此名界想。何以故。是生性故。如世尊說。因六界因緣入母腹胎。修多羅句如是。彼大亦生是故名大生。如大眾生如大生。於此中地堅相水濕相火熱相風輕舉相。色邊受色相名虛空界。色者是與思異事也。識者了知相也。問曰。聖諦有何相。答曰<p class='lg'>　果相似諸行　　有漏是說苦<br>　因相似是集　　滅諦眾苦盡　</p><p>果相似諸行有漏是說苦者。一切有漏行從因生。逼惱相是故說苦。因相似是集者。一切有漏行他因相似。是故彼說苦集。如一稻種子前後相望故。亦說果亦說因。如是有漏行觀已生當生故。亦說苦說集。滅諦眾苦盡者。一切有漏行究竟盡滅。是說滅諦<p class='lg'>　若無漏諸行　　是說為道諦<br>　彼二種名故　　從麤次第見　</p><p>若無漏諸行是說為道諦者。一切無漏行說道諦。彼一切苦滅故說道。問曰。何故說名諦。答彼二種名故。二種事故名諦。謂自相不虛。及見彼生不顛倒心覺。問何故虛空非數滅非諦攝。答曰。非因果故。此觀察苦盡故。觀察聖諦彼非苦苦因非離苦方便。但欲盡苦故觀察。譬如病因病藥。病差如觀察病。問曰。聖諦有何義。答曰。聖者如實覺已。為他顯示故名聖諦。是中逼迫相是苦。生相是集。寂靜相是滅。出離相是道。問曰。如見因有果。何故佛先說果後說因耶。答曰。從麤次第見。如是但見無間等故世尊前說果。行者先得苦無間等。後苦因。先滅後道。何以故。先知果已。後斷因。修智生故。彼行者於苦自性無間。已彼時為斷苦因。故決定智生是過患因故。如是彼行者先見滅相。彼時為欲證滅。故修方便生決定智。是故先說果。如是先見麤後見細故。苦麤集細施設推求故。信故滅麤道細。是故先說滅後說道。如修多羅說。比丘當為說滅為趣滅故說道。如是等。是故先求滅後修道。如向城道先覓道已然後得入。一切皆信滅而不信道。是故欲易知故從麤次第說。問曰。世尊說四沙門果。彼幾事。答曰<p class='lg'>　聖果事有六　　最勝在九地<br>　第三在六地　　二種依未來　</p><p>聖果事有六者。六事說沙門果。五無漏陰及數緣滅。問曰。沙門果何義。答曰。聖道說沙門。彼精進成就故名沙門果。問曰。世俗道亦精進丈夫得。彼亦得沙門果。答曰。彼見聖道果差別。問曰。此何果何地攝。答曰。最勝在九地。阿羅漢果九地攝。未來中間四禪三無色。第三在六地。阿那含果六地攝。除無色。二種依未來。須陀洹斯陀含果未來攝。何以故。未離欲故。問曰。跡有何相。答曰<p class='lg'>　隨信行諸法　　無煩惱鈍根<br>　隨法行諸法　　無煩惱速相　</p><p>隨信行諸法無煩惱鈍根者。隨信行人自身無漏法軟分攝者。當知鈍信行攝故。信解脫時解脫亦攝。當知軟根故。隨法行諸法無煩惱速相者。隨法行自身法利根所攝故。當知速相彼攝故。見到不時解脫法亦攝。當知。何以故。利根故<p class='lg'>　彼禪根本中　　當知是樂通<br>　小及難得故　　當知餘說苦　</p><p>彼禪根本中當知是樂通者。根本四禪若軟根法。及利根法當知樂跡。止觀等得道故及樂行故。小及難得故當知餘說苦者。餘者無漏地攝道名苦以少故。彼未來中間禪止道少。無色中觀少無漏。未來禪難得。何以故。世間從未來得故得彼故易修。禪中間禪一地中間心心數斷除現前。謂覺斷觀現前成就如木斷木。無色界微細難成就五陰轉斷。四陰轉現前。彼難如是難得故說難。非聖道苦自性非苦受相應。此中建立勝道故。入涅槃城義故名跡義。問曰。不壞淨云何。答曰<p class='lg'>　佛及聲聞法　　解脫亦餘因<br>　清淨無垢信　　聖戒謂決定　</p><p>佛及聲聞法解脫亦餘因清淨無垢信者。一切種正覺智菩提佛。彼阿羅漢攝功德佛法。當知於彼中若無漏信彼名佛不壞淨。他教授得正決定聲聞。當知彼中學無學得聲聞法。若彼無漏信彼是僧不壞信。若於涅槃若無漏信。轉餘有為法中。如苦諦集諦等信如是無漏。菩薩功德學無學辟支佛法。一切法中不壞信。彼苦集中正信清淨。滅道中希求信。無漏戒聖道俱生第四不壞淨。云何名不壞。知已決定清淨信名不壞信。問曰。何所知不壞。答曰。四聖諦中。問曰。何故無漏不壞信。答曰。決定故彼實智俱生無漏信。及戒決定有漏信者。能障欺呵不信。持戒破戒呵欺障。無漏餘不生能障欺呵。是故決定無漏不壞信差別者。問曰。修定有何相。答曰<p class='lg'>　初禪若有善　　當知現法樂<br>　謂得生死智　　是說名知見　</p><p>初禪若有善當知現法樂者。淨及無漏初禪現法樂住。是名修定得現法樂。謂得生死智。是說名知見者。生死智通是說修定得知見<p class='lg'>　慧分別當知　　方便生功德<br>　金剛喻四禪　　是名為漏盡　</p><p>慧分別當知方便生功德者。所有方便生功德。乃至欲界有教戒聞思修功德。三界中隨所有。若有為無漏。彼一切說名修定得分別慧。金剛喻四禪是名為漏盡者。金剛喻定者。最後學心彼共眷屬相應。第四禪地漏盡故是說修定。此世尊自說已功德。菩薩閻浮提樹影中。初禪正受彼見法樂住。十一起煩惱清淨天眼智見。如趺祇羅經說。彼經說知受生如是等慧差別。依第四禪無上正真道證漏盡。問曰。如意足何自性。答曰<p class='lg'>　善有為諸法　　方便之所起<br>　佛說如意足　　是亦說正燒　</p><p>善有為諸法方便之所起佛說如意足者。若彼方便所起法。已說彼一切如意器故說如意足。自心自在起種種功德。成就如意足名如意足。足支具因一義也。何者是謂三昧。彼四種增上差別。如欲增上生三昧名欲三昧。如是精進心增上生名簡擇三昧。初起欲故欲增上。欲生已欲所求為得故。精進定增上起精進已。不捨精進隨順趣向心名心定。此欲精進心道理現前。如意足具身中究竟故名慧三昧。若不簡擇餘此一心一切成就。一切心中生故方便差別。彼增長故說餘功德。彼亦說正燒。此如是所說功德亦說為正燒。依道理能燒煩惱草故名正燒。或以能斷煩惱故說正斷。入正決定故名正勝。彼捨過惡功德生。守護增長策勤業名精進正勝。彼四種業差別故。一心建立精進能作四業。現在煩惱得斷。未來不生。於善法容受生故。生已相續不失方便力。彼亦四種差別<p class='lg'>　彼亦說念處　　亦說四聖種<br>　隨其勢力生　　以彼名說彼　</p><p>彼亦說念處亦說四聖種。彼前所說功德說念處如修多羅。身受心法內外俱自相共相是名念處。彼四種緣差別故。彼一切緣分齊差別故。身念處身緣非餘法。如是受念處說受念處非餘心念處。說心念處非餘法念處。二種餘法緣。以想陰行陰有為緣。及壞緣。以身受身心受。如是等乃至一切法緣。問曰。云何聖種。答曰。聖種亦如是。彼所說功德亦說聖種。聖以此為種故名聖種。此法自性是聖種故說聖種。於此種中生故名聖種。四種愛生對治故。說四差別。因衣服故愛生。廣說四種如修多羅。問曰。云何以此功德為如意足。乃至四正斷等耶。答曰。隨彼勢力生以彼名說彼。此法以定力生故名如意足。精進力生故說正斷。念增上生故說念處。知足增上生故說聖種。已說助菩提分。共此自相今當說<p class='lg'>　淨信精進念　　智慧及喜猗<br>　覺分及與捨　　思戒三摩提　</p><p>如佛所說三十七助菩提分法。彼名有三十七事有十。於中信等如偈中結集。彼中信根信力名信。正斷精進根精進力精進覺支正精進。此是精進。念根念力念覺支正念。是名念四念處。慧根慧力擇法覺支正見。是等名慧。喜猗捨覺支。正思惟戒。是正語正業正命。如意足定根定力定覺支正定八支是定支。問曰。何故如是多種說。答曰<p class='lg'>　處方便一心　　軟及利亦然<br>　見道亦修道　　故說三十七　</p><p>處者正緣處故說念處。方便者正方便說正斷。一心者一心中住處。是故說如意足。軟根相續見名根。利事此亦是根利根相續見故名力。彼中增上義是根義。餘不能陵名力見道得見故名道分。修道見故名覺支。說三十七。此十法如是各各業差別故佛說三十七。此中覺支一向無漏。餘有漏無漏。問曰道品云何有漏。菩提是無漏。彼菩提器菩提眷屬。是故名菩提分。如是此中與菩提遠有漏。隨順菩提故名菩提分。是故無過<p class='lg'>　二禪三十六　　未來禪亦然<br>　三四及中間　　是悉三十五　</p><p>二禪三十六者。除思何以故此地無覺觀故。未來禪亦然者。亦三十六除喜覺支。何以故未成就是故無喜我已先說。三四及中間是悉三十五者。第四第三中間三十五除喜除正思惟<p class='lg'>　初禪說一切　　三空三十二<br>　有頂二十二　　欲界亦如是　</p><p>初禪說一切者。初禪中一切三十七。三空三十二。除喜正思正語正業正命。有頂二十二者。一切無覺支道支是故二十二。隨何處覺支次說道分。彼中當知有漏無漏。欲界亦如是者。欲界亦二十二。一向是有漏二處一向有漏故。問曰四食何地何性。答曰<p class='lg'>　諸食中摶食　　欲界說三入<br>　識食及思觸　　是食說有漏　</p><p>諸食中摶食欲界說三入者。摶食是欲界三入香味觸。事有十三十一事是觸。四大七種造色。所謂澀滑重輕冷飢渴及香味。問曰何故色聲非食。答曰見聞非增長。滿足根大資益義是食義。或見或聞妄分別力故生。樂受觸生喜彼喜不能潤益根大。是故觸為食能利益。非色聲香味離分別亦能資益身。識食及思觸是食。說有漏者識思觸是有漏。彼持生相續縛能牽有是故名食。無漏觸等雖利益諸根大。彼不能牽有故斷除有是故非食。有三種事故名食。能牽後有。牽已復牽攝持自身是故名食。彼意思識牽未來有。摶食觸食生已諸有攝持。或復一切諸食皆能牽有。皆能攝持諸根。問曰先所說諸三昧。何者三昧幾種轉。答曰<p class='lg'>　無願有十行　　空二行當知<br>　四行說無相　　是說為聖行　</p><p>無願有十行者。無願三昧總說十行。緣三諦故十行轉。苦中無常苦二行。集中四行如前說。道中四行亦如前說。問曰何故不緣滅。答曰不願求故名無願。是不樂求義也。不願何等謂苦彼因盡則無。是故彼因亦捨彼因修道盡是故緣道。是故此定緣苦因道不緣滅。或復說於有為不願是故緣三諦。是中修道如服苦藥。如是如空二行當知。身見近對治故。空三昧有二行。何等為二。空無我。身見取我我所行見。我對治故說無我行。我所對治故說空行。如彼法無我是故無我。四行說無相者。無相三昧滅四行轉。除有為行但緣於法。行說無相此中顯示解脫門。故一向無漏三昧。問曰顛倒云何斷何自性。答曰<p class='lg'>　謂彼四顛倒　　當知見苦斷<br>　於彼增上見　　見實者廢立　</p><p>謂彼四顛倒當知見苦斷者。一切四顛倒依苦轉。是故見苦斷已說三見中。於彼增上見者。此四顛倒三見中少分是見自性。經中想心濁故說想心倒。見實者廢立。何以故增上見中。若得增上如是力顛倒建立。如我見顛倒非我所見。如是邊見常見顛倒非斷見。見取淨樂見顛倒。問曰誰增上。答曰推建立一向顛倒。是故顛倒彼如是想。是故非一切見是顛倒。邪見斷見雖推及一向倒。壞事轉建立戒取。推建立非一向顛倒。取少淨非勝見勝取少勝。我見力建立我所。是故我所見不立顛倒。問曰世尊說多見如六十二見彼見何見攝。答曰五見攝。問曰此云何。答曰<p class='lg'>　誹謗於真實　　此見說邪見<br>　非實而建立　　二見及是智　</p><p>誹謗於真實此見說邪見者。若見謗真實有義言無所有。如無施等是為邪見。非實而建立二見及是智者。於陰中非實我所建立身見。非真實樂淨建立見取。若餘非實建立。如見杭建立人想。邪智非邪見<p class='lg'>　又戒威儀取　　非因而見因<br>　若攝受邊見　　依常見斷見　</p><p>又戒威儀取非因而見因者。如自在天因牛戒見等。生天世間流轉解脫。若攝受邊見依常見斷見者。若見諸行常是名常見。如說常者彼不知因果連續。是故於事中立斷是名斷見。是二見名受邊見。除此更無餘見。是故一切見入此見中當知。問曰此見何斷何不斷。答曰<p class='lg'>　誹謗而建立　　因見依二邊<br>　隨於此事轉　　若見彼則斷　</p><p>誹謗邪見已說。彼若謗苦彼說見苦斷。如是集等建立不實說二見。彼身見於苦建立見苦斷。見取若見苦斷樂等建立是故見苦斷當知。如是見集斷等戒取。若依於有漏轉彼見苦斷。若依無漏轉彼見道斷當知。斷見常見依苦轉。是故見苦所斷<p class='juan'>
阿毘曇心論經卷第五</p>
</body></html>
