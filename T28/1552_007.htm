<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T28 </TITLE>
</head>
<BODY>

<p class='juan'>
雜阿毘曇心論卷第七</p>
<p><span class='byline'>　　　　尊者法救造</span><br><p><span class='byline'>　　　　宋天竺三藏僧伽跋摩等譯</span><br><p><b>　　<A NAME="n352"></A>定品第七</b><p>已說智。定今當說<p class='lg'>　智依於諸定　　安不動而轉<br>　是故當思定　　勤求見真實　</p><p>決定義名智。彼善心正性相續名定。建立義名依。依有二種。共起及次第緣。彼二說名依。依定而立故說依諸定智有八種。四法智四比智。安不動者。不動搖故說不動。轉者取緣義。如燈依淨油炷離風處光焰甚明。如是智依諸定離於亂風則不動而轉。是故者說因緣也。定者智所依後當說。思者知見義。勤求者求欲時也。真實者不顛倒。謂四真諦。見者謂無間等。是說真實見。以不離定而起實智故。問有幾種三昧。答<p class='lg'>　決定說四禪　　及與無色定<br>　是中一一說　　味淨及無漏　</p><p>決定說四禪及與無色定者。謂決定智者。略說八種。三昧攝一切三昧。謂世尊知差別三昧正受。一切聲聞緣覺不知其名。如修多羅廣說。是中一一說味淨及無漏者。一一三昧說三種。味淨無漏<p class='lg'>　善有漏是淨　　無漏離熾然<br>　味則愛相應　　最上無無漏　</p><p>善有漏是淨者。若善有漏當知是淨。問善有漏有垢云何說淨耶。答煩惱相違故。煩惱不雜故。引導無漏故。無漏離熾然者。離煩惱熾然當知是無漏。彼雖永離煩惱。第一義淨當知為差別故立名。味則愛相應者。若愛相應定者當知是味相應。問何故愛相應說禪。非餘煩惱耶。答相似故。一向勳著緣是三昧。餘煩惱無有著緣如彼愛者。復次已說愛當知已說餘煩惱。是煩惱足故。最上無無漏者。彼總說故言一一三種。當知第一有唯二種無無漏。不捷疾故。有二邊謂欲界及第一有。聖道離二邊名為中道。離二有根本亦如是。若味相應著者名味正受。若不味著者名淨正受。若無漏思惟五陰無常等行。當知是無漏正受。問淨有幾種。答<p class='lg'>　淨者有四分　　退分及住分<br>　勝進決定分　　隨順諸功德　</p><p>退分者順煩惱。住分者順自地。勝分者順上地。決定分者順聖道。復次退分者若住彼則退。住分者若住彼不進亦不退。勝分者若住彼能勝進。決定分者。若住彼則能次第超昇離生。復次退分者為煩惱所陵所雜。從禪次第煩惱現在前。煩惱次第禪現在前。住分者彼能厭下地麤等行。受自地寂靜等行。勝分者能厭自地過。受上地功德。決定分者暖頂忍世間第一法。如禪無色亦如是。唯除暖等功德。問禪何等性。答<p class='lg'>　五支有覺觀　　亦復有三受<br>　種種及四心　　是說為初禪　</p><p>五支者五支所成。分義是支義。如車有眾分。眾具義是支義。如王有將士。支者若異若即。若異者。如毘陀六支(四毘陀經一者億力毘陀二者阿他毘陀三者耶訓毘陀四者三摩毘陀毘陀者智也有六支所成一學二欲三想四辭五記六緣歷也)。比丘五勝支(比丘五勝支所成一信二不諂三不病四精進五智)。若即者如十六支散八支聖道。彼支者。謂覺觀喜樂一心正受時。先麤心法作想名為覺。麤心法相續隨轉名為觀。正受時心悅名為喜。身心離惡故快樂名為樂。是猗息樂非受樂。於緣心心法不散名一心。有覺有觀者。初禪有覺有觀。問已說五支。何故別說有覺有觀耶。答支者謂善。穢污亦有覺觀故別說。亦復有三受者。彼有三受。謂三識身有樂根。意地有喜根。四識身有捨根。種種者。謂梵天有種種身。有勝有劣。以覺觀力生故。有尊長眷屬處。及四心者。彼有四心。眼識耳識身識意識。是說為初禪者。此諸法說初禪。勝一切煩惱故。正觀一切境界故說禪<p class='lg'>　第二有四支　　種種及二受<br>　第三說五支　　此禪亦二受　</p><p>第二有四支者。內淨喜樂一心。種種者。彼無種種身。覺觀非分故。有種種心。謂根本有喜根。喜息已眷屬捨根現在前。捨息已復入喜根。及二受者謂喜根及捨根。此諸法說第二禪。第三說五支者。謂念正知樂行捨(行捨此行如常行等行也此是行捨非根捨也)一心。念者。於緣不忘記。正知者。止舉捨時分別知。樂者。於緣隨順受。行捨者。樂著樂故不受餘求。一心者。於緣不散。此禪亦二受者。彼亦二受。樂根及捨根。此諸法說第三禪<p class='lg'>　離息入息出　　第四有四枝<br>　枝者謂說善　　隨事如先說　</p><p>離息入息出第四有四枝者。第四禪無入息出息。彼正受身毛孔合四大極密故。四支者。不苦不樂行捨淨念一心。不苦不樂者。已離苦樂故。行捨者。不求餘事故。淨念者。護善根故念。離八上煩惱故淨。八上煩惱者。謂四根覺觀出入息離內外亂故。亂義擇品當廣說。一心者。於緣心不散。問初禪二禪何故不立正智耶。答喜及覺觀亂故不立支種。以是故亦不立念。又不立行捨。猗樂與行捨相違故(樂動捨沈靜)。問第三禪何故不立不苦不樂耶。答隨順無明品故。明無明相違。以是義故第四禪不立正智。問味相應等三種禪悉成就支耶。答支者唯說善。當知善禪與支相應非穢污。問穢污無何等。答初禪無。離生喜樂煩惱相應故。第二禪無。內淨煩惱濁亂故。第三禪無。念及正知煩惱樂所迷故。第四禪無。淨念及行捨煩惱相違故。復次初禪二禪無。猗樂一向善故。三禪四禪亦無。行捨隨事如先說者。若事彼禪先已說。餘禪復說者非未曾事增益。如初禪二禪說喜樂。當知此二枝非四。如是一切地。問此禪支有幾。答<p class='lg'>　禪支名十八　　事則有十一<br>　無色無有支　　禪眷屬亦然　</p><p>禪支名十八者。禪支名有十八。初禪有五支。第三禪亦爾。第二禪四支。第四禪亦爾。支前已說。事則有十一者。初禪五支名五。事亦五。第二增內淨。第三增行捨念樂正智。第四增不苦不樂。初禪支非二禪支作四句。初禪支非二禪支者謂覺觀。第二非初者。謂內淨。亦初亦第二者。謂喜樂一心。非初非第二者。除上說。如是乃至第四禪展轉說。無色無有支禪眷屬亦然者。四無色及禪眷屬不立支。以苦行故。支所攝禪是樂行。是故說彼地為苦道。若彼立支者。應一切地名樂道<p class='lg'>　有覺亦有觀　　是說未來禪<br>　禪中間有觀　　明智之所說　</p><p>有覺亦有觀是說未來禪者。未至依有覺有觀。未至者。是初禪眷屬。禪中間有觀明智之所說者。禪中間有觀而無覺。修行者轉寂靜故。問何故初禪二禪立中間依非上地耶。答彼昇降可得故。初禪有覺有觀第二禪無。彼中間有觀無覺故別立依。上地無此昇降故不立<p class='lg'>　未來或二種　　謂離味相應<br>　禪中間三種　　亦俱說一受　</p><p>未來或二種謂離味相應者。有說。禪未來二種性。淨及無漏。非味相應。彼雖有連鎖縛(以愛力令未來禪受梵天生生死相連由初禪愛瑣除此則二取此則三)。彼無正受愛。不除受生愛無過如是說者有味相應。禪中間三種者。禪中間有三種性味相應淨無漏亦有味相應如餘地。亦俱說一受者。未來及中間俱有一受謂捨受。未來者有畏故無樂受。近欲界故。修行者有畏故樂受不起。事未究竟故。修行者向離欲而未得故樂受不起。憂隨生故。欲界縛有餘故。如人被縛有解有餘猶生疑畏不起樂受。彼亦如是。寂靜劣故。如未來禪中間亦如是。隨其義說已說地。所起功德今當說<p class='lg'>　三摩提與通　　無量一切處<br>　勝處及諸智　　背捨於中起　</p><p>彼三摩提者。三三摩提。空無願(無願應言無實)無相。彼善心平正故說三摩提。彼空者二種。謂有漏無漏。若有漏者一切法緣。無漏者有漏緣。此復九種。謂內空外空內外空有為空無為空有為無為空無事空第一義空空空。內空者。謂內入空作無我思惟。外空內外空有為空無為空有為無為空亦如是。無事空者。謂無彼彼物。第一義空者。謂眼起時無所從來。滅時無所至。如是比說。空空者。謂有漏空於無漏空作空空思惟。無願亦二種。謂有漏無漏。俱二種緣。隨其義說。彼復五種。謂內等三種及有為無願無願無願。有為無願者。於有為法以有漏無漏無願。作無常等行思惟。餘如空說。無相者。無相有二種。謂有漏無漏。彼復四種。謂於內入數滅以有漏無漏作滅止妙出無相思惟如是外及內外無相亦無相。無相三摩提修多羅品當廣說。重三昧雜品當廣說。通者六通智品已說。問若修神通作證道(證者顯現義也謂不失所作則所作顯也)。彼成神通時為起耶不起耶。答若解脫是無記者。彼則起(出定名為起。若解脫是無記者。則出三昧也。若是善即三昧也)。若善者不起無量者<p class='lg'>　二無量無恚　　最後說無貪<br>　第三說喜根　　謂彼欲界依　</p><p>二無量無恚者。謂慈及悲。是無恚善根性。瞋恚對治故。是處恚者以慈對治。非處恚者以悲對治。復次為捨眾生命起恚以慈對治。為楚罰眾生起恚以悲對治。是故求功德者。能起無量非求過惡。彼乃至斷善根所亦求功德。謂見本淨業。求過惡者。乃至阿羅漢所亦求過惡。謂見本不淨業。最後說無貪者。捨無量是無貪善根性。謂無貪非欲愛瞋恚對治者不然。何以故。不絕無恚故。問捨是貪欲對治。不淨觀亦貪欲對治。何貪以捨對治。何貪以不淨觀對治耶。答色貪以不淨觀對治。婬貪以捨對治。第三說喜根者。喜無量是喜根性。隨生法是五陰性。相者。以安饒益是慈相。除不安是悲相。隨喜是喜相。任放是捨相。謂彼欲界依者(依者身也)。欲界現在前非餘。何以故。樂饒益轉故。謂見欲界眾生苦。欲令得樂饒益。以除苦故。色無色界無苦。復次瞋恚對治故。慈無量者瞋恚過對治。如所說慈修習多修習除瞋恚。悲除害。喜除不樂。捨除欲愛瞋恚。色無色界無此諸過。又欲界有三方。除鬱單越。問無量正受何等思惟。答<p class='lg'>　樂苦喜眾生　　眾生無餘想<br>　隨其所應轉　　無量眾生緣　</p><p>於彼眾生欲令得樂。如是思惟入慈正受。於苦眾生歎言苦哉欲令脫苦。如是思惟入悲正受。欣彼眾生如是思惟入喜正受。惟彼眾生無有餘想。如是思惟入捨正受。問慈力不能令苦眾生得樂。何故非顛倒耶。答善故。安希望所起故。正思惟相應故。瞋恚相違故。眾生緣者。緣欲界眾生。如所說若思惟滿一方成就住者。此說器及器中。以是義故當知無量是有漏眾生緣故。周遍總緣一切眾生。謂四生離此更無有餘眾生。離欲得方便得離欲得者離欲時得後方便現在前。問云何方便。答慈者從親起。謂欲起慈心時於一切眾生立為三品。謂親怨中。親復分別下中上品。先於上親品起真實希望。謂父母及餘尊重者。謂彼久習惡希望故饒益心不至。還復攝心作饒益想。如是上親乃至上怨得平等住。是名成就慈心正受。悲喜亦如是。捨從中品起。如是廣說。名者。緣無量眾生故說無量<p class='lg'>　勝處說有八　　前三色背捨<br>　及八一切處　　無貪善根性　</p><p>此諸善根當知無貪性。貪對治故。是有漏意解思惟故。問此非無貪善根性。何以故說觀說想故。如契經說。內色想外觀色。如是廣說。觀者是慧。是故勝處是慧性(阿毘曇解脫處云勝知勝見見即慧也)。背捨亦說色觀。色是初背捨。是故前三背捨是慧性。如是一切處說地普一想。是故一切處是想性。而說無貪性者不然。答此諸善根無貪性。慧想增故。彼說見及想如宿命念及勝色想。是故無過。如曾滅處隨念智念增故。言彼憶念曾所更無量事。彼亦是智。如勝色想是慧性。以想增故說勝色想。復次想近故說是故說。想無過無貪慧想不相離。一依一行一緣一果一依果(依果此依亦是津膩義也津膩果凡三種一從遍因生二從自分因生三從報因餘勢生謂殺生得短壽也)。是故說一。當知說餘。云何知無貪性。貪對治故。此善根當知貪對治。若是無癡性者。應說癡對治慧。雖一切煩惱對治。癡最近故非貪。若一切處是想自性者。非煩惱對治。不決定故。是故當知此善根是無貪性<p class='lg'>　若說彼眷屬　　是則五陰性<br>　此說三方依　　境界欲界色　</p><p>若說彼眷屬是則五陰性者。當知此諸善根及眷屬是五陰性。此說三方依者。此諸善根於三方身起。除鬱單越。亦非餘。何以故。此諸善根貪欲對治故。非色無色界有貪欲。鬱單越雖有貪欲。慧力劣故是故不能起此善根。欲界諸天雖有貪欲。以著樂故亦不能起此諸善根。境界欲界色者。此諸善根緣欲界色。初二背捨前四勝處。作青瘀等行於色入處轉。不淨行轉故。餘者淨行轉。是故得為身念處。問何故彼修行者於緣受淨相耶。答為試不淨故。為成不成耶。觀不淨者懈怠心生。欲令攝持故。又欲自觀知所堪能。作是念。以不淨觀不起煩惱未足為奇。淨觀不起乃為奇特。又現善根有所堪能故<p class='lg'>　背捨中最後　　心不相應行<br>　是說二界依　　先從欲界起　</p><p>背捨中最後心不相應行者。想受滅背捨是心不相應行性。問一切心心法滅何故說想受滅耶。答以此二力故令修行者於二界極生疲勞。受力故於禪疲勞。想力故於無色疲勞。受想義如陰中說。是說二界依者。欲界色界身現在前非無色。何以故。非心故。欲色界有色。是故彼心心法滅。命根依色轉。無色中無色。若彼正受時。心心法滅命根應斷。無所依故。應死非正受是事不然。先從欲界起者。滅盡正受先從欲界起。於彼退生色界。復離彼欲而現在前。問何故色無色界得初起禪無色非滅盡正受耶。答禪以三事故起。謂因力業力法方便力。因力者。謂彼於禪曾已近起。業力者。謂已作受業長養(有四法受業已作而長養)法方便力者。如劫成敗時。無色界二事起。因力及業力。無法方便力。以彼無成敗故。滅盡正受從說力起。說者欲界。謂佛及波羅蜜聲聞說。是故彼欲界身能初起非餘。欲界一入正受不過七日。揣食身故。若過者出則融消。色界一入正受時經劫住<p class='lg'>　餘則四陰性　　說彼三界依<br>　或無色境界　　及以無漏緣　</p><p>餘則四陰性者。餘功德謂四背捨二。一切處四陰性除色陰。彼無色故。說彼三界依者。此功德三界現在前。空處背捨空處一切處。初從欲色界起(為捨色故修空故初從色處起也)。或無色境界及以無漏緣者。空處一切處空處地四陰緣。識處一切處識處地四陰緣。空處背捨緣四無色。及彼因。彼滅一切比智品。識處背捨緣三無色。餘如上說。無所有處背捨緣二無色。餘如上說。非想非非想處背捨即緣彼地及彼因。彼滅一切比智品。已說善根自性。謂成就功德今當說<p class='lg'>　當知或有說　　成就四無量<br>　或復成就三　　減者則不然　</p><p>若生欲界離欲界欲。及生初禪二禪成就四無量。若生第三第四禪成就三無量。除喜。喜根性在二禪非上地故。減此者無有<p class='lg'>　或一乃至八　　成就於背捨<br>　或四亦復八　　成就於勝處　</p><p>或一乃至八成就於背捨者。或有成就一背捨。或有成就乃至八。成就一者。若生遍淨天。於彼愛盡果實愛未盡。若生果實。於彼愛未盡。若生空處。於彼愛未盡。成就二者。若生欲界。及生初禪二禪。於彼愛盡遍淨愛未盡。若生三禪四禪。色愛盡空處愛未盡。若生空處。空處愛盡識處愛未盡。若生識處。即彼愛未盡。成就三者。若生欲界及初禪二禪。遍淨愛盡果實愛未盡。若生遍淨及果實。空處愛盡上愛未盡。若生空處識處(無漏生上不失下故生識處成就空處背捨如是一切也)。識處愛盡上愛未盡。若生無所有處即彼愛未盡。成就四者若生欲界及初禪二禪。色愛盡空處愛未盡。若生三禪四禪。識處愛盡上愛未盡。若生空處識處無所有處。無所有處愛盡。若生非想非非想處。不得滅盡三昧。成就五者。若生欲界及初禪二禪。空處愛盡識處愛未盡。若生遍淨天及果實。無所有處愛盡不得滅盡三昧。若生非想非非想處。得滅盡三昧。成就六者。若生欲界及初禪二禪。識處愛盡上愛未盡。若生遍淨及果實。得滅盡三昧。成就七者。若生欲界及初禪二禪。無所有處愛盡不得滅盡三昧。成就八者。若生欲界及初禪二禪。得滅盡三昧。此是總說。若有漏背捨者。下地離欲未生上地則皆成就。若無漏者生上地亦成就。或四亦復八成就於勝處者。或有成就四勝處或八。成就四者。若生欲界及初禪二禪。於彼愛盡遍淨愛未盡。若生遍淨。於彼愛盡及生果實。成就八者。若生欲界及初禪二禪。遍淨愛盡<p class='lg'>　或一亦復二　　八九及與十<br>　當知彼修行　　成就一切處　</p><p>或有成就一一切處。或二或八或九或十。成就一者。若生空處。即彼愛未盡及生識處。成就二者。若生空處。於彼愛盡。成就八者。若生欲色界。遍淨愛盡果實愛未盡。成就九者。若生欲色界。果實愛盡空處愛未盡。成就十者。若生欲色界空處愛盡。已說成就。謂隨地功德今當說<p class='lg'>　五通在四禪　　根本非餘地<br>　諸智如前說　　三無量或六　</p><p>五通在四禪根本非餘地者。四根本禪成就五通非餘地。除漏盡通。何以故。攝受支三摩提故。諸智如前說者。如前智品說。隨地所得。三無量或六者。除喜餘無量在六地。未來中間根本四禪。或有不欲令在未來。或復說初禪二禪不起悲喜。根相違故。喜根者是自性受喜行轉。悲者憂行轉。是故彼不相應。如苦集忍智者不然。何以故。真實行轉故。若言苦集忍智極厭而與喜根相應悲行亦如是者。彼說有過彼真實思惟故。歡喜生悲者意解思惟。是故有過。如是說者。導真實思惟故無過。悲雖非真實思惟。而能導真實思惟。是故無過(欣於除苦故悲與喜俱也)。問悲大悲何差別。答悲者無恚性。大悲者無癡性。復次悲者共聲聞緣覺。大悲者不共。復次悲者能悲不能度。大悲者能悲能度。復次悲者緣苦苦眾生。大悲者緣三苦眾生。悲者緣身苦。大悲者緣身心苦。問何故名大悲。答度大苦眾生故名大悲。大賈得故名大悲。攝受大聚眾生故名大悲。大士入大嶮難故名大悲<p class='lg'>　彼前四勝處　　及與喜無量<br>　亦初二背捨　　在於初二禪　</p><p>前四勝處及喜等初二背捨在初禪二禪中。非餘也第三第四禪雖有初二背捨相似善根而不建立。是故亦有初四勝處相似善根。如修多羅說。慈極至遍淨。悲極至空處。喜極至識處。捨極至無所有處。有說。此經以無量名說聖道。彼受化者以無量名入聖道故。復次彼對治覺支以無量名說。謂第三禪對治覺支以慈名說。如是乃至無所有處對治覺支以捨名說。復次以相似名說者。謂慈者樂行樂受乃至第三禪。悲者苦行空處呵責色轉喜者欣悅行識處者悅識住。捨者捨行無所有處說捨<p class='lg'>　餘有四勝處　　及與一背捨<br>　亦八一切處　　說在最上禪　</p><p>後四勝處淨背捨前八一切處在第四禪。非餘下地。亦有淨背捨相似善根而不建立。不淨所壞故。是故亦有後四勝處相似善根。說地正受及地一切處。彼地正受在欲界及四禪。地一切處在第四禪非餘。何以故。離八事惱亂故。欲界色欲有二種(身欲心欲也)。對治彼故。初禪立二背捨四勝處。初禪色欲亦有二種故。二禪立二背捨。二禪無二種色欲故。三禪不立背捨。樂勝樂故。不能起此等善根。及一切處以彼背捨入勝處。以勝處入一切處。以初背捨入初二勝處。以第二背捨入第三第四勝處。以淨背捨入後四勝處。以後四勝處復入一切處<p class='lg'>　餘即名背捨　　二一切亦然<br>　滅盡最在後　　餘無漏九地　</p><p>餘即名背捨者。除空處九無閡道及命終心。餘善盡說空處背捨。無閡道向第四禪命終心向生是故不立背捨。當知餘無色亦如是。二一切亦然者。空處識處一切處亦即名說。問識處上何故不立一切處耶。答修行者先入背捨觀而不能勝。然後入勝處而不能無邊意解觀。然後入一切處無邊青意解觀。如是黃赤白復如是。思惟此色何所依。觀依地大種然後入無邊地意解觀。餘大亦如是。彼復如是思惟。云何昇進。謂覺知。即先入空處一切處。彼覺知何依觀依意識。彼即入無邊識處一切處。此依更無所依。是故上不立一切處。滅盡最在後者。滅盡正受第一有中攝。何以故。隨順滅心故。次第漸微故易滅。問滅盡定不應第一有攝。何以故。如所說度一切非想非非想處想受滅成就住。答第一有攝。世尊以彼度諸正受及愛欲故說也。學者度正受住故說。無學者度愛欲故說。復次度一切非想非非想處者。此說見道斷。想受滅者。此說修道斷。如是曾習未曾習共不共離欲得及方便得盡當知。以勝故。不共故。界地究竟故。二背捨說身作證識滅盡正受。及入定心是有漏隨順滅心故。出定心有漏無漏。彼正受方便得非離欲得。若退而更起者。得未曾得非已曾得。餘無漏九地者。若餘無漏功德。謂三三昧漏盡通在九地。謂四禪三無色未來中間。有漏三昧在十一地。謂此九及欲界亦第一有<p class='lg'>　三背捨當知　　有漏及無漏<br>　定智通已說　　其餘悉有漏　</p><p>三背捨當知有漏及無漏者。空處識處無所有處背捨。當知有漏亦無漏。定智通已說者。定前已說。諸智神通如智品說其餘悉有漏者。餘三通似工巧故。受色聲自相故。無量者緣眾生故。一切處勝處初三背捨得解思惟故。第一有正受不捷疾故。想受滅心相違故。皆悉有漏。問背捨勝處一切處何差別。答<p class='lg'>　謂彼性背捨　　能勝所緣處<br>　無闇普周滿　　名如所度說　</p><p>不向故說背捨。勝彼處故說勝處。以勝處故世尊說勝處。雖非一切修行者能勝彼處。但於緣中煩惱不起亦名勝處。無邊意解故說一切處。復次軟善根說背捨。中者說勝處。上者說一切處。復次因說背捨。果說一切處因果說勝處。已說諸功德自性成就地有漏無漏。謂禪無色三種成就今當說<p class='lg'>　未離欲當知　　成就味相應<br>　離下未至上　　成就淨諸定　</p><p>未離欲當知成就味相應者。若彼地未離欲。成就彼地味相應。離下未至上成就淨諸定者。謂離欲界欲非梵天彼成就淨初禪及初禪地餘功德。凡夫人成就味相應及淨。聖人成就三種<p class='lg'>　住上應當知　　成就下無漏<br>　方便生功德　　當知非離欲　</p><p>住上應當知成就下無漏者。聖人生梵天上。成就無漏初禪及餘無漏三昧神通等諸功德。有漏諸功德生處縛。無漏不縛。是故離生處捨有漏功德非無漏。方便生功德當知非離欲者。已說離下地欲成就諸功德。當知得非現在。現在前者彼非離欲方便得者。謂天眼天耳智此無記性故。不入淨無漏味相應。是故得彼三種禪時。不得作方便已乃現在前。六通二是無記。解脫道所攝故。餘四是善。問此諸方便所得功德。何等斷煩惱。何等不斷煩惱耶。答<p class='lg'>　根本淨初禪　　是亦同一縛<br>　不能斷煩惱　　無量亦復然　</p><p>根本淨初禪是亦同一縛不能斷煩惱者。根本淨初禪。自地煩惱一縛所縛故不能斷煩惱。他地世俗道現在前時乃能捨離。如人被縛不能自解。彼亦如是。自地味所味故不能捨離。如人親友雖劣不捨。彼亦如是。若諸煩惱根本禪對治者彼斷得。若不斷得彼非對治。是故無漏禪煩惱對治有漏者方便斷。如是乃至非想非非想處。無量亦復然者。無量不斷煩惱。緣眾生故。法相者斷煩惱。復次解脫道攝故無閡道攝者斷煩惱。復次緣現在故緣三世者斷煩惱以須臾治故。世尊修多羅說。慈斷瞋恚。須臾治者。諸結暫息如負債寬期<p class='lg'>　當知五背捨　　及與八勝處<br>　亦十一切處　　不能斷煩惱　</p><p>空處識處一切處及非想非非想背捨。此法根本所攝不斷煩惱如前說。想受滅背捨心相違故不斷煩惱。色背捨勝處一切處亦不斷煩惱。自相境界故。共相道斷煩惱非自相。復次意解思惟故。真實思惟斷煩惱非意解。復次假想思惟故。不假想思惟斷煩惱。復次事境界故。非事思惟斷煩惱。復次解脫道攝故。無閡道所攝斷煩惱。二十三種正受八味相應八淨七無漏。問此三昧一一幾種因。答<p class='lg'>　所謂無漏定　　一一七種因<br>　味相應因一　　謂彼淨亦然　</p><p>所謂無漏定一一七種因者。無漏初禪於無漏初禪相應共有自分因。於無漏三禪三無色定自分因。如是乃至無所有處。此則總說。初禪所攝道有六種。隨信行。隨法行。信解脫。見到。時解脫。不時解脫。隨信行道六種因。隨法行道三種因。信解脫道四種因。見到道二種因。時解脫道亦二種因。不時解脫即不時解脫因。味相應因一者。味相應初禪味相應初禪因非餘。初禪因不相似故非他地因。因果斷故。彼味相應五種。見苦斷乃至修道斷。見苦斷見苦斷因。如是一切。謂彼淨亦然者。淨初禪淨初禪因。非味相應非無漏。不相似故。非他地淨因。自地繫縛故。淨初禪四種。退分住分勝分決定分。彼退分四種因。住分三昧。勝分二。決定分唯決定分非餘。以劣故。當知餘地亦如是。問一一次第生幾種。答<p class='lg'>　無漏禪無色　　逆順超次第<br>　次第生六種　　七八九與十　</p><p>無漏初禪次第生六種。自地淨。及無漏第二第三禪亦如是。無漏無所有處次第生七。自地二上地一下地四。無漏第二禪次第生八。自地二下地二上地四。無漏識處次第生九。自地二上地三下地四。餘無漏次第生十。比智品所攝。禪次第無色現在前非法智品所攝。法智品者下地依下地緣。是故次第無色不現在前<p class='lg'>　從六至十一　　謂淨次第生<br>　次生二至十　　味相應非三　</p><p>從六至十一謂淨次第生者。淨非想非非想處次第生六種。自地味相應及淨。下地四淨及無漏非味相應。離欲故。淨初禪次第生七。自地三上地四。淨及無漏淨無所有處次第生八。自地三上地一下地四。淨第二禪次第生九。淨識處次第生十。餘十一此說方便得離欲得非生得。是故不說上下地味相應生得。淨命終時次第生一切地味相應。問何等淨初禪次第生聖道耶。答謂決定分。若異者不應建立四種。次生二至十味相應非三者。味相應初禪次第生二種。自地味相應及淨。非無漏。煩惱相違故。非上地。未離欲故。非三者不生三。若說三者不然。第二禪味相應次第生四。自地二。除無漏。下地二味相應及生得淨。謂第二禪愛畏故依。淨初禪自護。如修多羅說。寧依初禪厭離俱思惟正受。不依第二禪劣思惟。第三禪生五。自地二第二禪二初禪一。味相應第四禪生六。空處七。識處八。無所有處九。非想非非想處十。自地二。無所有處二。下地味相應六。謂受生煩惱故。問一一緣幾種。答<p class='lg'>　淨與無漏禪　　緣於一切地<br>　自地有漏法　　味相處所緣　</p><p>淨與無漏禪緣於一切地者。淨及無漏禪緣一切地一切種。廣境界故。彼無漏比智品緣八地。法智品緣一地。方便善根緣四諦。自地有漏法味相應所緣者。味相應初禪緣自地味相應及淨非餘。此義使品已廣說。不緣無漏及他地<p class='lg'>　無色則不緣　　下地有漏種<br>　謂根本善有　　穢污如味禪　</p><p>無色則不緣下地有漏種謂根本善有者。無色根本淨及無漏。不緣下地有漏法。離色相故。緣自地及上地故說非下。比智品緣下無漏故說非有漏種。以方便所攝無閡道緣下地故說根本(世俗道斷結無礙下緣解脫上緣也)。味相應緣自地故說善有。穢污如味禪者。如味相應禪緣自地味相應。無色亦如是<p class='lg'>　謂色界有餘　　無量諸功德<br>　是則緣欲界　　最勝之所說　</p><p>四無量等諸功德緣欲界前已說。除神通故說無量等諸功德。彼五神通緣欲色界。謂初禪者緣初禪及欲界非上地。餘亦如是隨其義說。淨禪三種。一煩惱勳。二道勳。三不勳。煩惱勳者退分(有漏有煩惱氣故名煩惱勳也)。道勳者道所勳。謂勳修。餘者非勳。問彼何等禪能勳。答<p class='lg'>　若能勳諸禪　　是依第四禪<br>　三地愛盡故　　淨居唯果實　</p><p>依第四禪勳初禪。何以故。離八事惱亂故。於一切依最勝故。有五種勳。軟中上上中上上。此生五種淨居。下地亦有五種勳。第三禪愛盡故。下地不生淨居。彼所依或起不起勳(起不起是出定不出定也)方便者。以無漏第四禪流注具足正受。然後有漏次復無漏。於彼流注漸略。乃至無漏二剎那次第有漏二剎那現在前。此則有漏無漏勳禪方便成。若一剎那無漏一剎那有漏復一剎那無漏。是名勳禪成有十五心。五有漏心十無漏心。問何故勳禪。答<p class='lg'>　或有念正受　　或畏諸煩惱<br>　或復樂受生　　是各隨義說　</p><p>勳禪有三因緣。念正受者。謂修行者愛念正受為現法樂住故。畏煩惱者。畏退故。樂受生者。樂生淨居故。彼信解脫具三因緣正受。見到有二。不畏煩惱不退法故。時解脫亦二。不樂生背一切生故。不時解脫唯一。愛念正受不畏煩惱不退法故。不樂生背一切生故。勳禪五陰性。有漏及無漏緣四諦(以無漏散有漏如花散支提義言勳也)。如是廣說。無漏心勳有漏心如花散支提。問已說三種正受彼云何得。答<p class='lg'>　離欲及受生　　而得於淨禪<br>　穢污退及生　　無漏唯離欲　</p><p>離欲及受生而得於淨禪者。淨初禪二時得離欲界欲及上地沒生梵天。問退時亦得。謂初禪離欲退得初禪退分善根。何故不說耶。答此中說一切淨。先不得而得。退時退分善根雖先不得而得。餘三種先成就(先失一得三今失三得一非先都無故非一切不得而得也)。是故不說。頗淨初禪離欲得離欲捨退及受生亦如是耶。答有退分初禪。欲界離欲時得。梵天離欲時捨(梵天離欲時得勝分等故捨退分)。梵天離欲退時得。欲界離欲退時捨。上地沒生梵天時得。梵天沒生欲界時捨。乃至無所有處亦如是非想非非想離欲得非生。得無上地故。穢污退及生者。味相應初禪退時得。謂初禪離欲欲界及梵天纏退。生得者。謂上地沒生欲界。及梵天如是。乃至無所有處非想非非想唯退得。無漏唯離欲者。無漏初禪離欲得。謂聖人離欲界欲。此說次第人。若依初禪超昇離生亦得。乃至一切地亦如是。問此諸功德何等斷煩惱。答<p class='lg'>　無漏除煩惱　　及正受中間<br>　一切定中間　　相應於捨根　</p><p>無漏除煩惱者。無漏根本初禪八地煩惱對治。乃至無所有處二地煩惱對治。及正受中間者。正受中間名方便道。謂斷下地煩惱。乃至未離下地欲。不得根本正受。餘非對治。一切定中間相應於捨根者。一切方便道捨根相應。未得故不生歡悅。問如所說上地無身識。若上地欲眼見耳聞身觸時。彼云何見聞觸耶。答梵世識現在前。問上地何故無此識耶。答前已說。上地覺觀非分故無此三識身。上地欲見欲聞欲觸。初禪識現在前則見聞觸。非欲界非修果故。問何時成就。答<p class='lg'>　隨識現在前　　上地則成就<br>　捨則不成就　　心力羸劣故　</p><p>乃至此識現在前。若眼識若耳識若身識。爾時成就。心羸劣不隱沒無記故。是故剎那成就。從彼起已不隨轉。問已知善穢污正受得時及諸識成就。彼化心云何得一時得幾心。答<p class='lg'>　受生及離欲　　得是諸化心<br>　二三及與四　　亦五一時得　</p><p>有二因緣得化心。受生及離欲。或頓得二三四五受生者。上地沒生梵天。爾時得初禪果二心。一欲界。二初禪。若生二禪得三心。一欲界。二初禪。三即自地。生三禪得四心。下地三自地一。若生四禪得五心。下地四自地一。是說受生得。離欲者。離欲界欲得二心。如前說。初禪離欲得三心。二禪離欲得四心。三禪離欲得五心。是故說。或一剎那得化心而不斷。欲界離欲時最後無閡道作四句。得而不斷者。謂初禪地初禪果化心(離欲界欲時得初禪果化心此心為初禪結所縛故不斷)。斷而不得者。謂欲界第二第三第四禪果化心(三地化心是欲界法故為欲界煩惱縛離欲界欲縛斷初禪未離欲故不得也)。亦得亦斷者。謂欲界初禪果化心。不得不斷者。謂餘化心。乃至第三禪離欲隨義說。於此十四化心。欲界四色界十。彼欲界化心化作欲界化。色界化心化作色界化。自分故。彼化八種。生欲界化欲界化。自身及他身如是。色界生色界亦如是。欲界化四入。色界化二入。何以故。不化根故。是故化無心一心一化或多。但一地也。住神足能令住。雖涅槃化隨轉。如尊者陀驃涅槃已化火燒身。尊者大迦葉全身久住。世尊化教化非分佛事竟故。般涅槃不留化。問為修慧化亦生慧耶。答亦生慧(退生得化心故是先離欲所得修惠也魔天化心是生慧也)。如魔化為佛身。魔天女化身詣佛所。若化人所食之食。若彼化主本欲自養身者。彼食現在。化主身中消也。若本不欲養身者。則彼食但聚在化人處也。問成就幾種化心。答<p class='lg'>　或有二三四　　五七及與九<br>　增三或亦五　　如是成化心　</p><p>若生欲界欲愛盡。梵天愛未盡。及生梵天於彼愛未盡。是成就二。若生第二禪於彼愛未盡。是成就三。若生第三禪於彼愛未盡。是成就四。若生第四禪是成就五。若生欲界及梵天。梵天愛盡二禪愛未盡。是亦成就五。若生二禪二禪愛盡三禪愛未盡。是成就七。如是廣說(應說九及增三五第四禪愛盡生第三禪生第二禪更增三生初禪更增五也)。問若欲界化初禪果。及初禪地化初禪果有何差別。答色界界勝故勝。又欲界第二禪果。色界初禪果欲界去勝(能至二禪故言去勝)色界界勝。一切化皆如是說(離欲得化心及方便得化心各有十四種上地下生時得先離欲所得十四種)<p class='juan'>
雜阿毘曇心論卷第七</p>
</body></html>
