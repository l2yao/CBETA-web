<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T29 </TITLE>
</head>
<BODY>

<p><p></li><p><b>　　<A NAME="n110"></A>No. 1560 [cf. Nos. 1558, 1559, 1561]</b><p class='juan'>
阿毘達磨俱舍論本頌(說一切有部)</p>
<p><span class='byline'>　　　　世親菩薩造</span><br><p><span class='byline'>　　　　三藏法師玄奘奉　詔譯</span><br><p><b>　　<A NAME="n112"></A>分別界品第一(四十四頌)</b><p class='lg'>　諸一切種諸冥滅　　拔眾生出生死泥<br>　敬禮如是如理師　　對法藏論我當說<br>　淨慧隨行名對法　　及能得此諸慧論<br>　攝彼勝義依彼故　　此立對法俱舍名<br>　若離擇法定無餘　　能滅諸惑勝方便<br>　由惑世間漂有海　　因此傳佛說對法<br>　有漏無漏法　　除道餘有為<br>　於彼漏隨增　　故說名有漏<br>　無漏謂道諦　　及三種無為<br>　謂虛空二滅　　此中空無礙<br>　擇滅謂離繫　　隨繫事各別<br>　畢竟礙當生　　別得非擇滅<br>　又諸有為法　　謂色等五蘊<br>　亦世路言依　　有離有事等<br>　有漏名取蘊　　亦說為有諍<br>　及苦集世間　　見處三有等<br>　色者唯五根　　五境及無表<br>　彼識依淨色　　名眼等五根<br>　色二或二十　　聲唯有八種<br>　味六香四種　　觸十一為性<br>　亂心無心等　　隨流淨不淨<br>　大種所造性　　由此說無表<br>　大種謂四界　　即地水火風<br>　能成持等業　　堅濕煖動性<br>　地謂顯形色　　隨世想立名<br>　水火亦復然　　風即界亦爾<br>　此中根與境　　即說十處界<br>　受領納隨觸　　想取像為體<br>　四餘名行蘊　　如是受等三<br>　及無表無為　　名法處法界<br>　識謂各了別　　此即名意處<br>　及七界應知　　六識轉為意<br>　由即六識身　　無間滅為意<br>　成第六依故　　十八界應知<br>　總攝一切法　　由一蘊處界<br>　攝自性非餘　　以離他性故<br>　類境識同故　　雖二界體一<br>　然為令端嚴　　眼等各生二<br>　聚生門種族　　是蘊處界義<br>　愚根樂三故　　說蘊處界三<br>　諍根生死因　　及次第因故<br>　於諸心所法　　受想別為蘊<br>　蘊不攝無為　　義不相應故<br>　隨麤染器等　　界別次第立<br>　前五境唯現　　四境唯所造<br>　餘用遠速明　　或隨處次第<br>　為差別最勝　　攝多增上法<br>　故一處名色　　一名為法處<br>　牟尼說法蘊　　數有八十千<br>　彼體語或名　　此色行蘊攝<br>　有言諸法蘊　　量如彼論說<br>　或隨蘊等言　　如實行對治<br>　如是餘蘊等　　各隨其所應<br>　攝在前說中　　應審觀自相<br>　空界謂竅隙　　傳說是明闇<br>　識界有漏識　　有情生所依<br>　一有見謂色　　十有色有對<br>　此餘色聲八　　無記餘三種<br>　欲界繫十八　　色界繫十四<br>　除香味二識　　無色繫後三<br>　意法意識通　　所餘唯有漏<br>　五識唯尋伺　　後三二餘無<br>　說五無分別　　由計度隨念<br>　以意地散慧　　意諸念為體<br>　七心法界半　　有所緣餘無<br>　前八界及聲　　無執受餘二<br>　觸界中有二　　餘九色所造<br>　法一分亦然　　十色可積集<br>　謂唯外四界　　能斫及所斫<br>　亦所燒能稱　　能燒所稱諍<br>　內五有熟養　　聲無異熟生<br>　八無礙等流　　亦異熟生性<br>　餘三實唯法　　剎那唯後三<br>　眼與眼識界　　獨俱得非等<br>　內十二眼等　　色等六為外<br>　法同分餘二　　作不作自業<br>　十五唯修斷　　後三界通三<br>　不染非六生　　色定非見斷<br>　眼法界一分　　八種說名見<br>　五識俱生慧　　非見不度故<br>　眼見色同分　　非彼能依識<br>　傳說不能觀　　被障諸色故<br>　或二眼俱時　　見色分明故<br>　眼耳意根境　　不至三相違<br>　應知鼻等三　　唯取等量境<br>　後依唯過去　　五識依或俱<br>　隨根變識異　　故眼等名依<br>　彼及不共因　　故隨根說識<br>　眼不下於身　　色識非上眼<br>　色於識一切　　二於身亦然<br>　如眼耳亦然　　次三皆自地<br>　身識自下地　　意不定應知<br>　五外二所識　　常法界無為<br>　法一分是根　　并內界十二　</p><p><b>　　<A NAME="n113"></A>分別根品第二(七十四頌)</b><p class='lg'>　傳說五於四　　四根於二種<br>　五八染淨中　　各別為增上<br>　了自境增上　　總立於六根<br>　從身立二根　　女男性增上<br>　於同住雜染　　清淨增上故<br>　應知命五受　　信等立為根<br>　未當知已知　　具知根亦爾<br>　於得後後道　　涅槃等增上<br>　心所依此別　　此住此雜染<br>　此資糧此淨　　由此量立根<br>　或流轉所依　　及生住受用<br>　建立前十四　　還滅後亦然<br>　身不悅名苦　　即此悅名樂<br>　及三定心悅　　餘處此名喜<br>　心不悅名憂　　中捨二無別<br>　見修無學道　　依九立三根<br>　唯無漏後三　　有色命憂苦<br>　當知唯有漏　　通二餘九根<br>　命唯是異熟　　憂及後八非<br>　色意餘四受　　一一皆通二<br>　憂定有異熟　　前八後三無<br>　意餘受信等　　一一皆通二<br>　唯善後八根　　憂通善不善<br>　意餘受三種　　前八唯無記<br>　欲色無色繫　　如次除後三<br>　兼女男憂苦　　并餘色喜樂<br>　意三受通三　　憂見修所斷<br>　九唯修所斷　　五修非三非<br>　欲胎卵濕生　　初得二異熟<br>　化生六七八　　色六上唯命<br>　正死滅諸根　　無色三色八<br>　欲頓十九八　　漸四善增五<br>　九得邊二果　　七八九中二<br>　十一阿羅漢　　依一容有說<br>　成就命意捨　　各定成就三<br>　若成就樂身　　各定成就四<br>　成眼等及喜　　各定成五根<br>　若成就苦根　　彼定成就七<br>　若成女男憂　　信等各成八<br>　二無漏十一　　初無漏十三<br>　極少八無善　　成受身命意<br>　愚生無色界　　成善命意捨<br>　極多成十九　　二形除三淨<br>　聖者未離欲　　除二淨一形<br>　欲微聚無聲　　無根有八事<br>　有身根九事　　十事有餘根<br>　心心所必俱　　諸行相或得<br>　心所且有五　　大地法等異<br>　受想思觸欲　　慧念與作意<br>　勝解三摩地　　遍於一切心<br>　信及不放逸　　輕安捨慚愧<br>　二根及不害　　勤唯遍善心<br>　癡逸怠不信　　惛掉痚葶V<br>　唯遍不善心　　無慚及無愧<br>　忿覆慳嫉惱　　害恨諂誑憍<br>　如是類名為　　小煩惱地法<br>　欲有尋伺故　　於善心品中<br>　二十二心所　　有時增惡作<br>　於不善不共　　見俱唯二十<br>　四類惱忿等　　惡作二十一<br>　有覆有十八　　無覆許十二<br>　睡眠遍不違　　若有皆增一<br>　初定除不善　　及惡作睡眠<br>　中定又除尋　　上兼除伺等<br>　無慚愧不重　　於罪不見怖<br>　愛敬謂信慚　　唯於欲色有<br>　尋伺心麤細　　慢對他心舉<br>　憍由染自法　　心高無所顧<br>　心意識體一　　心心所有依<br>　有緣有行相　　相應義有五<br>　心不相應行　　得非得同分<br>　無想二定命　　相名身等類<br>　得謂獲成就　　非得此相違<br>　得非得唯於　　自相續二滅<br>　三世法各三　　善等唯善等<br>　有繫自界得　　無繫得通四<br>　非學無學三　　非所斷二種<br>　無記得俱起　　除二通變化<br>　有覆色亦俱　　欲色無前起<br>　非得淨無記　　去來世各三<br>　三界不繫三　　許聖道非得<br>　說名異生性　　得法易地捨<br>　同分有情等　　無想無想中<br>　心心所法滅　　異熟居廣果<br>　如是無想定　　從靜慮求脫<br>　善唯順生受　　非聖得一世<br>　滅盡定亦然　　為靜住有頂<br>　善二受不定　　聖由加行得<br>　成佛得非前　　三十四念故<br>　二定依欲色　　滅定初人中<br>　命根體即壽　　能持煖及識<br>　相謂諸有為　　生住異滅性<br>　此有生生等　　於八一有能<br>　生能生所生　　非離因緣合<br>　名身等所謂　　想章字總說<br>　欲色有情攝　　等流無記性<br>　同分亦如是　　并無色異熟<br>　得相通三類　　非得定等流<br>　能作及俱有　　同類與相應<br>　遍行并異熟　　許因唯六種<br>　除自餘能作　　俱有互為果<br>　如大相所相　　心於心隨轉<br>　心所二律儀　　彼及心諸相<br>　是心隨轉法　　由時果善等<br>　同類因相似　　自部地前生<br>　道展轉九地　　唯等勝為果<br>　加行生亦然　　聞思所成等<br>　相應因決定　　心心所同依<br>　遍行謂前遍　　為同地染因<br>　異熟因不善　　及善唯有漏<br>　遍行與同類　　二世三世三<br>　果有為離繫　　無為無因果<br>　後因果異熟　　前因增上果<br>　同類遍等流　　俱相應士用<br>　異熟無記法　　有情有記生<br>　等流似自因　　離繫由慧盡<br>　若因彼力生　　是果名士用<br>　除前有為法　　有為增上果<br>　五取果唯現　　二與果亦然<br>　過現與二因　　一與唯過去<br>　染污異熟生　　餘初聖如次<br>　除異熟遍二　　及同類餘生<br>　此謂心心所　　餘及除相應<br>　說有四種緣　　因緣五因性<br>　等無間非後　　心心所已生<br>　所緣一切法　　增上即能作<br>　二因於正滅　　三因於正生<br>　餘二緣相違　　而興於作用<br>　心心所由四　　二定但由三<br>　餘由二緣生　　非無次第故<br>　大為大二因　　為所造五種<br>　造為造三種　　為大唯一因<br>　欲界有四心　　善惡覆無覆<br>　色無色除惡　　無漏有二心<br>　欲界善生九　　此復從八生<br>　染從十生四　　餘從五生七<br>　色善生十一　　此復從九生<br>　有覆從八生　　此復生於六<br>　無覆從三生　　此復能生六<br>　無色善生九　　此復從六生<br>　有覆生從七　　無覆如色辯<br>　學從四生五　　餘從五生四<br>　十二為二十　　謂三界善心<br>　分加行生得　　欲無覆分四<br>　異熟威儀路　　工巧處通果<br>　色界除工巧　　餘數如前說<br>　三界染心中　　得六六二種<br>　色善三學四　　餘皆自可得　</p><p><b>　　<A NAME="n114"></A>分別世界品第三(九十九頌)</b><p class='lg'>　地獄傍生鬼　　人及六欲天<br>　名欲界二十　　由地獄洲異<br>　此上十七處　　名色界於中<br>　三靜慮各三　　第四靜慮八<br>　無色界無處　　由生有四種<br>　依同分及命　　令心等相續<br>　於中地獄等　　自名說五趣<br>　唯無覆無記　　有情非中有<br>　身異及想異　　身異同一想<br>　翻此身想一　　并無色下三<br>　故識住有七　　餘非有損壞<br>　應知兼有頂　　及無想有情<br>　是九有情居　　餘非不樂住<br>　四識住當知　　四蘊唯自地<br>　說獨識非住　　有漏四句攝<br>　於中有四生　　有情謂卵等<br>　人傍生具四　　地獄及諸天<br>　中有唯化生　　鬼通胎化二<br>　死生二有中　　五蘊名中有<br>　未至應至處　　故中有非生<br>　如穀等相續　　處無間續生<br>　像實有不成　　不等故非譬<br>　一處無二並　　非相續二生<br>　說有健達縛　　及五七經故<br>　此一業引故　　如當本有形<br>　本有謂死前　　居生剎那後<br>　同淨天眼見　　業通疾具根<br>　無對不可轉　　食香非久住<br>　倒心趣欲境　　濕化染香處<br>　天首上三橫　　地獄頭歸下<br>　一於入正知　　二三兼住出<br>　四於一切位　　及卵痤L知<br>　前三種入胎　　謂輪王二佛<br>　業智俱勝故　　如次四餘生<br>　無我唯諸蘊　　煩惱業所為<br>　由中有相續　　入胎如燈焰<br>　如引次第增　　相續由惑業<br>　更趣於餘世　　故有輪無初<br>　如是諸緣起　　十二支三際<br>　前後際各二　　中八據圓滿<br>　宿惑位無明　　宿諸業名行<br>　識正結生蘊　　六處前名色<br>　從生眼等根　　三和前六處<br>　於三受因異　　未了知名觸<br>　在婬愛前受　　貪資具婬愛<br>　為得諸境界　　遍馳求名取<br>　有謂正能造　　牽當有果業<br>　結當有名生　　至當受老死<br>　傳許約位說　　從勝立支名<br>　於前後中際　　為遣他愚惑<br>　三煩惱二業　　七事亦名果<br>　略果及略因　　由中可比二<br>　從惑生惑業　　從業生於事<br>　從事事惑生　　有支理唯此<br>　此中意正說　　因起果已生<br>　明所治無明　　如非親實等<br>　說為結等故　　非惡慧見故<br>　與見相應故　　說能染慧故<br>　名無色四蘊　　觸六三和生<br>　五相應有對　　第六俱增語<br>　明無明非二　　無漏染污餘<br>　愛恚二相應　　樂等順三受<br>　從此生六受　　五屬身餘心<br>　此復成十八　　由意近行異<br>　欲緣欲十八　　色十二上三<br>　二緣欲十二　　八自二無色<br>　後二緣欲六　　四自一上緣<br>　初無色近分　　緣色四自一<br>　四本及三邊　　唯一緣自境<br>　十八唯有漏　　餘已說當說<br>　此中說煩惱　　如種復如龍<br>　如草根樹莖　　及如糠裹米<br>　業如有糠米　　如草藥如花<br>　諸異熟果事　　如成熟飲食<br>　於四種有中　　生有唯染污<br>　由自地煩惱　　餘三無色三<br>　有情由食住　　段欲體唯三<br>　非色不能益　　自根解脫故<br>　觸思識三食　　有漏通三界<br>　意成及求生　　食香中有起<br>　前二益此世　　所依及能依<br>　後二於當有　　引及起如次<br>　斷善根與續　　離染退死生<br>　許唯意識中　　死生唯捨受<br>　非定無心二　　二無記涅槃<br>　漸死足齊心　　最後意識滅<br>　下人天不生　　斷末摩水等<br>　止邪不定聚　　聖造無間餘<br>　安立器世間　　風輪最居下<br>　其量廣無數　　厚十六洛叉<br>　次上水輪深　　十一億二萬<br>　下八洛叉水　　餘凝結成金<br>　此水金輪廣　　徑十二洛叉<br>　三千四百半　　周圍此三倍<br>　蘇迷盧處中　　次踰健達羅<br>　伊沙馱羅山　　朅地洛迦山<br>　蘇達梨舍那　　頞濕縛羯拏<br>　毘那怛迦山　　尼民達羅山<br>　於大洲等外　　有鐵輪圍山<br>　前七金所成　　蘇迷盧四寶<br>　入水皆八萬　　妙高出亦然<br>　餘八半半下　　廣皆等高量<br>　山間有八海　　前七名為內<br>　最初廣八萬　　四邊各三倍<br>　餘六半半陜　　第八名為外<br>　三洛叉二萬　　二千踰繕那<br>　於中大洲相　　南贍部如車<br>　三邊各二千　　南邊有三半<br>　東毘提訶洲　　其相如半月<br>　三邊如贍部　　東邊三百半<br>　西瞿陀尼洲　　其相圓無缺<br>　徑二千五百　　周圍此三倍<br>　北俱盧畟方　　面各二千等<br>　中洲復有八　　四洲邊各二<br>　此北九黑山　　雪香醉山內<br>　無熱池縱廣　　五十踰繕那<br>　此下過二萬　　無間深廣同<br>　上七捺落迦　　八增皆十六<br>　謂煻煨屍糞　　鋒刃烈河增<br>　各住彼四方　　餘八寒地獄<br>　日月迷盧半　　五十一五十<br>　夜半日沒中　　日出四洲等<br>　雨際第二月　　後九夜漸增<br>　寒第四亦然　　夜減晝翻此<br>　晝夜增臘縛　　行南北路時<br>　近日自影覆　　故見月輪缺<br>　妙高層有四　　相去各十千<br>　傍出十六千　　八四二千量<br>　堅手及持鬘　　筘岸j王眾<br>　如次居四級　　亦住餘七山<br>　妙高頂八萬　　三十三天居<br>　四角有四峰　　金剛手所住<br>　中宮名善見　　周萬踰繕那<br>　高一半金城　　雜飾地柔濡<br>　中有殊勝殿　　周千踰繕那<br>　外四苑莊嚴　　眾車麤雜喜<br>　妙地居四方　　相去各二十<br>　東北圓生樹　　西南善法堂<br>　此上有色天　　住依空宮殿<br>　六受欲交抱　　執手笑視淫<br>　初如五至十　　色圓滿有衣<br>　欲生三人天　　樂生三九處<br>　如彼去下量　　去上數亦然<br>　離通力依他　　下無升見上<br>　四大洲日月　　蘇迷盧欲天<br>　梵世各一千　　名一小千界<br>　此小千千倍　　說名一中千<br>　此千倍大千　　皆同一成壞<br>　贍部洲人量　　三肘半四肘<br>　東西北洲人　　倍倍增如次<br>　欲天俱盧舍　　四分一一增<br>　色天踰繕那　　初四增半半<br>　此上增倍倍　　唯無雲減三<br>　北洲定千年　　西東半半減<br>　此洲壽不定　　後十初叵量<br>　人間五十年　　下天一晝夜<br>　乘斯壽五百　　上五倍倍增<br>　色無晝夜殊　　劫數等身量<br>　無色初二萬　　後後二二增<br>　少光上下天　　大全半為劫<br>　等活等上六　　如次以欲天<br>　壽為一晝夜　　壽量亦同彼<br>　極熱半中劫　　無間中劫全<br>　傍生極一中　　鬼月日五百<br>　頞部陀壽量　　如一婆訶麻<br>　百年除一晝　　後後倍二十<br>　諸處有中夭　　除北俱盧洲<br>　極微字剎那　　色名時極少<br>　極微微金水　　兔羊牛隙塵<br>　蟣虱麥指節　　後後增七倍<br>　二十四指肘　　四肘為弓量<br>　五百俱盧舍　　此八踰繕那<br>　百二十剎那　　為怛剎那量<br>　臘縛此六十　　此三十須臾<br>　此三十晝夜　　三十晝夜月<br>　十二月為年　　於中半減夜<br>　寒熱雨際中　　一月半已夜<br>　於所餘半月　　智者知夜減<br>　應知有四劫　　謂壞成中大<br>　壞從獄不生　　至外器都盡<br>　成劫從風起　　至地獄劫生<br>　中劫從無量　　減至壽唯十<br>　次增減十八　　後增至八萬<br>　如是成已住　　名中二十劫<br>　成壞壞已空　　時皆等住劫<br>　八十中大劫　　大劫三無數<br>　減八萬至百　　諸佛現世間<br>　獨覺增減時　　麟角喻百劫<br>　輪王八萬上　　金銀銅鐵輪<br>　一二三四洲　　逆次獨如佛<br>　他迎自往伏　　諍陣勝無害<br>　相不正圓明　　故與佛非等<br>　劫初如色天　　後漸增貪味<br>　由惰貯賊起　　為防雇守田<br>　業道增壽減　　至十三災現<br>　刀疾饑如次　　七日月年止<br>　三災火水風　　上三定為頂<br>　如次內災等　　四無不動故<br>　然彼器非常　　情俱生滅故<br>　要七火一水　　七水火後風　</p><p><b>　　<A NAME="n115"></A>分別業品第四(一百三十一頌)</b><p class='lg'>　世別由業生　　思及思所作<br>　思即是意業　　所作謂身語<br>　此身語二業　　俱表無表性<br>　身表許別形　　非行動為體<br>　以諸有為法　　有剎那盡故<br>　應無無因故　　生因應能滅<br>　形亦非實有　　應二根取故<br>　無別極微故　　語表許言聲<br>　說三無漏色　　增非作等故<br>　此能造大種　　異於表所依<br>　欲後念無表　　依過大種生<br>　有漏自地衣　　無漏隨生處<br>　無表無執受　　亦等流情數<br>　散依等流性　　有受異大生<br>　定生依長養　　無受無異大<br>　表唯等流性　　屬身有執受<br>　無表記餘三　　不善唯在欲<br>　無表遍欲色　　表唯有伺二<br>　欲無有覆表　　以無等起故<br>　勝義善解脫　　自性慚愧根<br>　相應彼相應　　等起色業等<br>　翻此名不善　　勝無記二常<br>　等起有二種　　因及彼剎那<br>　如次第應知　　名轉名隨轉<br>　見斷識唯轉　　唯隨轉五識<br>　修斷意通三　　無漏異熟非<br>　於轉善等性　　隨轉各容三<br>　牟尼善必同　　無記隨或善<br>　無表三律儀　　不律儀非二<br>　律儀別解脫　　靜慮及道生<br>　初律儀八種　　實體唯有四<br>　形轉名異故　　各別不相違<br>　受離五十八　　一切所應離<br>　立近事近住　　勤策及苾芻<br>　俱得名尸羅　　妙行業律儀<br>　唯初表無表　　名別解業道<br>　八成別解脫　　得靜慮聖者<br>　成靜慮道生　　後二隨心轉<br>　未至九無間　　俱生二名斷<br>　正知正念合　　名意根律儀<br>　住別解無表　　未捨琣迆{<br>　剎那後成過　　不律儀亦然<br>　得靜慮律儀　　琣迄N過未<br>　聖初除過去　　住定道成中<br>　住中有無表　　初成中後二<br>　住律不律儀　　起染淨無表<br>　初成中後二　　至染淨勢終<br>　表正作成中　　後成過非未<br>　有覆及無覆　　唯成就現在<br>　惡行惡戒業　　業道不律儀<br>　成表非無表　　住中劣思作<br>　捨未生表聖　　成無表非表<br>　定生得定地　　彼聖得道生<br>　別解脫律儀　　得由他教等<br>　別解脫律儀　　盡壽或晝夜<br>　惡戒無晝夜　　謂非如善受<br>　近住於晨旦　　下座從師受<br>　隨教說具支　　離嚴飾晝夜<br>　戒不逸禁支　　四一三如次<br>　為防諸性罪　　失念及憍逸<br>　近住餘亦有　　不受三歸無<br>　稱近事發戒　　說如苾芻等<br>　若皆具律儀　　何言一分等<br>　謂約能持說　　下中上隨心<br>　歸依成佛僧　　無學二種法<br>　及涅槃擇滅　　是說具三歸<br>　邪行最可訶　　易離得不作<br>　得律儀如誓　　非總於相續<br>　以開虛誑語　　便越諸學處<br>　遮中唯離酒　　為護餘律儀<br>　從一切二現　　得欲界律儀<br>　從根本畬氶@　得靜慮無漏<br>　律從諸有情　　支因說不定<br>　不律從一切　　有情支非因<br>　諸得不律儀　　由作及誓受<br>　得所餘無表　　由田受重行<br>　捨別解調伏　　由故捨命終<br>　及二形俱生　　斷善根夜晝<br>　有說由犯重　　餘說由法滅<br>　迦濕彌羅說　　犯二如負財<br>　捨定生善法　　由易地退等<br>　捨聖由得果　　練根及退失<br>　捨惡戒由死　　得戒二形生<br>　捨中由受勢　　作事壽根斷<br>　捨欲非色善　　由根斷上生<br>　由對治道生　　捨諸非色染<br>　惡戒人除北　　二黃門二形<br>　律儀亦在天　　唯人俱三種<br>　生欲天色界　　有靜慮律儀<br>　無漏并無色　　除中定無想<br>　安不安非業　　名善惡無記<br>　福非福不動　　欲善業名福<br>　不善名非福　　上界善不勤<br>　約自地處所　　業果無動故<br>　順樂苦非二　　善至三順樂<br>　諸不善順苦　　上善順非二<br>　餘說下亦有　　由中招異熟<br>　又許此三業　　非前後熟故<br>　順受總有五　　謂自性相應<br>　及所緣異熟　　現前差別故<br>　此有定不定　　定三順現等<br>　或說業有五　　餘師說四句<br>　四善容俱作　　引同分唯三<br>　諸處造四種　　地獄善除現<br>　堅於離染地　　異生不造生<br>　聖不造生後　　并欲有頂退<br>　欲中有能造　　二十二種業<br>　皆順現受攝　　類同分一故<br>　由重惑淨心　　及是琠珜y<br>　於功德田起　　害父母業定<br>　由田意殊勝　　及定招異熟<br>　得永離地業　　定招現法果<br>　於佛上首僧　　及滅定無諍<br>　慈見修道出　　損益業即受<br>　諸善無尋業　　許唯感心受<br>　惡唯感身受　　是感受業異<br>　心狂唯意識　　由業異熟生<br>　及怖害違憂　　除北洲在欲<br>　說曲穢濁業　　依諂瞋貪生<br>　依黑黑等殊　　所說四種業<br>　惡色欲界善　　能盡彼無漏<br>　應知如次第　　名黑白俱非<br>　四法忍離欲　　前八無間俱<br>　十二無漏思　　唯盡純黑業<br>　離欲四靜慮　　第九無間思<br>　一盡雜純黑　　四令純白盡<br>　有說地獄受　　餘欲業黑雜<br>　有說欲見滅　　餘欲業黑俱<br>　無學身語業　　即意三牟尼<br>　三清淨應知　　即諸三妙行<br>　惡身語意業　　說名三惡行<br>　及貪瞋邪見　　三妙行翻此<br>　所說十業道　　攝惡妙行中<br>　麤品為其性　　如應成善惡<br>　惡六定無表　　彼自作婬二<br>　善七受生二　　定生唯無表<br>　加行定有表　　無表或有無<br>　後起此相違　　加行三根起<br>　彼無問生故　　貪等三根生<br>　善於三位中　　皆三善根起<br>　殺麤語瞋恚　　究竟皆由瞋<br>　盜邪行及貪　　皆由貪究竟<br>　邪見癡究竟　　許所餘由三<br>　有情具名色　　名身等處起<br>　俱死及前死　　無根依別故<br>　軍等若同事　　皆成如作者<br>　殺生由故思　　他想不誤殺<br>　不與取他物　　力竊取屬己<br>　欲邪行四種　　行所不應行<br>　染異想發言　　解義虛誑語<br>　由眼耳意識　　并餘三所證<br>　如次第名為　　所見聞知覺<br>　染心壞他語　　說名離間語<br>　非愛麤惡語　　諸染雜穢語<br>　餘說異三染　　佞歌邪論等<br>　惡欲他財貪　　增有情瞋恚<br>　撥善惡等見　　名邪見業道<br>　此中三唯道　　七業亦道故<br>　唯邪見斷善　　所斷欲生得<br>　撥因果一切　　漸斷二俱捨<br>　人三洲男女　　見行斷非得<br>　續善疑有見　　頓現除逆者<br>　業道思俱轉　　不善一至八<br>　善總開至十　　別遮一八五<br>　不善地獄中　　麤雜瞋通二<br>　貪邪見成就　　北洲成後三<br>　雜語通現成　　餘欲十通二<br>　善於一切處　　後三通現成<br>　無色無想天　　前七唯成就<br>　餘處通成現　　除地獄北洲<br>　皆能招異熟　　等流增上果<br>　此令他受苦　　斷命壞威故<br>　貪生身語業　　邪命難除故<br>　執命資貪生　　違經故非理<br>　斷道有漏業　　具足有五果<br>　無漏業有四　　謂唯除異熟<br>　餘有漏善惡　　亦四除離繫<br>　餘無漏無記　　三除前所除<br>　善等於善等　　初有四二三<br>　中有二三四　　後二三三果<br>　過於三各四　　現於未亦爾<br>　現於現二果　　未於未果三<br>　同地有四果　　異地二或三<br>　學於三各三　　無學一三二<br>　非學非無學　　有二二五果<br>　見所斷業等　　一一各於三<br>　初有三四一　　中二四三果<br>　後有一二四　　皆如次應知<br>　染業不應作　　有說亦壞軌<br>　應作業翻此　　俱相違第三<br>　一業引一生　　多業能圓滿<br>　二無心定得　　不能引餘通<br>　三障無間業　　及數行煩惱<br>　并一切惡趣　　北洲無想天<br>　三洲有無間　　非餘扇搋等<br>　少恩少羞恥　　餘障通五趣<br>　此五無間中　　四身一語業<br>　三殺一誑語　　一殺生加行<br>　僧破不和合　　心不相應行<br>　無覆無記性　　所破僧所成<br>　能破者唯成　　此虛誑語罪<br>　無間一劫熟　　隨罪增苦增<br>　苾芻見淨行　　破異處愚夫<br>　忍異師道時　　名破不經宿<br>　贍部洲九等　　方破法輪僧<br>　唯破羯磨僧　　通三洲八等<br>　初後皰雙前　　佛滅未結界<br>　於如是六位　　無破法輪僧<br>　棄壞恩德田　　轉形亦成逆<br>　母謂因彼血　　誤等無或有<br>　打心出佛血　　害後無學無<br>　造逆定加行　　無離染得果<br>　破僧虛誑語　　於罪中最大<br>　感第一有思　　世善中大果<br>　污母無學尼　　殺住定菩薩<br>　及有學聖者　　奪僧和合緣<br>　破壞窣堵波　　是無間同類<br>　將得忍不還　　無學業為障<br>　從修妙相業　　菩薩得定名<br>　生善趣貴家　　具男念堅固<br>　贍部男對佛　　佛思思所成<br>　餘百劫方修　　各百福嚴飾<br>　於三無數劫　　各供養七萬<br>　又如次供養　　五六七千佛<br>　三無數劫滿　　逆次逢勝觀<br>　然燈寶髻佛　　初釋迦牟尼<br>　但由悲普施　　被析身無忿<br>　讚歎底沙佛　　次無上菩提<br>　六波羅蜜多　　於如是四位<br>　一二又一二　　如次修圓滿<br>　施戒修三類　　各隨其所應<br>　受福業事名　　差別如業道<br>　由此捨名施　　謂為供為益<br>　身語及能發　　此招大富果<br>　為益自他俱　　不為二行施<br>　由主財田異　　故施果差別<br>　主異由信等　　行敬重等施<br>　得尊重廣愛　　應時難奪果<br>　財異由色等　　得妙色好名<br>　眾愛柔軟身　　有隨時樂觸<br>　田異由趣苦　　恩德有差別<br>　脫於脫菩薩　　第八施最勝<br>　父母病法師　　最後身菩薩<br>　設非證聖者　　施果亦無量<br>　後起田根本　　加行思意樂<br>　由此下上故　　業成下上品<br>　由審思圓滿　　無惡作對治<br>　有伴異熟故　　此業名增長<br>　制多捨類福　　如慈等無受<br>　惡田有愛果　　種果無倒故<br>　離犯戒及遮　　名戒各有二<br>　非犯戒因壞　　依治滅淨等<br>　等引善名修　　極能熏心故<br>　戒修勝如次　　感生天解脫<br>　感劫生天等　　為一梵福量<br>　法施謂如實　　無染辯經等<br>　順福順解脫　　順決擇分三<br>　感愛果涅槃　　聖道善如次<br>　諸如理所起　　三業并能發<br>　如次為書印　　算文數自體<br>　善無漏名妙　　染有罪覆劣<br>　善有為應習　　解脫名無上　</p><p><b>　　<A NAME="n116"></A>分別隨眠品第五(六十九頌)</b><p class='lg'>　隨眠諸有本　　此差別有六<br>　謂貪瞋亦慢　　無明見及疑<br>　六由貪異七　　有貪上二界<br>　於內門轉故　　為遮解脫想<br>　六由見異十　　異謂有身見<br>　邊執見邪見　　見取戒禁取<br>　六行部界異　　故成九十八<br>　欲見苦等斷　　十七七八四<br>　謂如次具離　　三二見見疑<br>　色無色除瞋　　餘等如欲說<br>　忍所害隨眠　　有頂唯見斷<br>　餘通見修斷　　智所害唯修<br>　我我所斷常　　撥無劣謂勝<br>　非因道妄謂　　是五見自體<br>　於大自在等　　非因妄執因<br>　從常我倒生　　故唯見苦斷<br>　四顛倒自體　　謂從於三見<br>　唯倒推增故　　想心隨見力<br>　慢七九從三　　皆通見修斷<br>　聖如殺纏等　　有修斷不行<br>　慢類等我慢　　惡作中不善<br>　聖有而不起　　見疑所增故<br>　見苦集所斷　　諸見疑相應<br>　及不共無明　　遍行自界地<br>　於中除二見　　餘九能上緣<br>　除得餘隨行　　亦是遍行攝<br>　見滅道所斷　　邪見疑相應<br>　及不共無明　　六能緣無漏<br>　於中緣滅者　　唯緣自地滅<br>　緣道六九地　　由別治相因<br>　貪瞋慢二取　　並非無漏緣<br>　應離境非怨　　靜淨勝性故<br>　未斷遍隨眠　　於自地一切<br>　非遍於自部　　所緣故隨增<br>　非無漏上緣　　無攝有違故<br>　隨於相應法　　相應故隨增<br>　上二界隨眠　　及欲身邊見<br>　彼俱癡無記　　此餘皆不善<br>　不善根欲界　　貪瞋不善癡<br>　無記根有三　　無記愛癡慧<br>　非餘二高故　　外方立四種<br>　中愛見慢癡　　三定皆癡故<br>　應一向分別　　反詰捨置記<br>　如死生殊勝　　我蘊一異等<br>　若於此事中　　未斷貪瞋慢<br>　過現若已起　　未來意遍行<br>　五可生自世　　不生亦遍行<br>　餘過未遍行　　現正緣能繫<br>　三世有由說　　三有境果故<br>　說三世有故　　許說一切有<br>　此中有四種　　類相位待異<br>　第三約作用　　立世最為善<br>　何礙用云何　　無異世便壞<br>　有誰未生滅　　此法性甚深<br>　於見苦已斷　　餘遍行隨眠<br>　及前品已斷　　餘緣此猶繫<br>　見苦集修斷　　若欲界所繫<br>　自界三色一　　無漏識所行<br>　色自下各三　　上一淨識境<br>　無色通三界　　各三淨識緣<br>　見滅道所斷　　皆增自識行<br>　無漏三界中　　後三淨識境<br>　有隨眠心二　　謂有染無染<br>　有染心通二　　無染局隨增<br>　無明疑邪身　　邊見戒見取<br>　貪慢瞋如次　　由前引後生<br>　由未斷隨眠　　及隨應境現<br>　非理作意起　　說惑具因緣<br>　欲煩惱并纏　　除癡名欲漏<br>　有漏上二界　　唯煩惱除癡<br>　同無記內門　　定地故合一<br>　無明諸有本　　故別為一漏<br>　瀑流軛亦然　　別立見利故<br>　見不順住故　　非於漏獨立<br>　欲有軛并癡　　見分二名取<br>　無明不別立　　以非能取故<br>　微細二隨增　　隨逐與隨縛<br>　住流漂合執　　是隨眠等義<br>　由結等差別　　復說有五種<br>　結九物取等　　立見取二結<br>　由二唯不善　　及自在起故<br>　纏中唯嫉慳　　建立為二結<br>　惑二數行故　　為賤貧困故<br>　遍顯隨惑故　　惱亂二部故<br>　又五順下分　　由二不超欲<br>　由三復還下　　攝門根故三<br>　或不欲發起　　迷道及疑道<br>　能障趣解脫　　故唯說斷三<br>　順上分亦五　　色無色二貪<br>　掉舉慢無明　　令不超上故<br>　縛三由三受　　隨眠前已說<br>　隨煩惱此餘　　染心所行蘊<br>　纏八無慚愧　　嫉慳并悔眠<br>　及掉舉惛沈　　或十加忿覆<br>　無慚慳掉舉　　皆從貪所生<br>　無愧眠惛沈　　從無明所起<br>　嫉忿從瞋起　　悔從疑覆諍<br>　煩惱垢六惱　　害恨諂誑憍<br>　誑憍從貪生　　害恨從瞋起<br>　惱從見取起　　諂從諸見生<br>　纏無慚愧眠　　惛掉見修斷<br>　餘及煩惱垢　　自在故唯修<br>　欲三二餘惡　　上界皆無記<br>　諂誑欲初定　　三三界餘欲<br>　見所斷慢眠　　自在隨煩惱<br>　皆唯意地起　　餘通依六識<br>　欲界諸煩惱　　貪喜樂相應<br>　瞋憂苦癡遍　　邪見憂及喜<br>　疑憂餘五喜　　一切捨相應<br>　上地皆隨應　　遍自識諸受<br>　諸隨煩惱中　　嫉悔忿及惱<br>　害恨憂俱起　　慳喜愛相應<br>　諂誑及眠覆　　通憂喜俱起<br>　憍喜樂皆捨　　餘四遍相應<br>　蓋五唯在欲　　食治用同故<br>　雖二立一蓋　　障蘊故唯五<br>　遍知所緣故　　斷彼能緣故<br>　斷彼所緣故　　對治起故斷<br>　對治有四種　　謂斷持遠厭<br>　應知從所緣　　可令諸惑斷<br>　遠性有四種　　謂相治處時<br>　如大種尸羅　　異方二世等<br>　諸惑無再斷　　離繫有重得<br>　謂治生得果　　練根六時中<br>　斷遍知有九　　欲初二斷一<br>　二各一合三　　上界三亦爾<br>　餘五順下分　　色一切斷三<br>　於中忍果六　　餘三是智果<br>　未至果一切　　根本五或八<br>　無色邊果一　　三根本亦爾<br>　俗果二聖九　　法智三類二<br>　法智品果六　　類智品果五<br>　得無漏斷得　　及缺第一有<br>　滅雙因越界　　故立九遍知<br>　住見諦位無　　或成一至五<br>　修成六一二　　無學唯成一<br>　越界得果故　　二處集遍知<br>　捨一二五六　　得亦然除五　</p><p><b>　　<A NAME="n117"></A>分別賢聖品第六(八十三頌)</b><p class='lg'>　已說煩惱斷　　由見諦修故<br>　見道唯無漏　　修道通二種<br>　諦四名已說　　謂苦集滅道<br>　彼自體亦然　　次第隨現觀<br>　苦由三苦合　　如所應一切<br>　可意非可意　　餘有漏行法<br>　彼覺破便無　　慧析餘亦爾<br>　如瓶水世俗　　異此名勝義<br>　將趣見諦道　　應住戒勤修<br>　聞思修所成　　謂名俱義境<br>　具身心遠離　　無不足大欲<br>　謂已得未得　　多求名所無<br>　治相違界三　　無漏無貪性<br>　四聖種亦爾　　前三唯喜足<br>　三生具後業　　為治四愛生<br>　我所我事欲　　暫息永除故<br>　入修要二門　　不淨觀息念<br>　貪尋增上者　　如次第應修<br>　為通治四貪　　且辯觀骨瑣<br>　廣至海復略　　名初習業位<br>　除足至頭半　　名為已熟修<br>　繫心在眉間　　名超作意位<br>　無貪性十智　　緣欲色人生<br>　不淨自世緣　　有漏通二得<br>　息念慧五地　　緣風依欲身<br>　二得實外無　　有六謂數等<br>　入出息隨身　　依二差別轉<br>　情數非執受　　等流非下緣<br>　依已修成止　　為觀修念住<br>　以自相共相　　觀身受心法<br>　自性聞等慧　　餘相雜所緣<br>　說次第隨生　　治倒故唯四<br>　彼居法念住　　總觀四所緣<br>　修非常及苦　　空非我行相<br>　從此生煖法　　具觀四聖諦<br>　修十六行相　　次生頂亦然<br>　如是二善根　　皆初法後四<br>　次忍唯法念　　下中品同頂<br>　上唯觀欲苦　　一行一剎那<br>　世第一亦然　　皆慧五除得<br>　此順決擇分　　四皆修所成<br>　六地二或七　　依欲界身九<br>　三女男得二　　第四女亦爾<br>　聖由失地捨　　異生由命終<br>　初二亦退捨　　依本必見諦<br>　捨已得非先　　二捨性非得<br>　煖必至涅槃　　頂終不斷善<br>　忍不墮惡趣　　第一入離生<br>　轉聲聞種性　　二成佛三餘<br>　麟角佛無轉　　一坐成覺故<br>　前順解脫分　　速三生解脫<br>　聞思成三業　　殖在人三洲<br>　世第一無間　　即緣欲界苦<br>　生無漏法忍　　忍次生法智<br>　次緣餘界苦　　生類忍類智<br>　緣集滅道諦　　各生四亦然<br>　如是十六心　　名聖諦現觀<br>　此總有三種　　謂見緣事別<br>　皆與世第一　　同依於一地<br>　忍智如次第　　無間解脫道<br>　前十五見道　　見未曾見故<br>　名隨信法行　　由根鈍利別<br>　具修惑斷一　　至五向初果<br>　斷次三向二　　離八地向三<br>　至第十六心　　隨三向住果<br>　名信解見至　　亦由鈍利別<br>　諸得果位中　　未得勝果道<br>　故未起勝道　　名住果非向<br>　地地失德九　　下中上各三<br>　未斷修斷失　　住果極七返<br>　斷欲三四品　　三二生家家<br>　斷至五二向　　斷六一來果<br>　斷七或八品　　一生名一間<br>　此即第三向　　斷九不還果<br>　此中生有行　　無行般涅槃<br>　上流若雜修　　能往色究竟<br>　超半超遍歿　　餘能往有頂<br>　行無色有四　　住此般涅槃<br>　行色界有九　　謂三各分三<br>　業惑根有殊　　故成三九別<br>　立七善士趣　　由上流無別<br>　善惡行不行　　有往無還故<br>　經欲界生聖　　不往餘界生<br>　此及往上生　　無練根并退<br>　先雜修第四　　成由一念雜<br>　為受生現樂　　及遮煩惱退<br>　由雜修五品　　生有五淨居<br>　得滅定不還　　轉名為身證<br>　上界修惑中　　斷初定一品<br>　至有頂八品　　皆阿羅漢向<br>　第九無間道　　名金剛喻定<br>　盡得俱盡智　　成無學應果<br>　有頂由無漏　　餘由二離染<br>　聖二離八修　　各二離繫得<br>　無漏未至道　　能離一切地<br>　餘八離自上　　有漏離次下<br>　近分離下染　　初三後解脫<br>　根本或近分　　上地唯根本<br>　世無間解脫　　如次緣下上<br>　作麤苦障行　　及靜妙離三<br>　不動盡智後　　必起無生智<br>　餘盡或正見　　此應果皆有<br>　淨道沙門性　　有為無為果<br>　此有八十九　　解脫道及滅<br>　五因立四果　　捨曾得勝道<br>　集斷得八智　　頓修十六行<br>　世道所得斷　　聖所得雜故<br>　無漏得持故　　亦名沙門果<br>　所說沙門性　　亦名婆羅門<br>　亦名為梵輪　　真梵所轉故<br>　於中唯見道　　說名為法輪<br>　由速等似輪　　或具輻等故<br>　三依欲後三　　由上無見道<br>　無間無緣下　　無厭及經故<br>　阿羅漢有六　　謂退至不動<br>　前五信解生　　總名時解脫<br>　後不時解脫　　從前見至生<br>　有是先種性　　有後練根得<br>　四從種性退　　五從果非先<br>　學異生亦六　　練根非見道<br>　應知退有三　　已未得受用<br>　佛唯有最後　　利中後鈍三<br>　一切從果退　　必得不命終<br>　住果所不為　　慚增故不作<br>　練根無學位　　九無間解脫<br>　久習故學一　　無漏依人三<br>　無學依九地　　有學但依六<br>　捨果勝果道　　唯得果道故<br>　七聲聞二佛　　差別由九根<br>　加行根滅定　　解脫故成七<br>　此事別唯六　　三道各二故<br>　俱由得滅定　　餘名慧解脫<br>　有學名為滿　　由根果定三<br>　無學得滿名　　但由根定二<br>　應知一切道　　略說唯有四<br>　謂加行無間　　解脫勝進道<br>　通行有四種　　樂依本靜慮<br>　苦依所餘地　　遲速鈍利根<br>　覺分三十七　　謂四念住等<br>　覺謂盡無生　　順此故名分<br>　此實事唯十　　謂慧勤定信<br>　念喜捨輕安　　及戒尋為體<br>　四念住正斷　　神足隨增上<br>　說為慧勤定　　實諸加行善<br>　初業順決擇　　及修見道位<br>　念住等七品　　應知次第增<br>　七覺八道支　　一向是無漏<br>　三四五根力　　皆通於二種<br>　初靜慮一切　　未至除喜根<br>　二靜慮除尋　　三四中除二<br>　前三無色地　　除戒前二種<br>　於欲界有頂　　除覺及道支<br>　證淨有四種　　謂佛法僧戒<br>　見三得法戒　　見道兼佛僧<br>　法謂三諦全　　菩薩獨覺道<br>　信戒二為體　　四皆唯無漏<br>　學有餘縛故　　無正脫智支<br>　解脫為無學　　謂勝解或滅<br>　有為無學支　　即二解脫蘊<br>　正智如覺說　　謂盡無生智<br>　無學心生時　　正從障解脫<br>　道唯正滅位　　能令彼障斷<br>　無為說三界　　離界謂離貪<br>　斷界斷餘結　　滅界滅彼事<br>　厭緣苦集慧　　離緣四能斷<br>　相對互廣狹　　故應成四句　</p><p><b>　　<A NAME="n118"></A>分別智品第七(六十一頌)</b><p class='lg'>　聖慧忍非智　　盡無生非見<br>　餘二有漏慧　　皆智六見性<br>　智十總有二　　有漏無漏別<br>　有漏稱世俗　　無漏名法類<br>　世俗遍為境　　法智及類智<br>　如次欲上界　　苦等諦為境<br>　法類由境別　　立苦等四名<br>　皆通盡無生　　初唯苦集類<br>　法類道世俗　　有成他心智<br>　於勝地根位　　去來世不知<br>　法類不相知　　聲聞麟喻佛<br>　如次知見道　　二三念一切<br>　智於四聖諦　　知我已知等<br>　不應更知等　　如次盡無生<br>　由自性對治　　行相行相境<br>　加行辦因圓　　故建立十智<br>　緣滅道法智　　於修道位中<br>　兼治上修斷　　類無能治欲<br>　法智及類智　　行相俱十六<br>　世俗此及餘　　四諦智各四<br>　他心智無漏　　唯四謂緣道<br>　有漏自相緣　　俱但緣一事<br>　盡無生十四　　謂離空非我<br>　淨無越十六　　餘說有論故<br>　行相實十六　　此體唯是慧<br>　能行有所緣　　所行諸有法<br>　性俗三九善　　依地俗一切<br>　他心智唯四　　法六餘七九<br>　現起所依身　　他心依欲色<br>　法智但依欲　　餘八通三界<br>　諸智念住攝　　滅智唯最後<br>　他心智後三　　餘八智通四<br>　諸智互相緣　　法類道各九<br>　苦集智各二　　四皆十滅非<br>　所緣總有十　　謂三界無漏<br>　無為各有二　　俗緣十法五<br>　類七苦集六　　滅緣一道二<br>　他心智緣三　　盡無生各九<br>　俗智除自品　　總緣一切法<br>　為非我行相　　唯聞思所成<br>　異生聖見道　　初念定成一<br>　二定成三智　　後四一一增<br>　修道定成七　　離欲增他心<br>　無學鈍利根　　定成九成十<br>　見道忍智起　　即彼未來修<br>　三類智兼修　　現觀邊俗智<br>　不生自下地　　苦集四滅後<br>　自諦行相境　　唯加行所得<br>　修道初剎那　　修六或七智<br>　斷八地無間　　及有欲餘道<br>　有頂八解脫　　各修於七智<br>　上無間餘道　　如次修六八<br>　無學初剎那　　修九或修十<br>　鈍利根別故　　勝進道亦然<br>　練根無間道　　學六無學七<br>　餘學六七八　　應八九一切<br>　雜修通無間　　學七應八九<br>　餘道學修八　　應九或一切<br>　聖起餘功德　　及異生諸位<br>　所修智多少　　皆如理應思<br>　諸道依得此　　修此地有漏<br>　為離得起此　　修此下無漏<br>　唯初盡遍修　　九地有漏德<br>　生上不修下　　曾所得非修<br>　立得修習修　　依善有為法<br>　依諸有漏法　　立治修遣修<br>　十八不共法　　謂佛十力等<br>　力處非處十　　業八除滅道<br>　定根解界九　　遍趣九或十<br>　宿住死生俗　　盡六或十智<br>　宿住死生智　　依靜慮餘通<br>　贍部男佛身　　於境無礙故<br>　身那羅延力　　或節節皆然<br>　象等七十增　　此觸處為性<br>　四無畏如次　　初十二七力<br>　三念住念慧　　緣順違俱境<br>　大悲唯俗智　　資糧行相境<br>　平等上品故　　異悲由八因<br>　由資糧法身　　利他佛相似<br>　壽種姓量等　　諸佛有差別<br>　復有餘佛法　　共餘聖異生<br>　謂無諍願智　　無礙解等德<br>　無諍世俗智　　後靜慮不動<br>　三洲緣未生　　欲界有事惑<br>　願智能遍緣　　餘如無諍說<br>　無礙解有四　　謂法義詞辯<br>　名義言說道　　無退智為性<br>　法詞唯俗智　　五二地為依<br>　義十六辯九　　皆依一切地<br>　但得必具四　　餘如無諍說<br>　六依邊際得　　邊際六後定<br>　遍順至究竟　　佛餘加行得<br>　通六謂神境　　天眼耳他心<br>　宿住漏盡通　　解脫道慧攝<br>　四俗他心五　　漏盡通如力<br>　五依四靜慮　　自下地為境<br>　聲聞麟喻佛　　二三千無數<br>　未曾由加行　　曾修離染得<br>　念住初三身　　他心三餘四<br>　天眼耳無記　　餘四通唯善<br>　第五二六明　　治三際愚故<br>　後真二假說　　學有暗非明<br>　第一四六導　　教誡導為尊<br>　定由通所成　　引利樂果故<br>　神體謂等持　　境二謂行化<br>　行三意勢佛　　運身勝解通<br>　化二謂欲色　　四二外處性<br>　此各有二種　　謂似自他身<br>　能化心十四　　定果二至五<br>　如所依定得　　從淨自生二<br>　化事由自地　　語通由自下<br>　化身與化主　　語必俱非佛<br>　先立願留身　　後起餘心語<br>　有死留堅體　　餘說無留義<br>　初多心一化　　成滿此相違<br>　修得無記攝　　餘得通三性<br>　天眼耳謂根　　即定地淨色<br>　琣P分無缺　　取障細遠等<br>　神境五修生　　咒藥業成故<br>　他心修生咒　　又加占相成<br>　三修生業成　　除修皆三性<br>　人唯無生得　　地獄初能知　</p><p><b>　　<A NAME="n119"></A>分別定品第八(三十九頌)</b><p class='lg'>　靜慮四各二　　於中生已說<br>　定謂善一境　　并伴五蘊性<br>　初具伺喜樂　　後漸離前支<br>　無色亦如是　　四蘊離下地<br>　并上三近分　　總名除色想<br>　無色謂無色　　後色起從心<br>　空無邊等三　　名從加行立<br>　非想非非想　　昧劣故立名<br>　此本等至八　　前七各有三<br>　謂味淨無漏　　後味淨二種<br>　味謂愛相應　　淨謂世間善<br>　此即所味著　　無漏謂出世<br>　靜慮初五支　　尋伺喜樂定<br>　第二有四支　　內淨喜樂定<br>　第三具五支　　捨念慧樂定<br>　第四有四支　　捨念中受定<br>　此實事十一　　初二樂輕安<br>　內淨即信根　　喜即是喜受<br>　染如次從初　　無喜樂內淨<br>　正念慧捨念　　餘說無安捨<br>　第四名不動　　離八災患故<br>　八者謂尋伺　　四受入出息<br>　生靜慮從初　　有喜樂捨受<br>　及喜捨樂捨　　唯捨受如次<br>　生上三靜慮　　起三識表心<br>　皆初靜慮攝　　唯無覆無記<br>　全不成而得　　淨由離染生<br>　無漏由離染　　染由生及退<br>　無漏次生善　　上下至第三<br>　淨次生亦然　　兼生自地染<br>　染生自淨染　　并下一地淨<br>　死淨生一切　　染生自下染<br>　淨定有四種　　謂即順退分<br>　順住順勝進　　順決擇分攝<br>　如次順煩惱　　自上地無漏<br>　互相望如次　　生二三三一<br>　二類定順逆　　均間次及超<br>　至間超為成　　三洲利無學<br>　二類定順逆　　非上無用故<br>　唯生有頂聖　　起下盡餘惑<br>　味定緣自繫　　淨無漏遍緣<br>　根本善無色　　不緣下有漏<br>　無漏能斷惑　　及諸淨近分<br>　近分八捨淨　　初亦聖或三<br>　中靜慮無尋　　具三唯捨受<br>　初下有尋伺　　中唯伺上無<br>　空謂空非我　　無相謂滅四<br>　無願謂餘十　　諦行相相應<br>　此通淨無漏　　無漏三脫門<br>　重二緣無學　　取空非常相<br>　後緣無相定　　非擇滅為靜<br>　有漏人不時　　離上七近分<br>　為得現法樂　　修諸善靜慮<br>　為得勝知見　　修淨天眼通<br>　為得分別慧　　修諸加行善<br>　為得諸漏盡　　修金剛喻定<br>　無量有四種　　對治瞋等故<br>　慈悲無瞋性　　喜喜捨無貪<br>　此行相如次　　與樂及拔苦<br>　欣慰有情等　　緣欲界有情<br>　喜初二靜慮　　餘六或五十<br>　不能斷諸惑　　人起定成三<br>　解脫有八種　　前三無貪性<br>　二二一一定　　四無色定善<br>　滅受想解脫　　微微無間生<br>　由自地淨心　　及下無漏出<br>　三境欲可見　　四境類品道<br>　自上苦集滅　　非擇滅虛空<br>　勝處有八種　　二如初解脫<br>　次二如第二　　後四如第三<br>　遍處有十種　　八如淨解脫<br>　後二淨無色　　緣自地四蘊<br>　滅定如先辯　　餘皆通二得<br>　無色依三界　　餘唯人趣起<br>　二界由因業　　能起無色定<br>　色界起靜慮　　亦由法爾力<br>　佛正法有二　　謂教證為體<br>　有持說行者　　此便住世間<br>　迦濕彌羅議理成　　我多依彼釋對法<br>　少有貶量為我失　　判法正理在牟尼<br>　大師法眼久已閉　　堪為證者多散滅<br>　不見真理無制人　　由鄙尋思亂聖教<br>　自覺已歸勝寂靜　　持彼教者多隨滅<br>　世無依怙喪眾德　　無鉤制惑隨意轉<br>　既知如來正法壽　　漸次淪亡如至喉<br>　是諸煩惱力增時　　應求解脫勿放逸　</p><p class='juan'>
說一切有部俱舍論本頌一卷</p>
</body></html>
