<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T30 </TITLE>
</head>
<BODY>

<p class='juan'>
中論卷第三</p>
<p><span class='byline'>　　　　龍樹菩薩造梵志青目釋</span><br><p><span class='byline'>　　　　姚秦三藏鳩摩羅什譯</span><br><p><b>　　<A NAME="n20"></A>觀有無品第十五(十一偈)</b><p>問曰。諸法各有性。以有力用故。如瓶有瓶性布有布性。是性眾緣合時則出。答曰<p class='lg'>　眾緣中有性　　是事則不然<br>　性從眾緣出　　即名為作法　</p><p>若諸法有性。不應從眾緣出。何以故。若從眾緣出。即是作法無有定性。問曰。若諸法性從眾緣作。有何咎。答曰<p class='lg'>　性若是作者　　云何有此義<br>　性名為無作　　不待異法成　</p><p>如金雜銅則非真金。如是若有性則不須眾緣。若從眾緣出當知無真性。又性若決定。不應待他出。非如長短彼此無定性故待他而有。問曰。諸法若無自性。應有他性。答曰<p class='lg'>　法若無自性　　云何有他性<br>　自性於他性　　亦名為他性　</p><p>諸法性眾緣作故。亦因待成故無自性。若爾者。他性於他亦是自性。亦從眾緣生相待故。亦無無故。云何言諸法從他性生。他性亦是自性故。問曰。若離自性他性有諸法。有何咎。答曰<p class='lg'>　離自性他性　　何得更有法<br>　若有自他性　　諸法則得成　</p><p>汝說離自性他性有法者。是事不然。若離自性他性則無有法何以故。有自性他性法則成。如瓶體是自性依物是他性。問曰。若以自性他性破有者。今應有無。答曰<p class='lg'>　有若不成者　　無云何可成<br>　因有有法故　　有壞名為無　</p><p>若汝已受有不成者。亦應受無亦無。何以故。有法壞敗故名無。是無因有壞而有。復次<p class='lg'>　若人見有無　　見自性他性<br>　如是則不見　　佛法真實義　</p><p>若人深著諸法。必求有見。若破自性則見他性。若破他性則見有。若破有則見無。若破無則迷惑。若利根著心薄者。知滅諸見安隱故。更不生四種戲論。是人則見佛法真實義。是故說上偈。復次<p class='lg'>　佛能滅有無　　如化迦旃延<br>　經中之所說　　離有亦離無　</p><p>刪陀迦旃延經中。佛為說正見義離有離無。若諸法中少決定有者。佛不應破有無。若破有則人謂為無。佛通達諸法相故。說二俱無。是故汝應捨有無見。復次<p class='lg'>　若法實有性　　後則不應異<br>　性若有異相　　是事終不然　</p><p>若諸法決定有性。終不應變異。何以故。若定有自性。不應有異相。如上真金喻。今現見諸法有異相故。當知無有定相。復次<p class='lg'>　若法實有性　　云何而可異<br>　若法實無性　　云何而可異　</p><p>若法定有性。云何可變異。若無性則無自體。云何可變異。復次<p class='lg'>　定有則著常　　定無則著斷<br>　是故有智者　　不應著有無　</p><p>若法定有有相。則終無無相。是即為常。何以故。如說三世者。未來中有法相。是法來至現在。轉入過去。不捨本相。是則為常。又說因中先有果。是亦為常。若說定有無。是無必先有今無。是則為斷滅。斷滅名無相續。因由是二見。即遠離佛法。問曰。何故因有生常見。因無生斷見。答曰<p class='lg'>　若法有定性　　非無則是常<br>　先有而今無　　是則為斷滅　</p><p>若法性定有。則是有相非無相。終不應無。若無則非有。即為無法。先已說過故。如是則墮常見。若法先有。敗壞而無者。是名斷滅。何以故。有不應無故。汝謂有無各有定相故。若有斷常見者。則無罪福等破世間事是故應捨<p><b>　　<A NAME="n21"></A>中論觀縛解品第十六(十偈)</b><p>問曰。生死非都無根本。於中應有眾生往來若諸行往來。汝以何因緣故。說眾生及諸行盡空無有往來。答曰<p class='lg'>　諸行往來者　　常不應往來<br>　無常亦不應　　眾生亦復然　</p><p>諸行往來六道生死中者。為常相往來。為無常相往來。二俱不然。若常相往來者。則無生死相續。以決定故。自性住故。若以無常往來者。亦無往來生死相續。以不決定故。無自性故。若眾生往來者。亦有如是過。復次<p class='lg'>　若眾生往來　　陰界諸入中<br>　五種求盡無　　誰有往來者　</p><p>生死陰界入即是一義。若眾生於此陰界入中往來者。是眾生於燃可燃品中。五種求不可得。誰於陰界入中而有往來者。復次<p class='lg'>　若從身至身　　往來即無身<br>　若其無有身　　則無有往來　</p><p>若眾生往來。為有身往來。為無身往來。二俱不然。何以故。若有身往來。從一身至一身。如是則往來者無身。又若先已有身。不應復從身至身。若先無身則無有。若無有云何有生死往來。問曰。經說有涅槃滅一切苦。是滅應諸行滅若眾生滅。答曰。二俱不然。何以故<p class='lg'>　諸行若滅者　　是事終不然<br>　眾生若滅者　　是事亦不然　</p><p>汝說若諸行滅若眾生滅。是事先已答。諸行無有性。眾生亦種種推求生死往來不可得。是故諸行不滅。眾生亦不滅。問曰。若爾者則無縛無解。根本不可得故。答曰<p class='lg'>　諸行生滅相　　不縛亦不解<br>　眾生如先說　　不縛亦不解　</p><p>汝謂諸行及眾生有縛解者。是事不然。諸行念念生滅故。不應有縛解。眾生先說五種推求不可得。云何有縛解。復次<p class='lg'>　若身名為縛　　有身則不縛<br>　無身亦不縛　　於何而有縛　</p><p>若謂五陰身名為縛。若眾生先有五陰。則不應縛。何以故。一人有二身故。無身亦不應縛。何以故。若無身則無五陰。無五陰則空。云何可縛。如是第三更無所縛。復次<p class='lg'>　若可縛先縛　　則應縛可縛<br>　而先實無縛　　餘如去來答　</p><p>若謂可縛先有縛。則應縛可縛。而實離可縛先無縛。是故不得言眾生有縛。或言。眾生是可縛。五陰是縛。或言。五陰中諸煩惱是縛。餘五陰是可縛。是事不然。何以故。若離五陰先有眾生者。則應以五陰縛眾生。而實離五陰無別眾生。若離五陰別有煩惱者則應以煩惱縛五陰。而實離五陰無別煩惱。復次如去來品中說。已去不去。未去不去。去時不去。如是未縛不縛。縛已不縛。縛時不縛。復次亦無有解。何以故<p class='lg'>　縛者無有解　　無縛亦無解<br>　縛時有解者　　縛解則一時　</p><p>縛者無有解。何以故。已縛故。無縛亦無解。何以故。無縛故。若謂縛時有解。則縛解一時。是事不然。又縛解相違故。問曰。有人修道現入涅槃得解脫。云何言無。答曰<p class='lg'>　若不受諸法　　我當得涅槃<br>　若人如是者　　還為受所縛　</p><p>若人作是念。我離受得涅槃。是人即為受所縛。復次<p class='lg'>　不離於生死　　而別有涅槃<br>　實相義如是　　云何有分別　</p><p>諸法實相第一義中。不說離生死別有涅槃。如經說。涅槃即生死。生死即涅槃。如是諸法實相中。云何言是生死是涅槃<p><b>　　<A NAME="n22"></A>中論觀業品第十七(三十三偈)</b><p>問曰。汝雖種種破諸法。而業決定有。能令一切眾生受果報。如經說。一切眾生皆隨業而生。惡者入地獄。修福者生天。行道者得涅槃。是故一切法不應空。所謂業者<p class='lg'>　人能降伏心　　利益於眾生<br>　是名為慈善　　二世果報種　</p><p>人有三毒。為惱他故生行。善者先自滅惡。是故說降伏其心利益他人。利益他者。行布施持戒忍辱等不惱眾生。是名利益他。亦名慈善福德。亦名今世後世樂果種子。復次<p class='lg'>　大聖說二業　　思與從思生<br>　是業別相中　　種種分別說　</p><p>大聖略說業有二種。一者思。二者從思生。是二業如阿毘曇中廣說。<p class='lg'>　佛所說思者　　所謂意業是<br>　所從思生者　　即是身口業　</p><p>思是心數法。諸心數法中能發起有所作故名業。因是思故起外身口業。雖因餘心心數法有所作。但思為所作本。故說思為業。是業今當說相<p class='lg'>　身業及口業　　作與無作業<br>　如是四事中　　亦善亦不善<br>　從用生福德　　罪生亦如是<br>　及思為七法　　能了諸業相　</p><p>口業者四種口業。身業者。三種身業。是七種業有二種差別。有作有無作。作時名作業。作已常隨逐生名無作業。是二種有善不善。不善名不止惡。善名止惡。復有從用生福德。如施主施受者。若受者受用。施主得二種福。一從施生。二從用生。如人以箭射人。若箭殺人有二種罪。一者從射生。二者從殺生。若射不殺。射者但得射罪。無殺罪。是故偈中說罪福從用生。如是名為六種業。第七名思。是七種即是分別業相。是業有今世後世果報。是故決定有業有果報故。諸法不應空。答曰<p class='lg'>　業住至受報　　是業即為常<br>　若滅即無業　　云何生果報　</p><p>業若住至受果報。即為是常。是事不然。何以故。業是生滅相。一念尚不住。何況至果報。若謂業滅。滅則無。云何能生果報。問曰<p class='lg'>　如芽等相續　　皆從種子生<br>　從是而生果　　離種無相續<br>　從種有相續　　從相續有果<br>　先種後有果　　不斷亦不常<br>　如是從初心　　心法相續生<br>　從是而有果　　離心無相續<br>　從心有相續　　從相續有果<br>　先業後有果　　不斷亦不常　</p><p>如從穀有芽。從芽有莖葉等相續。從是相續而有果生。離種無相續生。是故從穀子有相續。從相續有果。先種後有果。故不斷亦不常。如穀種喻。業果亦如是。初心起罪福。猶如穀種。因是心餘心心數法相續生。乃至果報。先業後果故不斷亦不常。若離業有果報。則有斷常。是善業因緣果報者。所謂<p class='lg'>　能成福德者　　是十白業道<br>　二世五欲樂　　即是白業報　</p><p>白名善淨。成福德因緣者。從是十白業道。生不殺不盜不邪婬不妄語不兩舌不惡口不無益語不嫉不恚不邪見。是名為善。從身口意生是果報者。得今世名利。後世天人中貴處生。布施恭敬等雖有種種福德。略說則攝在十善道中。答曰<p class='lg'>　若如汝分別　　其過則甚多<br>　是故汝所說　　於義則不然　</p><p>若以業果報相續故。以穀子為喻者。其過甚多。但此中不廣說。汝說穀子喻者。是喻不然。何以故。穀子有觸有形。可見有相續。我思惟是事。尚未受此言。況心及業。無觸無形不可見。生滅不住欲以相續。是事不然。復次從穀子有芽等相續者。為滅已相續。為不滅相續。若穀子滅已相續者。則為無因。若穀子不滅而相續者。從是穀子常生諸穀。若如是者。一穀子則生一切世間穀。是事不然。是故業果報相續則不然。問曰<p class='lg'>　今當復更說　　順業果報義<br>　諸佛辟支佛　　賢聖所稱歎　</p><p>所謂<p class='lg'>　不失法如券　　業如負財物<br>　此性則無記　　分別有四種<br>　見諦所不斷　　但思惟所斷<br>　以是不失法　　諸業有果報<br>　若見諦所斷　　而業至相似<br>　則得破業等　　如是之過咎<br>　一切諸行業　　相似不相似<br>　一界初受身　　爾時報獨生<br>　如是二種業　　現世受果報<br>　或言受報已　　而業猶故在<br>　若度果已滅　　若死已而滅<br>　於是中分別　　有漏及無漏　</p><p>不失法者。當知如券。業者如取物。是不失法。欲界繫色界繫無色界繫亦不繫。若分別善不善無記中。但是無記。是無記義阿毘曇中廣說。見諦所不斷。從一果至一果。於中思惟所斷。是以諸業。以不失法故果生。若見諦所斷而業至相似。則得破業過。是事阿毘曇中廣說。復次不失法者。於一界諸業相似不相似。初受身時果報獨生。於現在身從業更生業。是業有二種。隨重而受報。或有言。是業受報已業猶在。以不念念滅故。若度果已滅。若死已而滅者。須陀洹等度果已而滅。諸凡夫及阿羅漢死已而滅。於此中分別有漏及無漏者。從須陀洹等諸賢聖。有漏無漏等應分別。答曰。是義俱不離斷常過。是故亦不應受。問曰。若爾者。則無業果報。答曰<p class='lg'>　雖空亦不斷　　雖有亦不常<br>　業果報不失　　是名佛所說　</p><p>此論所說義。離於斷常。何以故。業畢竟空寂滅相。自性離有何法可斷何法可失。顛倒因緣故往來生死。亦不常。何以故。若法從顛倒起。則是虛妄無實。無實故非常。復次貪著顛倒不知實相故。言業不失。此是佛所說。復次<p class='lg'>　諸業本不生　　以無定性故<br>　諸業亦不滅　　以其不生故<br>　若業有性者　　是則名為常<br>　不作亦名業　　常則不可作<br>　若有不作業　　不作而有罪<br>　不斷於梵行　　而有不淨過<br>　是則破一切　　世間語言法<br>　作罪及作福　　亦無有差別<br>　若言業決定　　而自有性者<br>　受於果報已　　而應更復受<br>　若諸世間業　　從於煩惱生<br>　是煩惱非實　　業當何有實　</p><p>第一義中諸業不生。何以故。無性故。以不生因緣故則不滅。非以常故不滅。若不爾者。業性應決定有。若業決定有性。則為是常。若常則是不作業。何以故。常法不可作故。復次若有不作業者。則他人作罪此人受報。又他人斷梵行而此人有罪。則破世俗法。若先有者。冬不應思為春事。春不應思為夏事。有如是等過。復次作福及作罪者。則無有別異。起布施持戒等業。名為作福。起殺盜等業。名為作罪。若不作而有業。則無有分別。復次是業若決定有性。則一時受果報已。復應更受。是故汝說以不失法故有業報。則有如是等過。復次若業從煩惱起。是煩惱無有決定。但從憶想分別有。若諸煩惱無實。業云何有實。何以故。因無性故業亦無性。問曰。若諸煩惱及業無性不實。今果報身現有。應是實。答曰。<p class='lg'>　諸煩惱及業　　是說身因緣<br>　煩惱諸業空　　何況於諸身　</p><p>諸賢聖說。煩惱及業是身因緣。是中愛能潤生。業能生上中下好醜貴賤等果報。今諸煩惱及業。種種推求無有決定。何況諸身有決定果。隨因緣故。問曰。汝雖種種因緣破業及果報。而經說。有起業者。起業者有故。有業有果報。如說<p class='lg'>　無明之所蔽　　愛結之所縛<br>　而於本作者　　不即亦不異　</p><p>無始經中說。眾生為無明所覆。愛結所縛。於無始生死中。往來受種種苦樂。今受者於先作者。不即是亦不異。若即是人作罪受牛形。則人不作牛。牛不作人。若異則失業果報墮於無因。無因則斷滅。是故今受者於先作者。不即是亦不異。答曰<p class='lg'>　業不從緣生　　不從非緣生<br>　是故則無有　　能起於業者<br>　無業無作者　　何有業生果<br>　若其無有果　　何有受果者　</p><p>若無業無作業者。何有從業生果報。若無果報。云何有受果報者。業有三種。五陰中假名人是作者。是業於善惡處生。名為果報。若起業者尚無。何況有業有果報及受果報者。問曰。汝雖種種破業果報及起業者。而今現見眾生作業受果報。是事云何。答曰<p class='lg'>　如世尊神通　　所作變化人<br>　如是變化人　　復變作化人<br>　如初變化人　　是名為作者<br>　變化人所作　　是則名為業<br>　諸煩惱及業　　作者及果報<br>　皆如幻與夢　　如炎亦如嚮　</p><p>如佛神通力所作化人。是化人復化作化人。如化人無有實事但可眼見。又化人口業說法。身業布施等。是業雖無實而可眼見。如是生死身作者及業。亦應如是知。諸煩惱者。名為三毒。分別有九十八使九結十纏六垢等無量諸煩惱。業名為身口意業。今世後世分別有善不善無記。苦報樂報不苦不樂報。現報業生報業後報業。如是等無量作者。名為能起諸煩惱業能受果報者。果報名從善惡業生無記五陰。如是等諸業皆空無性。如幻如夢。如炎如嚮<p><b>　　<A NAME="n23"></A>中論觀法品第十八(十二偈)</b><p>問曰。若諸法盡畢竟空無生無滅。是名諸法實相者。云何入。答曰。滅我我所著故。得一切法空。無我慧名為入。問曰。云何知諸法無我。答曰<p class='lg'>　若我是五陰　　我即為生滅<br>　若我異五陰　　則非五陰相<br>　若無有我者　　何得有我所<br>　滅我我所故　　名得無我智<br>　得無我智者　　是則名實觀<br>　得無我智者　　是人為希有<br>　內外我我所　　盡滅無有故<br>　諸受即為滅　　受滅則身滅<br>　業煩惱滅故　　名之為解脫<br>　業煩惱非實　　入空戲論滅<br>　諸佛或說我　　或說於無我<br>　諸法實相中　　無我無非我<br>　諸法實相者　　心行言語斷<br>　無生亦無滅　　寂滅如涅槃<br>　一切實非實　　亦實亦非實<br>　非實非非實　　是名諸佛法<br>　自知不隨他　　寂滅無戲論<br>　無異無分別　　是則名實相<br>　若法從緣生　　不即不異因<br>　是故名實相　　不斷亦不常<br>　不一亦不異　　不常亦不斷<br>　是名諸世尊　　教化甘露味<br>　若佛不出世　　佛法已滅盡<br>　諸辟支佛智　　從於遠離生　</p><p>有人說神。應有二種。若五陰即是神。若離五陰有神。若五陰是神者神則生滅相。如偈中說。若神是五陰即是生滅相。何以故。生已壞敗故。以生滅相故。五陰是無常。如五陰無常。生滅二法亦是無常。何以故。生滅亦生已壞敗故無常。神若是五陰。五陰無常故。神亦應無常生滅相。但是事不然。若離五陰有神。神即無五陰相。如偈中說。若神異五陰。則非五陰相。而離五陰更無有法。若離五陰有法者。以何相何法而有。若謂神如虛空離五陰而有者。是亦不然。何以故。破六種品中已破。虛空無有法名為虛空。若謂以有信故有神。是事不然。何以故。信有四種。一現事可信。二名比知可信。如見煙知有火。三名譬喻可信。如國無鋀石喻之如金。四名賢聖所說故可信。如說有地獄有天有鬱單曰。無有見者。信聖人語故知。是神於一切信中不可得。現事中亦無。比知中亦無。何以故。比知。名先見故後比類而知。如人先見火有煙。後但見煙則知有火。神義不然。誰能先見神與五陰合。後見五陰知有神。若謂有三種比知。一者如本。二者如殘。三者共見。如本。名先見火有煙。今見煙知如本有火。如殘。名如炊飯一粒熟知餘者皆熟。共見。名如眼見人從此去到彼亦見其去。日亦如是。從東方出至西方。雖不見去以人有去相故。知日亦有去。如是苦樂憎愛覺知等。亦應有所依。如見人民知必依王。是事皆不然。何以故。共相信先見人與去法合而至餘方。後見日到餘方故知有去法。無有先見五陰與神合後見五陰知有神。是故共相比知中亦無神。聖人所說中亦無神。何以故。聖人所說。皆先眼見而後說。又諸聖人說餘事可信故。當知說地獄等亦可信。而神不爾。無有先見神而後說者。是故於四信等諸信中。求神不可得。求神不可得故無。是故離五陰無別神。復次破根品中。見見者可見破故。神亦同破。又眼見麤法尚不可得。何況虛妄憶想等而有神。是故知無我。因有我故有我所。若無我則無我所。修習八聖道分。滅我我所因緣故。得無我無我所決定智慧<p>又無我無我所者。於第一義中亦不可得。無我無我所者。能真見諸法。凡夫人以我我所障慧眼故。不能見實。今聖人無我我所故。諸煩惱亦滅。諸煩惱滅故。能見諸法實相。內外我我所滅故諸受亦滅。諸受滅故無量後身皆亦滅。是名說無餘涅槃。問曰。有餘涅槃云何。答曰。諸煩惱及業滅故。名心得解脫。是諸煩惱業。皆從憶想分別生無有實。諸憶想分別皆從戲論生。得諸法實相畢竟空。諸戲論則滅。是名說有餘涅槃。實相法如是。諸佛以一切智觀眾生故。種種為說。亦說有我亦說無我。若心未熟者。未有涅槃分。不知畏罪。為是等故說有我。又有得道者。知諸法空但假名有我。為是等故說我無咎。又有布施持戒等福德。厭離生死苦惱畏涅槃永滅。是故佛為是等說無我。諸法但因緣和合。生時空生。滅時空滅。是故說無我。但假名說有我。又得道者。知無我不墮斷滅故說無我無咎。是故偈中說。諸佛說有我亦說於無我。若於真實中不說我非我。問曰。若無我是實。但以世俗故說有我。有何咎。答曰。因破我法有無我。我決定不可得。何有無我。若決定有無我。則是斷滅生於貪著。如般若中說菩薩有我亦非行。無我亦非行。問曰。若不說我非我空不空。佛法為何所說。答曰。佛說諸法實相。實相中無語言道。滅諸心行。心以取相緣。生以先世業果報故有。不能實見諸法。是故說心行滅。問曰。若諸凡夫心不能見實。聖人心應能見實。何故說一切心行滅。答曰。諸法實相即是涅槃。涅槃名滅。是滅為向涅槃故亦名為滅。若心是實。何用空等解脫門。諸禪定中。何故以滅盡定為第一。又亦終歸無餘涅槃。是故當知。一切心行皆是虛妄。虛妄故應滅。諸法實相者。出諸心數法。無生無滅寂滅相。如涅槃。問曰經中說。諸法先來寂滅相即是涅槃。何以言如涅槃。答曰。著法者。分別法有二種。是世間是涅槃。說涅槃是寂滅不說世間是寂滅。此論中說一切法性空寂滅相。為著法者不解故。以涅槃為喻。如汝說涅槃相空無相寂滅無戲論。一切世間法亦如是<p>問曰。若佛不說我非我。諸心行滅。言語道斷者。云何令人知諸法實相。答曰。諸佛無量方便力。諸法無決定相。為度眾生或說一切實。或說一切不實。或說一切實不實。或說一切非實非不實。一切實者。推求諸法實性。皆入第一義平等一相。所謂無相。如諸流異色異味入於大海則一色一味。一切不實者。諸法未入實相時。各各分別觀皆無有實。但眾緣合故有。一切實不實者。眾生有三品有上中下。上者觀諸法相非實非不實。中者觀諸法相一切實一切不實。下者智力淺故。觀諸法相少實少不實。觀涅槃無為法不壞故實。觀生死有為法虛偽故不實。非實非不實者。為破實不實故。說非實非不實。問曰。佛於餘處。說離非有非無。此中何以言非有非無是佛所說。答曰。餘處為破四種貪著故說。而此中於四句無戲論。聞佛說則得道。是故言非實非不實。問曰。知佛以是四句因緣說。又得諸法實相者以何相可知。又實相云何。答曰。若能不隨他。不隨他者。若外道雖現神力說是道是非道。自信其心而不隨之。乃至變身雖不知非佛。善解實相故心不可迴。此中無法可取可捨故。名寂滅相。寂滅相故。不為戲論所戲論。戲論有二種。一者愛論。二者見論。是中無此二戲論。二戲論無故。無憶想分別。無別異相。是名實相。問曰。若諸法盡空。將不墮斷滅耶。又不生不滅或墮常耶。答曰不然。先說實相無戲論。心相寂滅言語道斷。汝今貪著取相。於實相法中見斷常過。得實相者。說諸法從眾緣生。不即是因亦不異因。是故不斷不常。若果異因則是斷。若不異因則是常。問曰。若如是解有何等利。答曰。若行道者。能通達如是義。則於一切法。不一不異不斷不常。若能如是。即得滅諸煩惱戲論。得常樂涅槃。是故說諸佛以甘露味教化。如世間言得天甘露漿。則無老病死無諸衰惱。此實相法是真甘露味。佛說實相有三種。若得諸法實相。滅諸煩惱。名為聲聞法。若生大悲發無上心。名為大乘。若佛不出世。無有佛法時。辟支佛因遠離生智。若佛度眾生已。入無餘涅槃。遺法滅盡。先世若有應得道者。少觀厭離因緣。獨入山林遠離憒鬧得道。名辟支佛<p><b>　　<A NAME="n24"></A>中論觀時品第十九(六偈)</b><p>問曰。應有時以因待故成。因有過去時。則有未來現在時。因現在時。有過去未來時。因未來時。有過去現在時。上中下一異等法。亦相因待故有。答曰<p class='lg'>　若因過去時　　有未來現在<br>　未來及現在　　應在過去時　</p><p>若因過去時。有未來現在時者。則過去時中。應有未來現在時。何以故。隨所因處有法成。是處應有是法。如因燈有明成。隨有燈處應有明。如是因過去時。成未來現在時者。則過去時中。應有未來現在時。若過去時中。有未來現在時者。則三時盡名過去時。何以故。未來現在時。在過去時中故。若一切時盡過去者。則無未來現在時。盡過去故。若無未來現在時。亦應無過去時。何以故。過去時因未來現在時故。名過去時。如因過去時成未來現在時。如是亦應因未來現在時成過去時。今無未來現在時故。過去時亦應無。是故先說。因過去時成未來現在時。是事不然。若謂過去時中無未來現在時。而因過去時成未來現在時。是事不然。何以故<p class='lg'>　若過去時中　　無未來現在<br>　未來現在時　　云何因過去　</p><p>若未來現在時。不在過去時中者。云何因過去時。成未來現在時。何以故。若三時各異相。不應相因待成。如瓶衣等物各自別成不相因待。而今不因過去時。則未來現在時不成。不因現在時。則過去未來時不成。不因未來時。則過去現在時不成。汝先說過去時中。雖無未來現在時。而因過去時。成未來現在時者。是事不然。問曰。若不因過去時。成未來現在時。而有何咎。答曰<p class='lg'>　不因過去時　　則無未來時<br>　亦無現在時　　是故無二時　</p><p>不因過去時。則不成未來現在時。何以故。若不因過去時。有現在時者。於何處有現在時。未來亦如是。於何處有未來時。是故不因過去時。則無未來現在時。如是相待有故。實無有時<p class='lg'>　以如是義故　　則知餘二時<br>　上中下一異　　是等法皆無　</p><p>以如是義故。當知餘未來現在亦應無。及上中下一異等諸法亦應皆無。如因上有中下。離上則無中下。若離上有中下。則不應相因待。因一故有異。因異故有一。若一實有不應因異而有。若異實有。不應因一而有。如是等諸法。亦應如是破。問曰。如有歲月日須臾等差別故知有時。答曰<p class='lg'>　時住不可得　　時去亦叵得<br>　時若不可得　　云何說時相<br>　因物故有時　　離物何有時<br>　物尚無所有　　何況當有時　</p><p>時若不住不應可得。時住亦無。若時不可得。云何說時相。若無時相則無時。因物生故則名時。若離物則無時。上來種種因緣破諸物。物無故何有時<p><b>　　<A NAME="n25"></A>中論觀因果品第二十(二十四偈)</b><p>問曰。眾因緣和合現有果生故。當知是果從眾緣和合有。答曰<p class='lg'>　若眾緣和合　　而有果生者<br>　和合中已有　　何須和合生　</p><p>若謂眾因緣和合有果生。是果則和合中已有。而從和合生者。是事不然。何以故。果若先有定體。則不應從和合生。問曰。眾緣和合中雖無果。而果從眾緣生者。有何咎。答曰<p class='lg'>　若眾緣和合　　是中無果者<br>　云何從眾緣　　和合而果生　</p><p>若從眾緣和合則果生者。是和合中無果。而從和合生。是事不然。何以故。若物無自性。是物終不生復次<p class='lg'>　若眾緣和合　　是中有果者<br>　和合中應有　　而實不可得　</p><p>若從眾緣和合中有果者。若色應可眼見。若非色應可意知。而實和合中果不可得。是故和合中有果。是事不然。復次<p class='lg'>　若眾緣和合　　是中無果者<br>　是則眾因緣　　與非因緣同　</p><p>若眾緣和合中無果者。則眾因緣即同非因緣。如乳是酪因緣。若乳中無酪。水中亦無酪。若乳中無酪則與水同。不應言但從乳出。是故眾緣和合中無果者。是事不然。問曰。因為果作因已滅。而有因果。無如是咎。答曰<p class='lg'>　若因與果因　　作因已而滅<br>　是因有二體　　一與一則滅　</p><p>若因與果作因已而滅者是因則有二體。一謂與因。二謂滅因。是事不然。一法有二體故。是故因與果作因已而滅。是事不然。問曰。若謂因不與果作因已而滅。亦有果生。有何咎。答曰<p class='lg'>　若因不與果　　作因已而滅<br>　因滅而果生　　是果則無因　</p><p>若是因不與果。作因已而滅者。則因滅已而果生。是果則無因。是事不然。何以故。現見一切果。無有無因生者。是故汝說因不與果作因已而滅亦有果生者。是事不然。問曰。眾緣合時而有果生者。有何咎。答曰<p class='lg'>　若眾緣合時　　而有果生者<br>　生者及可生　　則為一時俱　</p><p>若眾緣合時有果生者。則生者可生即一時俱。但是事不爾何以故。如父子不得一時生。是故汝說眾緣合時有果生者。是事不然。問曰。若先有果生。而後眾緣合。有何咎。答曰<p class='lg'>　若先有果生　　而後眾緣合<br>　此即離因緣　　名為無因果　</p><p>若眾緣未合。而先有果生者。是事不然。果離因緣故。則名無因果。是故汝說眾緣未合時先有果生者。是事則不然。問曰。因滅變為果者。有何咎。答曰<p class='lg'>　若因變為果　　因即至於果<br>　是則前生因　　生已而復生　</p><p>因有二種。一者前生。二者共生。若因滅變為果。是前生因應還更生。但是事不然。何以故。已生物不應更生。若謂是因即變為果。是亦不然。何以故。若即是不名為變。若變不名即是。問曰。因不盡滅但名字滅。而因體變為果。如泥團變為瓶。失泥團名而瓶名生。答曰。泥團先滅而有瓶生。不名為變。又泥團體不獨生。瓶盆甕等皆從泥中出。若泥團但有名。不應變為瓶。變名如乳變為酪。是故汝說因名雖滅而變為果。是事不然。問曰。因雖滅失而能生果。是故有果。無如是咎。答曰<p class='lg'>　云何因滅失　　而能生於果<br>　又若因在果　　云何因生果　</p><p>若因滅失已。云何能生果。若因不滅而與果合。何能更生果。問曰。是因遍有果而果生。答曰<p class='lg'>　若因遍有果　　更生何等果<br>　因見不見果　　是二俱不生　</p><p>是因若不見果。尚不應生果。何況見。若因自不見果。則不應生果。何以故。若不見果。果則不隨因。又未有果。云何生果若因先見果。不應復生。果已有故。復次<p class='lg'>　若言過去因　　而於過去果<br>　未來現在果　　是則終不合<br>　若言未來因　　而於未來果<br>　現在過去果　　是則終不合<br>　若言現在因　　而於現在果<br>　未來過去果　　是則終不合　</p><p>過去果不與過去未來現在因合。未來果不與未來現在過去因合。現在果不與現在未來過去因合。如是三種果。終不與過去未來現在因合。復次<p class='lg'>　若不和合者　　因何能生果<br>　若有和合者　　因何能生果　</p><p>若因果不和合則無果。若無果云何因能生果。若謂因果和合時因能生果者。是亦不然。何以故。若果在因中。則因中已有果。云何而復生。復次<p class='lg'>　若因空無果　　因何能生果<br>　若因不空果　　因何能生果　</p><p>若因無果者。以無果故因空。云何因生果。如人不懷妊。云何能生子。若因先有果。已有果故不應復生。復次今當說果<p class='lg'>　果不空不生　　果不空不滅<br>　以果不空故　　不生亦不滅<br>　果空故不生　　果空故不滅<br>　以果是空故　　不生亦不滅　</p><p>果若不空。不應生不應滅。何以故。果若因中先決定有。更不須復生。生無故無滅。是故果不空故。不生不滅。若謂果空故有生滅。是亦不然。何以故。果若空。空名無所有。云何當有生滅。是故說果空故不生不滅。復次今以一異破因果<p class='lg'>　因果是一者　　是事終不然<br>　因果若異者　　是事亦不然<br>　若因果是一　　生及所生一<br>　若因果是異　　因則同非因<br>　若果定有性　　因為何所生<br>　若果定無性　　因為何所生<br>　因不生果者　　則無有因相<br>　若無有因相　　誰能有是果<br>　若從眾因緣　　而有和合生<br>　和合自不生　　云何能生果<br>　是故果不從　　緣合不合生<br>　若無有果者　　何處有合法　</p><p>是眾緣和合法。不能生自體。自體無故云何能生果。是故果不從緣合生。亦不從不合生。若無有果者。何處有合法<p><b>　　<A NAME="n26"></A>中論觀成壞品第二十一(二十偈)</b><p>問曰。一切世間事現是壞敗相。是故有壞。答曰<p class='lg'>　離成及共成　　是中無有壞<br>　離壞及共壞　　是中亦無成　</p><p>若有成若無成俱無壞。若有壞若無壞俱無成。何以故<p class='lg'>　若離於成者　　云何而有壞<br>　如離生有死　　是事則不然<br>　成壞共有者　　云何有成壞<br>　如世間生死　　一時俱不然<br>　若離於壞者　　云何當有成<br>　無常未曾有　　不在諸法時　</p><p>若離成壞不可得。何以故。若離成有壞者。則不因成有壞。壞則無因。又無成法而可壞。成名眾緣合。壞名眾緣散。若離成有壞者。無成誰當壞。如無瓶不得言瓶壞。是故離成無壞。若謂共成有壞者。是亦不然。何以故。法先別成而後有合。合法不離異。若壞離異壞則無因。是故共成亦無壞。若離壞共壞無有成者。若離壞有成成則為常。常是不壞相。而實不見有法常不壞相。是故離壞無成。若謂共壞有成者。是亦不然。成壞相違。云何一時有。如人有髮無髮不得一時俱。成壞亦爾。是故共壞有成。是事不然。何以故。若謂分別法者。說成中常有壞。是事不然。何以故。若成中常有壞。則不應有住法。而實有住。是故若離壞共壞不應有成。復次<p class='lg'>　成壞共無成　　離亦無有成<br>　是二俱不可　　云何當有成　</p><p>若成壞共亦無成。離亦無成。若共成則二法相違。云何一時。若離則無因。二門俱不成。云何當有成。若有應說。問曰現有盡滅相法。是盡滅相法。亦說盡亦說不盡。如是則應有成壞。答曰<p class='lg'>　盡則無有成　　不盡亦無成<br>　盡則無有壞　　不盡亦不壞　</p><p>諸法日夜中念念常滅盡過去。如水流不住。是則名盡。是事不可取不可說。如野馬無決定性可得。如是盡無決定性可得。云何可得分別說有成。是故言盡亦不成。成無故亦不應有壞。是故說盡亦無有壞。又念念生滅常相續不斷故名不盡。如是法決定常住不斷。云何可得分別說言今是成時。是故說無盡亦無成。成無故無壞。是故說不盡亦無壞。如是推求。實事不可得故。無成無壞。問曰。且置成壞。但令有法有何咎。答曰<p class='lg'>　若離於成壞　　是亦無有法<br>　若當離於法　　亦無有成壞　</p><p>離成壞無法者。若法無成無壞。是法應或無或常。而世間無有常法。汝說離成壞有法。是事不然。問曰。若離法但有成壞。有何咎。答曰。離法有成壞。是亦不然。何以故。若離法誰成誰壞。是故離法有成壞。是事不然。復次<p class='lg'>　若法性空者　　誰當有成壞<br>　若性不空者　　亦無有成壞　</p><p>若諸法性空。空何有成壞。若諸法性不空。不空則決定有。亦不應有成壞。復次<p class='lg'>　成壞若一者　　是事則不然<br>　成壞若異者　　是事亦不然　</p><p>推求成壞一則不可得。何以故。異相故。種種分別故。又成壞異亦不可得。何以故。無有別故。亦無因故。復次<p class='lg'>　若謂以眼見　　而有生滅者<br>　則為是癡妄　　而見有生滅　</p><p>若謂以眼見有生滅者。云何以言說破。是事不然。何以故。眼見生滅者。則是愚癡顛倒故。見諸法性空無決定如幻如夢。但凡夫先世顛倒因緣得此眼。今世憶想分別因緣故。言眼見生滅。第一義中實無生滅。是事已於破相品中廣說。復次<p class='lg'>　從法不生法　　亦不生非法<br>　從非法不生　　法及於非法　</p><p>從法不生法者。若失若至二俱不然。從法生法。若至若失是則無因。無因則墮斷常。若已至從法生法。是法至已而名為生。則為是常。又生已更生。又亦無因生。是事不然。若已失從法生法者。是則失因。生者無因。是故從失亦不生法。從法不生非法者。非法名無所有。法名有。云何從有相生無相。是故從法不生非法。從非法不生法者。非法名為無。無云何生有。若從無生有者。是則無因。無因則有大過。是故不從非法生法。不從非法生非法者。非法名無所有。云何從無所有生無所有。如兔角不生龜毛。是故不從非法生非法。問曰。法非法雖種種分別故無生。但法應生法。答曰<p class='lg'>　法不從自生　　亦不從他生<br>　不從自他生　　云何而有生　</p><p>法未生時無所有故。又即自不生故。是故法不自生。若法未生則亦無他。無他故不得言從他生。又未生則無自。無自亦無他。共亦不生。若三種不生。云何從法有法生。復次<p class='lg'>　若有所受法　　即墮於斷常<br>　當知所受法　　為常為無常　</p><p>受法者。分別是善是不善常無常等。是人必墮若常見若斷見。何以故。所受法應有二種。若常若無常。二俱不然。何以故。若常即墮常邊。若無常即墮斷邊。問曰<p class='lg'>　所有受法者　　不墮於斷常<br>　因果相續故　　不斷亦不常　</p><p>有人雖信受分別說諸法。而不墮斷常。如經說五陰無常苦空無我。而不斷滅。雖說罪福無量劫數不失。而不是常。何以故。是法因果常生滅相續故往來不絕。生滅故不常。相續故不斷。答曰<p class='lg'>　若因果生滅　　相續而不斷<br>　滅更不生故　　因即為斷滅　</p><p>若汝說諸法因果相續故不斷不常。若滅法已滅更不復生。是則因斷。若因斷云何有相續。已滅不生故。復次<p class='lg'>　法住於自性　　不應有有無<br>　涅槃滅相續　　則墮於斷滅　</p><p>法決定在有相中。爾時無無相。如瓶定在瓶相。爾時無失壞相。隨有瓶時無失壞相。無瓶時亦無失壞相。何以故。若無瓶則無所破。以是義故滅不可得。離滅故亦無生。何以故。生滅相因待故。又有常等過故。是故不應於一法而有有無。又汝先說因果生滅相續故。雖受諸法不墮斷常。是事不然。何以故。汝說因果相續故有三有相續。滅相續名涅槃。若爾者。涅槃時應墮斷滅。以滅三有相續故。復次<p class='lg'>　若初有滅者　　則無有後有<br>　初有若不滅　　亦無有後有　</p><p>初有名今世有。後有名來世有。若初有滅次有後有。是即無因。是事不然。是故不得言初有滅有後有。若初有不滅。亦不應有後有。何以故。若初有未滅而有後有者。是則一時有二有。是事不然。是故初有不滅無有後有。問曰。後有不以初有滅生。不以不滅生。但滅時生。答曰<p class='lg'>　若初有滅時　　而後有生者<br>　滅時是一有　　生時是一有　</p><p>若初有滅時。後有生者。即二有一時俱。一有是滅時。一有是生時。問曰。滅時生時二有俱者則不然。但現見初有滅時後有生。答曰<p class='lg'>　若言於生滅　　而謂一時者<br>　則於此陰死　　即於此陰生　</p><p>若生時滅時一時無二有。而謂初有滅時後有生者。今應隨在何陰中死。即於此陰生。不應餘陰中生。何以故。死者即是生者。如是死生相違法。不應一時一處。是故汝先說滅時生時一時無二有。但現見初有滅時後有生者。是事不然。復次<p class='lg'>　三世中求有　　相續不可得<br>　若三世中無　　何有有相續　</p><p>三有名欲有色有無色有。無始生死中不得實智故。常有三有相續。今於三世中諦求不可得。若三世中無有。當於何處有有相續。當知有有相續。皆從愚癡顛倒故有。實中則無<p class='juan'>
中論卷第三</p>
</body></html>
