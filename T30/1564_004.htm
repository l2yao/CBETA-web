<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T30 </TITLE>
</head>
<BODY>

<p class='juan'>
中論卷第四</p>
<p><span class='byline'>　　　　龍樹菩薩造梵志青目釋</span><br><p><span class='byline'>　　　　姚秦三藏鳩摩羅什譯</span><br><p><b>　　<A NAME="n28"></A>觀如來品第二十二(十六偈)</b><p>問曰。一切世中尊。唯有如來正遍知。號為法王。一切智人是則應有。答曰。今諦思惟。若有應取。若無何所取。何以故。如來<p class='lg'>　非陰不離陰　　此彼不相在<br>　如來不有陰　　何處有如來　</p><p>若如來實有者。為五陰是如來。為離五陰有如來。為如來中有五陰。為五陰中有如來。為如來有五陰。是事皆不然。五陰非是如來。何以故。生滅相故。五陰生滅相。若如來是五陰。如來即是生滅相。若生滅相者。如來即有無常斷滅等過。又受者受法則一。受者是如來。受法是五陰。是事不然。是故如來非是五陰。離五陰亦無如來。若離五陰有如來者。不應有生滅相。若爾者。如來有常等過。又眼等諸根不能見知。但是事不然。是故離五陰亦無如來。如來中亦無五陰。何以故。若如來中有五陰。如器中有果水中有魚者。則為有異。若異者。即有如上常等過。是故如來中無五陰。又五陰中無如來。何以故。若五陰中有如來。如床上有人器中有乳者。如是則有別異。如上說過。是故五陰中無如來。如來亦不有五陰。何以故。若如來有五陰。如人有子。如是則有別異。若爾者。有如上過。是事不然。是故如來不有五陰。如是五種求不可得。何等是如來。問曰。如是義求如來不可得。而五陰和合有如來。答曰<p class='lg'>　陰合有如來　　則無有自性<br>　若無有自性　　云何因他有　</p><p>若如來五陰和合故有。即無自性。何以故。因五陰和合有故。問曰。如來不以自性有。但因他性有。答曰。若無自性。云何因他性有。何以故。他性亦無自性。又無相待因故。他性不可得。不可得故不名為他。復次<p class='lg'>　法若因他生　　是即為非我<br>　若法非我者　　云何是如來　</p><p>若法因眾緣生。即無有我。如因五指有拳。是拳無有自體。如是因五陰名我。是我即無自體。我有種種名。或名眾生人天如來等。若如來因五陰有。即無自性。無自性故無我。若無我云何說名如來。是故偈中說法若因他生是即為非我。若法非我者云何是如來。復次<p class='lg'>　若無有自性　　云何有他性<br>　離自性他性　　何名為如來　</p><p>若無自性。他性亦不應有。因自性故名他性。此無故彼亦無。是故自性他性二俱無。若離自性他性。誰為如來。復次<p class='lg'>　若不因五陰　　先有如來者<br>　以今受陰故　　則說為如來<br>　今實不受陰　　更無如來法<br>　若以不受無　　今當云何受<br>　若其未有受　　所受不名受<br>　無有無受法　　而名為如來<br>　若於一異中　　如來不可得<br>　五種求亦無　　云何受中有<br>　又所受五陰　　不從自性有<br>　若無自性者　　云何有他性　</p><p>若未受五陰。先有如來者。是如來今應受五陰。已作如來。而實未受五陰時先無如來。今云何當受。又不受五陰者。五陰不名為受。無有無受而名為如來。又如來一異中求不可得。五陰中五種求亦不可得。若爾者。云何於五陰中說有如來。又所受五陰。不從自性有。若謂從他性有。若不從自性有。云何從他性有。何以故。以無自性故。又他性亦無。復次<p class='lg'>　以如是義故　　受空受者空<br>　云何當以空　　而說空如來　</p><p>以是義思惟。受及受者皆空。若受空者。云何以空受。而說空如來。問曰。汝謂受空受者空。則定有空耶。答曰不然。何以故<p class='lg'>　空則不可說　　非空不可說<br>　共不共叵說　　但以假名說　</p><p>諸法空則不應說。諸法不空亦不應說。諸法空不空亦不應說。非空非不空亦不應說。何以故。但破相違故。以假名說。如是正觀思惟。諸法實相中。不應以諸難為難。何以故<p class='lg'>　寂滅相中無　　常無常等四<br>　寂滅相中無　　邊無邊等四　</p><p>諸法實相。如是微妙寂滅。但因過去世。起四種邪見。世間有常。世間無常。世間常無常。世間非常非無常。寂滅中盡無。何以故。諸法實相。畢竟清淨不可取。空尚不受。何況有四種見。四種見皆因受生。諸法實相無所因受。四種見皆以自見為貴。他見為賤。諸法實相無有此彼。是故說寂滅中無四種見。如因過去世有四種見。因未來世有四種見亦如是。世間有邊。世間無邊。世間有邊無邊。世間非有邊非無邊。問曰。若如是破如來者。則無如來耶。答曰<p class='lg'>　邪見深厚者　　則說無如來<br>　如來寂滅相　　分別有亦非　</p><p>邪見有二種。一者破世間樂。二者破涅槃道。破世間樂者。是麤邪見。言無罪無福。無如來等賢聖。起是邪見捨善為惡。則破世間樂。破涅槃道者。貪著於我。分別有無。起善滅惡。起善故得世間樂。分別有無故不得涅槃。是故若言無如來者。是深厚邪見。乃失世間樂。何況涅槃。若言有如來。亦是邪見。何以故。如來寂滅相。而種種分別故。是故寂滅相中。分別有如來。亦為非<p class='lg'>　如是性空中　　思惟亦不可<br>　如來滅度後　　分別於有無　</p><p>諸法實相性空故。不應於如來滅後思惟若有若無。若有無。如來從本已來畢竟空。何況滅後<p class='lg'>　如來過戲論　　而人生戲論<br>　戲論破慧眼　　是皆不見佛　</p><p>戲論名憶念取相分別此彼。言佛滅不滅等。是人為戲論。覆慧眼故不能見如來法身。此如來品中。初中後思惟。如來定性不可得。是故偈說<p class='lg'>　如來所有性　　即是世間性<br>　如來無有性　　世間亦無性　</p><p>此品中思惟推求。如來性即是一切世間性。問曰。何等是如來性。答曰。如來無有性。同世間無性<p><b>　　<A NAME="n29"></A>中論觀顛倒品第二十三(二十四偈)</b><p>問曰<p class='lg'>　從憶想分別　　生於貪恚癡<br>　淨不淨顛倒　　皆從眾緣生　</p><p>經說因淨不淨顛倒。憶想分別生貪恚癡。是故當知有貪恚癡。答曰<p class='lg'>　若因淨不淨　　顛倒生三毒<br>　三毒即無性　　故煩惱無實　</p><p>若諸煩惱。因淨不淨顛倒。憶想分別生。即無自性。是故諸煩惱無實。復次<p class='lg'>　我法有以無　　是事終不成<br>　無我諸煩惱　　有無亦不成　</p><p>我無有因緣若有若無而可成。今無我諸煩惱云何以有無而可成。何以故<p class='lg'>　誰有此煩惱　　是即為不成<br>　若離是而有　　煩惱則無屬　</p><p>煩惱名為能惱他。惱他者應是眾生。是眾生於一切處推求不可得。若謂離眾生但有煩惱。是煩惱則無所屬。若謂雖無我而煩惱屬心。是事亦不然。何以故<p class='lg'>　如身見五種　　求之不可得<br>　煩惱於垢心　　五求亦不得　</p><p>如身見。五陰中五種求不可得。諸煩惱亦於垢心中。五種求亦不可得。又垢心於煩惱中。五種求亦不可得。復次<p class='lg'>　淨不淨顛倒　　是則無自性<br>　云何因此二　　而生諸煩惱　</p><p>淨不淨顛倒者。顛倒名虛妄。若虛妄即無性。無性則無顛倒。若無顛倒。云何因顛倒起諸煩惱。問曰<p class='lg'>　色聲香味觸　　及法為六種<br>　如是之六種　　是三毒根本　</p><p>是六入三毒根本。因此六入生淨不淨顛倒。因淨不淨顛倒生貪恚癡。答曰<p class='lg'>　色聲香味觸　　及法體六種<br>　皆空如炎夢　　如乾闥婆城<br>　如是六種中　　何有淨不淨<br>　猶如幻化人　　亦如鏡中像　</p><p>色聲香味觸法自體。未與心和合時。空無所有。如炎如夢。如化如鏡中像。但誑惑於心無有定相。如是六入中。何有淨不淨。復次<p class='lg'>　不因於淨相　　則無有不淨<br>　因淨有不淨　　是故無不淨　</p><p>若不因於淨。先無有不淨。因何而說不淨。是故無不淨。復次<p class='lg'>　不因於不淨　　則亦無有淨<br>　因不淨有淨　　是故無有淨　</p><p>若不因不淨。先無有淨。因何而說淨。是故無有淨。復次<p class='lg'>　若無有淨者　　何由而有貪<br>　若無有不淨　　何由而有恚　</p><p>無淨不淨故。則不生貪恚。問曰。經說常等四顛倒。若無常中見常。是名顛倒。若無常中見無常。此非顛倒。餘三顛倒亦如是。有顛倒故。顛倒者亦應有。何故言都無。答曰<p class='lg'>　於無常著常　　是則名顛倒<br>　空中無有常　　何處有常倒　</p><p>若於無常中著常。名為顛倒。諸法性空中無有常。是中何處有常顛倒。餘三亦如是。復次<p class='lg'>　若於無常中　　著無常非倒<br>　空中無無常　　何有非顛倒　</p><p>若著無常言是無常。不名為顛倒者。諸法性空中無無常。無常無故誰為非顛倒。餘三亦如是。復次<p class='lg'>　可著著者著　　及所用著法<br>　是皆寂滅相　　云何而有著　</p><p>可著名物著者名作者。著名業。所用法名所用事。是皆性空寂滅相。如如來品中所說。是故無有著。復次<p class='lg'>　若無有著法　　言邪是顛倒<br>　言正不顛倒　　誰有如是事　</p><p>著名憶想分別此彼有無等。若無此著者。誰為邪顛倒。誰為正不顛倒。復次<p class='lg'>　有倒不生倒　　無倒不生倒<br>　倒者不生倒　　不倒亦不生<br>　若於顛倒時　　亦不生顛倒<br>　汝可自觀察　　誰生於顛倒　</p><p>已顛倒者。則更不生顛倒。已顛倒故。不顛倒者亦不顛倒。無有顛倒故。顛倒時亦不顛倒。有二過故。汝今除憍慢心。善自觀察。誰為顛倒者。復次<p class='lg'>　諸顛倒不生　　云何有此義<br>　無有顛倒故　　何有顛倒者　</p><p>顛倒種種因緣破故。墮在不生。彼貪著不生。謂不生是顛倒實相。是故偈說。云何名不生為顛倒。乃至無漏法尚不名為不生相。何況顛倒是不生相。顛倒無故何有顛倒者。因顛倒有顛倒者。復次<p class='lg'>　若常我樂淨　　而是實有者<br>　是常我樂淨　　則非是顛倒　</p><p>若常我樂淨是四實有性者。是常我樂淨則非顛倒。何以故。定有實事故。云何言顛倒。若謂常我樂淨倒是四無者。無常苦無我不淨。是四應實有。不名顛倒。顛倒相違故名不顛倒。是事不然。何以故<p class='lg'>　若常我樂淨　　而實無有者<br>　無常苦不淨　　是則亦應無　</p><p>若常我樂淨是四實無。無故無常等四事亦不應有。何以故。無相因待故。復次<p class='lg'>　如是顛倒滅　　無明則亦滅<br>　以無明滅故　　諸行等亦滅　</p><p>如是者如其義。滅諸顛倒故。十二因緣根本無明亦滅。無明滅故三種行業。乃至老死等皆滅。復次<p class='lg'>　若煩惱性實　　而有所屬者<br>　云何當可斷　　誰能斷其性　</p><p>若諸煩惱即是顛倒。而實有性者。云何可斷。誰能斷其性。若謂諸煩惱皆虛妄無性而可斷者。是亦不然。何以故<p class='lg'>　若煩惱虛妄　　無性無屬者<br>　云何當可斷　　誰能斷無性　</p><p>若諸煩惱虛妄無性。則無所屬。云何可斷。誰能斷無性法<p><b>　　<A NAME="n30"></A>中論觀四諦品第二十四(四十偈)</b><p>問曰。破四顛倒。通達四諦。得四沙門果<p class='lg'>　若一切皆空　　無生亦無滅<br>　如是則無有　　四聖諦之法<br>　以無四諦故　　見苦與斷集<br>　證滅及修道　　如是事皆無<br>　以是事無故　　則無四道果<br>　無有四果故　　得向者亦無<br>　若無八賢聖　　則無有僧寶<br>　以無四諦故　　亦無有法寶<br>　以無法僧寶　　亦無有佛寶<br>　如是說空者　　是則破三寶　</p><p>若一切世間皆空無所有者。即應無生無滅。以無生無滅故。則無四聖諦。何以故。從集諦生苦諦。集諦是因苦諦是果。滅苦集諦名為滅諦。能至滅諦名為道諦。道諦是因滅諦是果。如是四諦有因有果。若無生無滅則無四諦。四諦無故。則無見苦斷集證滅修道。見苦斷集證滅修道無故。則無四沙門果。四沙門果無故。則無四向四得者。若無此八賢聖。則無僧寶。又四聖諦無故。法寶亦無。若無法寶僧寶者。云何有佛。得法名為佛。無法何有佛。汝說諸法皆空。則壞三寶。復次<p class='lg'>　空法壞因果　　亦壞於罪福<br>　亦復悉毀壞　　一切世俗法　</p><p>若受空法者。則破罪福及罪福果報。亦破世俗法。有如是等諸過故。諸法不應空。答曰<p class='lg'>　汝今實不能　　知空空因緣<br>　及知於空義　　是故自生惱　</p><p>汝不解云何是空相。以何因緣說空。亦不解空義。不能如實知故。生如是疑難。復次<p class='lg'>　諸佛依二諦　　為眾生說法<br>　一以世俗諦　　二第一義諦<br>　若人不能知　　分別於二諦<br>　則於深佛法　　不知真實義　</p><p>世俗諦者。一切法性空。而世間顛倒故生虛妄法。於世間是實。諸賢聖真知顛倒性。故知一切法皆空無生。於聖人是第一義諦名為實。諸佛依是二諦。而為眾生說法。若人不能如實分別二諦。則於甚深佛法。不知實義。若謂一切法不生是第一義諦。不須第二俗諦者。是亦不然。何以故<p class='lg'>　若不依俗諦　　不得第一義<br>　不得第一義　　則不得涅槃　</p><p>第一義皆因言說。　言說是世俗。是故若不依世俗。第一義則不可說。若不得第一義。云何得至涅槃。是故諸法雖無生。而有二諦。復次<p class='lg'>　不能正觀空　　鈍根則自害<br>　如不善咒術　　不善捉毒蛇　</p><p>若人鈍根。不善解空法。於空有失而生邪見。如為利捉毒蛇不能善捉反為所害。又如咒術欲有所作不能善成則還自害。鈍根觀空法亦如是。復次<p class='lg'>　世尊知是法　　甚深微妙相<br>　非鈍根所及　　是故不欲說　</p><p>世尊以法甚深微妙。非鈍根所解。是故不欲說。復次<p class='lg'>　汝謂我著空　　而為我生過<br>　汝今所說過　　於空則無有　</p><p>汝謂我著空故。為我生過。我所說性空。空亦復空。無如是過。復次<p class='lg'>　以有空義故　　一切法得成<br>　若無空義者　　一切則不成　</p><p>以有空義故。一切世間出世間法皆悉成就。若無空義。則皆不成就。復次<p class='lg'>　汝今自有過　　而以迴向我<br>　如人乘馬者　　自忘於所乘　</p><p>汝於有法中有過不能自覺。而於空中見過。如人乘馬而忘其所乘。可以故<p class='lg'>　若汝見諸法　　決定有性者<br>　即為見諸法　　無因亦無緣　</p><p>汝說諸法有定性。若爾者。則見諸法無因無緣。何以故。若法決定有性。則應不生不滅。如是法何用因緣。若諸法從因緣生則無有性。是故諸法決定有性。則無因緣。若謂諸法決定住自性。是則不然。何以故<p class='lg'>　即為破因果　　作作者作法<br>　亦復壞一切　　萬物之生滅　</p><p>諸法有定性。則無因果等諸事。如偈說<p class='lg'>　眾因緣生法　　我說即是無<br>　亦為是假名　　亦是中道義<br>　未曾有一法　　不從因緣生<br>　是故一切法　　無不是空者　</p><p>眾因緣生法。我說即是空。何以故。眾緣具足和合而物生。是物屬眾因緣故無自性。無自性故空。空亦復空。但為引導眾生故。以假名說。離有無二邊故名為中道。是法無性故不得言有。亦無空故不得言無。若法有性相。則不待眾緣而有。若不待眾緣則無法。是故無有不空法。汝上所說空法有過者。此過今還在汝。何以故<p class='lg'>　若一切不空　　則無有生滅<br>　如是則無有　　四聖諦之法　</p><p>若一切法各各有性不空者。則無有生滅。無生滅故。則無四聖諦法。何以故<p class='lg'>　苦不從緣生　　云何當有苦<br>　無常是苦義　　定性無無常　</p><p>苦不從緣生故則無苦。何以故。經說無常是苦義。若苦有定性。云何有無常。以不捨自性故。復次<p class='lg'>　若苦有定性　　何故從集生<br>　是故無有集　　以破空義故　</p><p>若苦有定性者。則不應更生。先已有故。若爾者。則無集諦。以壞空義故。復次<p class='lg'>　苦若有定性　　則不應有滅<br>　汝著定性故　　即破於滅諦　</p><p>苦若有定性者。則不應滅。何以故。性則無滅故。復次<p class='lg'>　苦若有定性　　則無有修道<br>　若道可修習　　即無有定性　</p><p>法若定有。則無有修道。何以故。若法實者則是常。常則不可增益。若道可修。道則無有定性。復次<p class='lg'>　若無有苦諦　　及無集滅諦<br>　所可滅苦道　　竟為何所至　</p><p>諸法若先定有性。則無苦集滅諦。今滅苦道。竟為至何滅苦處。復次<p class='lg'>　若苦定有性　　先來所不見<br>　於今云何見　　其性不異故　</p><p>若先凡夫時。不能見苦性。今亦不應見。何以故。不見性定故。復次<p class='lg'>　如見苦不然　　斷集及證滅<br>　修道及四果　　是亦皆不然　</p><p>如苦諦性先不見者後亦不應見。如是亦不應有斷集證滅修道。何以故。是集性先來不斷。今亦不應斷。性不可斷故。滅先來不證。今亦不應證。先來不證故。道先來不修。今亦不應修。先來不修故。是故四聖諦。見斷證修四種行。皆不應有。四種行無故。四道果亦無。何以故<p class='lg'>　是四道果性　　先來不可得<br>　諸法性若定　　今云何可得　</p><p>諸法若有定性。四沙門果先來未得。今云何可得。若可得者。性則無定。復次<p class='lg'>　若無有四果　　則無得向者<br>　以無八聖故　　則無有僧寶　</p><p>無四沙門果故。則無得果向果者。無八賢聖故。則無有僧寶。而經說八賢聖。名為僧寶。復次<p class='lg'>　無四聖諦故　　亦無有法寶<br>　無法寶僧寶　　云何有佛寶　</p><p>行四聖諦得涅槃法。若無四諦則無法寶。若無二寶云何當有佛寶。汝以如是因緣。說諸法定性。則壞三寶問曰。汝雖破諸法。究竟道阿耨多羅三藐三菩提應有。因是道故名為佛。答曰<p class='lg'>　汝說則不因　　菩提而有佛<br>　亦復不因佛　　而有於菩提　</p><p>汝說諸法有定性者。則不應因菩提有佛。因佛有菩提。是二性常定故。復次<p class='lg'>　雖復勤精進　　修行菩提道<br>　若先非佛性　　不應得成佛　</p><p>以先無性故。如鐵無金性。雖復種種鍛煉。終不成金。復次<p class='lg'>　若諸法不空　　無作罪福者<br>　不空何所作　　以其性定故　</p><p>若諸法不空。終無有人作罪福者。何以故。罪福性先已定故。又無作作者故。復次<p class='lg'>　汝於罪福中　　不生果報者<br>　是則離罪福　　而有諸果報　</p><p>汝於罪福因緣中。皆無果報者。則應離罪福因緣而有果報。何以故。果報不待因出故。問曰。離罪福可無善惡果報。但從罪福有善惡果報。答曰<p class='lg'>　若謂從罪福　　而生果報者<br>　果從罪福生　　云何言不空　</p><p>若離罪福無善惡果。云何言果不空。若爾離作者則無罪福。汝先說諸法不空。是事不然。復次<p class='lg'>　汝破一切法　　諸因緣空義<br>　則破於世俗　　諸餘所有法　</p><p>汝若破眾因緣法第一空義者。則破一切世俗法。何以故<p class='lg'>　若破於空義　　即應無所作<br>　無作而有作　　不作名作者　</p><p>若破空義。則一切果皆無作無因。又不作而作。又一切作者不應有所作。又離作者。應有業有果報有受者。但是事皆不然。是故不應破空。復次<p class='lg'>　若有決定性　　世間種種相<br>　則不生不滅　　常住而不壞　</p><p>若諸法有定性。則世間種種相。天人畜生萬物。皆應不生不滅常住不壞。何以故。有實性不可變異故。而現見萬物。各有變異相生滅變易。是故不應有定性。復次<p class='lg'>　若無有空者　　未得不應得<br>　亦無斷煩惱　　亦無苦盡事　</p><p>若無有空法者。則世間出世間所有功德未得者。皆不應得。亦不應有斷煩惱者。亦無苦盡。何以故。以性定故<p class='lg'>　是故經中說　　若見因緣法<br>　則為能見佛　　見苦集滅道　</p><p>若人見一切法從眾緣生。是人即能見佛法身。增益智慧。能見四聖諦苦集滅道。見四聖諦得四果滅諸苦惱。是故不應破空義。若破空義則破因緣法。破因緣法。則破三寶。若破三寶。則為自破。<p><b>　　<A NAME="n31"></A>中論觀涅槃品第二十五(二十四偈)</b><p>問曰<p class='lg'>　若一切法空　　無生無滅者<br>　何斷何所滅　　而稱為涅槃　</p><p>若一切法空。則無生無滅。無生無滅者。何所斷何所滅。而名為涅槃。是故一切法不應空。以諸法不空故。斷諸煩惱滅五陰。名為涅槃。答曰<p class='lg'>　若諸法不空　　則無生無滅<br>　何斷何所滅　　而稱為涅槃　</p><p>若一切世間不空。則無生無滅。何所斷何所滅。而名為涅槃。是故有無二門。則非至涅槃。所名涅槃者<p class='lg'>　無得亦無至　　不斷亦不常<br>　不生亦不滅　　是說名涅槃　</p><p>無得者。於行於果無所得。無至者。無處可至。不斷者。五陰先來畢竟空故。得道入無餘涅槃時。亦無所斷。不常者。若有法可得分別者。則名為常。涅槃寂滅無法可分別故。不名為常。生滅亦爾。如是相者名為涅槃。復次經說。涅槃非有非無非有無。非非有非非無。一切法不受內寂滅名涅槃。何以故<p class='lg'>　涅槃不名有　　有則老死相<br>　終無有有法　　離於老死相　</p><p>眼見一切萬物皆生滅故。是老死相。涅槃若是有則應有老死相。但是事不然。是故涅槃不名有。又不見離生滅老死別有定法而名涅槃。若涅槃是有即應有生滅老死相。以離老死相故。名為涅槃。復次<p class='lg'>　若涅槃是有　　涅槃即有為<br>　終無有一法　　而是無為者　</p><p>涅槃非是有。何以故。一切萬物從眾緣生。皆是有為。無有一法名為無為者。雖常法假名無為。以理推之。無常法尚無有。何況常法不可見不可得者。復次<p class='lg'>　若涅槃是有　　云何名無受<br>　無有不從受　　而名為有法　</p><p>若謂涅槃是有法者。經則不應說無受是涅槃。何以故。無有有法不受而有。是故涅槃非有。問曰。若有非涅槃者無應是涅槃耶。答曰<p class='lg'>　有尚非涅槃　　何況於無耶<br>　涅槃無有有　　何處當有無　</p><p>若有非涅槃。無云何是涅槃。何以故。因有故有無。若無有。何有無。如經說。先有今無則名無。涅槃則不爾。何以故。非有法變為無故。是故無亦不作涅槃。復次<p class='lg'>　若無是涅槃　　云何名不受<br>　未曾有不受　　而名為無法　</p><p>若謂無是涅槃。經則不應說不受名涅槃。何以故。無有不受而名無法。是故知涅槃非無。問曰。若涅槃非有非無者。何等是涅槃。答曰<p class='lg'>　受諸因緣故　　輪轉生死中<br>　不受諸因緣　　是名為涅槃　</p><p>不如實知顛倒故。因五受陰往來生死。如實知顛倒故。則不復因五受陰往來生死。無性五陰不復相續故。說名涅槃。復次<p class='lg'>　如佛經中說　　斷有斷非有<br>　是故知涅槃　　非有亦非無　</p><p>有名三有。非有名三有斷滅。佛說斷此二事故。當知涅槃非有亦非無。問曰。若有若無非涅槃者。今有無共合。是涅槃耶。答曰<p class='lg'>　若謂於有無　　合為涅槃者<br>　有無即解脫　　是事則不然　</p><p>若謂於有無合為涅槃者。即有無二事合為解脫。是事不然。何以故。有無二事相違故。云何一處有。復次<p class='lg'>　若謂於有無　　合為涅槃者<br>　涅槃非無受　　是二從受生　</p><p>若謂有無合為涅槃者。經不應說涅槃名無受。何以故。有無二事從受生。相因而有。是故有無二事。不得合為涅槃。復次<p class='lg'>　有無共合成　　云何名涅槃<br>　涅槃名無為　　有無是有為　</p><p>有無二事共合。不得名涅槃。涅槃名無為。有無是有為。是故有無非是涅槃。復次<p class='lg'>　有無二事共　　云何是涅槃<br>　是二不同處　　如明暗不俱　</p><p>有無二事。不得名涅槃。何以故。有無相違一處不可得。如明暗不俱。是故有時無無。無時無有。云何有無共合。而名為涅槃。問曰。若有無共合非涅槃者。今非有非無應是涅槃。答曰<p class='lg'>　若非有非無　　名之為涅槃<br>　此非有非無　　以何而分別　</p><p>若涅槃非有非無者。此非有非無。因何而分別。是故非有非無是涅槃者。是事不然。復次<p class='lg'>　分別非有無　　如是名涅槃<br>　若有無成者　　非有非無成　</p><p>汝分別非有非無是涅槃者是事不然。何以故。若有無成者。然後非有非無成。有相違名無。無相違名有。是有無第三句中已破。有無無故。云何有非有非無。是故涅槃。非非有非非無。復次<p class='lg'>　如來滅度後　　不言有與無<br>　亦不言有無　　非有及非無<br>　如來現在時　　不言有與無<br>　亦不言有無　　非有及非無　</p><p>若如來滅後若現在。有如來亦不受。無如來亦不受。亦有如來亦無如來亦不受。非有如來非無如來亦不受。以不受故。不應分別涅槃有無等。離如來誰當得涅槃。何時何處以何法說涅槃。是故一切時一切種。求涅槃相不可得。復次<p class='lg'>　涅槃與世間　　無有少分別<br>　世間與涅槃　　亦無少分別　</p><p>五陰相續往來因緣故。說名世間。五陰性畢竟空無受寂滅。此義先已說。以一切法不生不滅故。世間與涅槃無有分別。涅槃與世間亦無分別。復次<p class='lg'>　涅槃之實際　　及與世間際<br>　如是二際者　　無毫釐差別　</p><p>究竟推求世間涅槃實際無生際。以平等不可得故。無毫釐差別。復次<p class='lg'>　滅後有無等　　有邊等常等<br>　諸見依涅槃　　未來過去世　</p><p>如來滅後有如來無如來。亦有如來亦無如來。非有如來非無如來。世間有邊世間無邊。世間亦有邊亦無邊。世間非有邊非無邊。世間常世間無常。世間亦常亦無常。世間非有常非無常。此三種十二見。如來滅後有無等四見。依涅槃起。世間有邊無邊等四見。依未來世起。世間常無常等四見。依過去世起。如來滅後有無等不可得。涅槃亦如是。如世間前際後際有邊無邊有常無常等不可得。涅槃亦如是。是故說世間涅槃等無有異。復次<p class='lg'>　一切法空故　　何有邊無邊<br>　亦邊亦無邊　　非有非無邊<br>　何者為一異　　何有常無常<br>　亦常亦無常　　非常非無常<br>　諸法不可得　　滅一切戲論<br>　無人亦無處　　佛亦無所說　</p><p>一切法一切時一切種。從眾緣生故。畢竟空故無自性。如是法中。何者是有邊誰為有邊。何者是無邊。亦有邊亦無邊。非有邊非無邊。誰為非有邊非無邊。何者是常誰為是常。何者是無常。常無常非常非無常。誰為非常非無常。何者身即是神。何者身異於神。如是等六十二邪見。於畢竟空中皆不可得。諸有所得皆息。戲論皆滅。戲論滅故。通達諸法實相得安隱道。從因緣品來。分別推求諸法。有亦無。無亦無。有無亦無。非有非無亦無。是名諸法實相。亦名如法性實際涅槃。是故如來無時無處。為人說涅槃定相。是故說諸有所得皆息。戲論皆滅<p><b>　　<A NAME="n32"></A>中論觀十二因緣品第二十六(九偈)</b><p>問曰汝以摩訶衍說第一義道。我今欲聞說聲聞法入第一義道。答曰<p class='lg'>　眾生癡所覆　　為後起三行<br>　以起是行故　　隨行墮六趣<br>　以諸行因緣　　識受六道身<br>　以有識著故　　增長於名色<br>　名色增長故　　因而生六入<br>　情塵識和合　　而生於六觸<br>　因於六觸故　　即生於三受<br>　以因三受故　　而生於渴愛<br>　因愛有四取　　因取故有有<br>　若取者不取　　則解脫無有<br>　從有而有生　　從生有老死<br>　從老死故有　　憂悲諸苦惱<br>　如是等諸事　　皆從生而有<br>　但以是因緣　　而集大苦陰<br>　是謂為生死　　諸行之根本<br>　無明者所造　　智者所不為<br>　以是事滅故　　是事則不生<br>　但是苦陰聚　　如是而正滅　</p><p>凡夫為無明所盲故。以身口意業。為後身起六趣諸行。隨所起行有上中下。識入六趣隨行受身。以識著因緣故名色集。名色集故有六入。六入因緣故有六觸。六觸因緣故有三受。三受因緣故生渴愛。渴愛因緣故有四取。四取取時以身口意業起罪福。令後三有相續。從有而有生。從生而有老死。從老死有憂悲苦惱種種眾患。但有大苦陰集。是故知凡夫無智。起此生死諸行根本。智者所不起。以如實見故。則無明滅。無明滅故諸行亦滅。以因滅故果亦滅。如是修習觀十二因緣生滅智故是事滅。是事滅故乃至生老死憂悲大苦陰皆如實正滅。正滅者畢竟滅。是十二因緣生滅義。如阿毘曇修多羅中廣說<p><b>　　<A NAME="n33"></A>中論觀邪見品第二十七(三十一偈)</b><p>問曰。已聞大乘法破邪見。今欲聞聲聞法破邪見。答曰<p class='lg'>　我於過去世　　為有為是無<br>　世間常等見　　皆依過去世<br>　我於未來世　　為作為不作<br>　有邊等諸見　　皆依未來世　</p><p>我於過去世。為有為無。為有無為非有非無。是名常等諸見依過去世。我於未來世。為作為不作。為作不作為非作非不作。是名邊無邊等諸見依未來世。如是等諸邪見。何因緣故名為邪見。是事今當說<p class='lg'>　過去世有我　　是事不可得<br>　過去世中我　　不作今世我<br>　若謂我即是　　而身有異相<br>　若當離於身　　何處別有我<br>　離有無身我　　是事為已成<br>　若謂身即我　　若都無有我<br>　但身不為我　　身相生滅故<br>　云何當以受　　而作於受者<br>　若離身有我　　是事則不然<br>　無受而有我　　而實不可得<br>　今我不離受　　亦不即是受<br>　非無受非無　　此即決定義　</p><p>我於過去世有者。是事不然。何以故。先世中我不即作今我。有常過故。若常則有無量過。何以故。如人修福因緣故作天而後作人。若先世我即是今我者。天即是人。又人以罪業因緣故作旃陀羅。後作婆羅門。若先世我即是今我者。旃陀羅即是婆羅門。譬如舍衛國婆羅門名提婆達。到王舍城亦名提婆達。不以至王舍城故為異。若先作天後作人。則天即是人。旃陀羅即是婆羅門。但是事不然。何以故。天不即是人。旃陀羅不即是婆羅門。有此等常過故。若謂先世我不作今我。如人浣衣時名為浣者。刈時名為刈者。而浣者與刈者雖不異。而浣者不即是刈者。如是我受天身名為天。我受人身名為人。我不異而身有異者。是事不然。何以故。若即是者。不應言天作人。今浣者於刈者。為異為不異。若不異。浣者應即是刈者。如是先世天即是人。旃陀羅即是婆羅門。我亦有常過。若異者。浣者即不作刈者。如是天不作人。我亦無常。無常則無我相。是故不得言即是。問曰。我即是。但因受故分別是天是人。受名五陰身。以業因緣故分別是天是人是旃陀羅是婆羅門。而我實非天非人。非旃陀羅非婆羅門。是故無如是過。答曰。是事不然。何以故。若身作天作人。作旃陀羅作婆羅門。非是我者。則離身別有我。今罪福生死往來。皆是身非是我。罪因緣故墮三惡道。福因緣故生三善道。若苦樂瞋喜憂怖等。皆是身非我者。何用我為。如治俗人罪。不豫出家人。五陰因緣相續罪福不失故有解脫。若皆是身非我者。何用我為。問曰。罪福等依止於我。我有所知身無所知故。知者應是我。起業因緣罪福是作法。當知應有作者。作者是我。身是我所用。亦是我所住處。譬如舍主以草木泥塈等治舍。自為身故隨所用治舍有好惡。我亦如是。隨作善惡等得好醜身。六道生死皆我所作。是故罪福之身皆屬於我。譬如舍但屬舍主不屬他人。答曰。是喻不然。何以故。舍主有形。有觸有力故能治舍。汝所說我無形無觸故無作力。自無作力亦不能使他作。若世間有一法無形無觸能有所作者。則可信受知有作者。但是事不然。若我是作者。則不應自作苦事。若是念者。可貪樂事不應忘失。若我不作苦而苦強生者。餘一切皆亦自生。非我所作。若見者是我。眼能見色眼應是我。若眼見而非我。則違先言見者是我。若見者是我。我則不應得聞聲等諸塵。何以故。眼是見者。不能得聞聲等塵故。是故我是見者。是事不然。若謂如刈者用鎌刈草。我亦如是以手等能有所作者。是事不然。何以故。今離鎌別有刈者。而離身心諸根無別作者。若謂作者雖非眼耳等所得亦有作者。則石女兒能有所作。如是一切諸根皆應無我。若謂右眼見物而左眼識。當知別有見者。是事不然。今右手習作左手不能。是故無別有作者。若別有作者。右手所習左手亦應能。而實不能。是故更無作者。復次有我者言。見他食果口中涎出。是為我相。是事不然。何以故。是念力故非是我力。又亦即是破我因緣。人在眾中愧於涎出。而涎強出不得自在。當知無我。復次又有顛倒過罪。先世是父今世為子。是父子我一。但身有異。如從一舍至一舍。父故是父。不以入異舍故便有異。若有我是二應一。如是則有大過。若謂無我五陰相續中亦有是過。是事不然。何以故。五陰雖相續。或時有用或時無用。如蒲桃漿持戒者應飲蒲桃酒不應飲。若變為苦酒還復應飲。五陰相續亦如是。有用有不用。若始終一我有如是過。五陰相續無如是過。但五陰和合故假名為我無有決定。如樑椽和合有舍。離樑椽無別舍。如是五陰和合故有我。若離五陰實無別我。是故我但有假名無有定實。汝先說離受別有受者。以受分別受者是天是人。是皆不然。當知但有受無別受者。若謂離受別有我。是事不然。若離受有我。云何可得說是我相。若無相可說。則離受無我。若謂離身無我但身是我。是亦不然。何以故。身有生滅相。我則不爾。復次云何以受即名受者。若謂離受有受者。是亦不然。若不受五陰而有受者。應離五陰別有受者。眼等根可得而實不可得。是故我不離受。不即是受。亦非無受。亦復非無。此是定義。是故當知。過去世有我者。是事不然。何以故<p class='lg'>　過去我不作　　是事則不然<br>　過去世中我　　異今亦不然<br>　若謂有異者　　離彼應有今<br>　我住過去世　　而今我自生<br>　如是則斷滅　　失於業果報<br>　彼作而此受　　有如是等過<br>　先無而今有　　此中亦有過<br>　我則是作法　　亦為是無因　</p><p>過去世中我。不作今我。是事不然。何以故。過去世中我。與今我不異。若今我與過去世我異者。應離彼我而有今我。又過去世我。亦應住彼此身自更生。若爾者即墮斷邊。失諸業果報。又彼人作罪此人受報。有如是等無量過。又是我應先無而今有。是亦有過。我則是作法。亦是無因生。是故過去我。不作今我。是事不然。復次<p class='lg'>　如過去世中　　有我無我見<br>　若共若不共　　是事皆不然　</p><p>如是推求過去世中邪見有無。亦有亦無。非有非無。是諸邪見。先說因緣過故。是皆不然<p class='lg'>　我於未來世　　為作為不作<br>　如是之見者　　皆同過去世　</p><p>我於未來世中。為作為不作。如是四句。如過去世中過咎。應在此中說。復次<p class='lg'>　若天即是人　　則墮於常邊<br>　天則為無生　　常法不生故　</p><p>若天即是人。是則為常。若天不生人中。云何名為人。常法不生故。常亦不然。復次<p class='lg'>　若天異於人　　是即為無常<br>　若天異人者　　是則無相續　</p><p>若天與人異。則為無常。無常則為斷滅等過。如先說過。若天與人異。則無相續。若有相續。不得言異。復次<p class='lg'>　若半天半人　　則墮於二邊<br>　常及於無常　　是事則不然　</p><p>若眾生半身是天。半身是人。若爾則有常無常。半天是常。半人是無常。但是事不然。何以故。一身有二相過故。復次<p class='lg'>　若常及無常　　是二俱成者<br>　如是則應成　　非常非無常　</p><p>若常無常二俱成者。然後成非常非無常。與常無常相違故。今實常無常不成。是故非常非無常亦不成。復次今生死無始。是亦不然。何以故<p class='lg'>　法若定有來　　及定有去者<br>　生死則無始　　而實無此事　</p><p>法若決定有所從來。有所從去者。生死則應無始。是法以智慧推求。不得有所從來。有所從去。是故生死無始。是事不然。復次<p class='lg'>　今若無有常　　云何有無常<br>　亦常亦無常　　非常非無常　</p><p>若爾者。以智慧推求。無法可得常者。誰當有無常。因常有無常故。若二俱無者。云何有亦有常亦無常。若無有常無常。云何有非有常非無常。因亦有常亦無常故。有非有常非無常。是故依止過去世常等四句不可得。有邊無邊等四句依止未來世。是事不可得。今當說。何以故<p class='lg'>　若世間有邊　　云何有後世<br>　若世間無邊　　云何有後世　</p><p>若世間有邊。不應有後世。而今實有後世。是故世間有邊不然。若世間無邊。亦不應有後世。而實有後世。是故世間無邊亦不然。復次是二邊不可得。何以故<p class='lg'>　五陰常相續　　猶如燈火炎<br>　以是故世間　　不應邊無邊　</p><p>從五陰復生五陰。是五陰次第相續。如眾緣和合有燈炎。若眾緣不盡燈則不滅。若盡則滅。是故不得說世間有邊無邊。復次<p class='lg'>　若先五陰壞　　不因是五陰<br>　更生後五陰　　世間則有邊<br>　若先陰不壞　　亦不因是陰<br>　而生後五陰　　世間則無邊　</p><p>若先五陰壞。不因是五陰更生後五陰。如是則世間有邊。若先五陰滅已。更不生餘五陰。是名為邊。邊名末後身。若先五陰不壞。不因是五陰而生後五陰。世間則無邊。是則為常。而實不爾。是故世間無邊。是事不然。世間有二種。國土世間。眾生世間。此是眾生世間。復次如四百觀中說<p class='lg'>　真法及說者　　聽者難得故<br>　如是則生死　　非有邊無邊　</p><p>不得真法因緣故。生死往來無有邊。或時得聞真法得道故。不得言無邊。今當更破亦有邊亦無邊<p class='lg'>　若世半有邊　　世間半無邊<br>　是則亦有邊　　亦無邊不然　</p><p>若世間半有邊半無邊。則應是亦有邊亦無邊。若爾者。則一法二相。是事不然。何以故<p class='lg'>　彼受五陰者　　云何一分破<br>　一分而不破　　是事則不然<br>　受亦復如是　　云何一分破<br>　一分而不破　　是事亦不然　</p><p>受五陰者。云何一分破。一分不破。一事不得亦常亦無常。受亦如是。云何一分破。一分不破。常無常二相過故。是故世間亦有邊亦無邊則不然。今當破非有邊非無邊見<p class='lg'>　若亦有無邊　　是二得成者<br>　非有非無邊　　是則亦應成　</p><p>與有邊相違故有無邊。如長相違有短。與有無相違。則有亦有亦無。與亦有亦無相違故。則有非有非無。若亦有邊亦無邊定成者。應有非有邊非無邊。何以故。因相待故。上已破亦有邊亦無邊第三句。今云何當有非有邊非無邊。以無相待故。如是推求。依止未來世有邊等四見皆不可得。復次<p class='lg'>　一切法空故　　世間常等見<br>　何處於何時　　誰起是諸見　</p><p>上以聲聞法破諸見。今此大乘法中說。諸法從本以來畢竟空性。如是空性法中無人無法。不應生邪見正見。處名土地。時名日月歲數。誰名為人。是名諸見體。若有常無常等決定見者。應當有人出生此見。破我故無人生是見。應有處所色法現見尚可破。何況時方。若有諸見者應有定實。若定則不應破。上來以種種因緣破。是故當知見無定體。云何得生。如偈說。何處於何時。誰起是諸見<p class='lg'>　瞿曇大聖主　　憐愍說是法<br>　悉斷一切見　　我今稽首禮　</p><p>一切見者。略說則五見。廣說則六十二見。為斷是諸見故說法。大聖主瞿曇。是無量無邊不可思議智慧者。是故我稽首禮<p class='juan'>
中論卷第四</p>
</body></html>
