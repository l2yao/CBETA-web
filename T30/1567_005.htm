<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T30 </TITLE>
</head>
<BODY>

<p class='juan'>
大乘中觀釋論卷第五</p>
<p><span class='byline'>　　　　安慧菩薩造</span><br><p><span class='byline'>　　　　西天譯經三藏朝散大夫試鴻臚卿傳梵大師賜紫沙門臣法護等奉　詔譯</span><br><p><b>　　<A NAME="n96"></A>觀染法染者品第六</b><p>復次有異宗言。於勝義諦中諸界處等性與無性有所知解。由彼雜染成其有性。如佛所言。染者著染法故。行自損害行他損害行俱損害。如是乃至癡者著於癡法。其義亦然<p>論者言。此中非無雜染道理。雖有如幻。謂以無實染等體故。但以行聚所成。世俗言說。非勝義諦。何所以邪。此言染法。染者為先有邪。為後有邪。為染者染法俱時起邪。三皆不然。是故頌言<p class='lg'>　若先有染者　　後有其染法<br>　云何離染法　　而有染者生　</p><p>釋曰。此說畢竟應知此義遮其所離。若染法無體。染者亦然。止其所作非熟無果有果成熟。其義可見。若離染法有染者成。如是乃應別有染法。此即染者因染法得。若爾云何染者有故染法即成。染法有故染者即成。然後起染。此義顯明。如果成熟。若有愛境即染法成。若無愛境云何有染。應當止遣安立過失。此中亦非先有染者後起染法<p>故頌遣言<p class='lg'>　有染者復染　　云何當可得　</p><p>釋曰。所依染法無體性故。如已成熟。復次頌言<p class='lg'>　若有若無染　　染者亦復然　</p><p>釋曰。若先有染者後有染法。即一切處。如染法體。是故先無染者道理<p>令為證成此義。是故頌言<p class='lg'>　染者先有染　　離染者染成　</p><p>釋曰。染法若無愛體可作。是中其或見有所成。此非道理<p>有異宗言。離彼染者別有染法。離彼染法染者可立<p>論者言。若離染法得有染者。此中非有。何所以邪。若先有染法後有染者即離染者乃有染法。此中染法不有。即無愛境能成染法道理。以愛境後有故。由如是故。若離自性別因染者。得有染法。即彼染法因染者得。若爾即非愛境能成染法。以愛境居後故。所成不可得。若如此者豈非過邪。亦非先有染法後成染者<p>復次頌言<p class='lg'>　有染復染者　　亦云何當得　</p><p>問曰。或離染法有其染者。既有對待過失。此中染法染者二法同起而可成邪<p>故頌答言<p class='lg'>　如是若同生　　亦復非道理<br>　染法染者二　　此當云何用　</p><p>釋曰。謂以染法染者二相離性互有所違。若法未生二俱無性。若法已生所作無體。但由愛境所成染法故有染者。而彼愛境及所起染法悉亦止遣。問曰。彼染法染者為一性可合邪。為異性合邪<p>故頌答言<p class='lg'>　彼染法染者　　非一性有合　</p><p>釋曰。此何所以。非彼一性而可合故。若有二法合即極成。此中應知。是提婆達多起染。不復為彼提婆達多染者之因。彼若說合。此非道理<p>復次異性亦不可合。故頌遣言<p class='lg'>　異性若有合　　云何當可得　</p><p>釋曰。異法異性若有合者。彼即相違而非一處。有二法生道理可得。後當止遣<p>復次頌言<p class='lg'>　若一性可合　　離伴亦應合　</p><p>釋曰。此言合者。同體為義。凡一性者即是因義。若此一性定有合者。如前所說提婆達多。合義應見。是故無一性因。可合道理。雖於一性因無合可成。然若止其合義。應知有過<p>復次頌言<p class='lg'>　異性若有合　　離伴亦應合　</p><p>釋曰。此中所說。譬如瓶衣。彼等異性而不能合。若立合者。非有異性相合因故。如前即有對待過失。異性若合有所得者。彼非異性亦應得合。此豈無過<p>復次頌言<p class='lg'>　若異性有合　　染染者何用　</p><p>釋曰。此中說合。無合道理。何所以邪。如是二法各各已成別別自體。即無別法為所成義。是中亦無所成可得。故知異性無有詮表。若計異性得有合者<p>故頌遣言<p class='lg'>　若染染者二　　各各自體成<br>　是二若有合　　前亦應得合　</p><p>釋曰。而彼二法汝今云何。此說得成各各體故。若或染法染者。是二汝以何義分別二法各各自體令成其合論中言或者。此說合義。若起分別時虛無果利。彼等自體無所成性。若言合者。是中染者。無有少分染法可作染法。亦非染者可有<p>復次頌言<p class='lg'>　異相不成合　　汝欲求成合<br>　合相若已成　　復欲成其異　</p><p>釋曰。合性不成。彼義極成。一法異性合不可得。異性極成不成合義。故無染法染者二法同時。或復次第異性可生。亦復更互相離性故。由是此中無合道理。今此觀察如汝意欲。何等異性次第可起。或復同時<p>今為證成此義。故頌遣言<p class='lg'>　如是染染者　　非合不合成<br>　諸法亦如染　　非合不合成　</p><p>釋曰。此中云何。所謂非唯染法染者。非合不合。諸法亦然<p><b>　　<A NAME="n97"></A>觀有為品第七之一</b><p>復次或有人言。勝義諦中有彼貪等諸雜染法。以有為故。譬如眼等<p>論者言。若如是說。遍所成故立喻不正。何以故。勝義諦中若有眼等。應有生等有為諸相。若其無者。如兔角等。亦應有彼有為諸相。是故有為諸相。於勝義諦中決定不成。云何生等有為諸相而可成立<p>此中應問。彼生等法增上所作。是有為耶。是無為耶。二俱不然<p>故頌答言<p class='lg'>　若生是有為　　即應有三相　</p><p>釋曰。譬如能相。此中有為能相如是。不然云何有為諸相。此中所說二法和合三相遍行故。此中三相亦悉止遣彼法自相<p>復次頌言<p class='lg'>　若生是無為　　不作有為相　</p><p>釋曰。如是所成應當遮遣安立過失。何以故。無為自體亦無性故。譬如滅法。此如是決定。有如是過失。如是住與無常。餘法亦然。皆同生法<p>論者言。相者即是理法執持為性。如是所說。云何生等為復相離。有彼業用而可轉耶。或不離耶<p>復次頌言<p class='lg'>　生等三法離　　即無相業用　</p><p>釋曰。云何生等有為諸法次第可轉。若法體未生。即住滅二法不能為彼作有為相。以未生故。是即能相無所詮表。若法自體畢竟已滅。即能相無體故無生住二法。以彼滅法自無性故。已生即無住。無住即無生滅亦無性。若言無常隨逐住法。即不能作有為之相<p>故百論頌言<p class='lg'>　住何有滅相　　無常何有住<br>　若先有住法　　後不復應有<br>　若常有無常　　有住不有常<br>　或先有其常　　後即不有常<br>　無常與住同　　若有其體者<br>　有常即邪妄　　或有住亦妄　</p><p>頌意如是。若有為法不相離者。云何以一物體於一時中而得和合<p>故頌遣言<p class='lg'>　不於一時中　　生住滅和合　</p><p>釋曰。以互相違故<p>或有人言。有彼同種因性一時可生。或復次第所作得成<p>論者言。此復云何。或復於彼有體中得耶。或離能相所相有所得耶。若有體得者。非於有體中有實體性同生可得。亦非所作別有其因。若或無體。此即亦無同生可有。是故體中無有如是決定生等。如生自相。亦復云何次第可成<p>復次頌言<p class='lg'>　生住滅諸相　　別有有為相<br>　有即是無窮　　無即非有為　</p><p>釋曰。若離生等別有生法而可成者。彼即定有異法可立。如是乃有無窮之過。有為無為之相故非和合<p>復次犢子部師言。生等諸法雖是有為。云何可說為無窮耶<p>彼宗頌言<p class='lg'>　生生之所生　　唯生於本生<br>　本生之所生　　復生於生生　</p><p>此頌意者。諸法生時并法自體。有十五法共成生法。即彼如是有生住異滅諸法具足。此如是法無有差別。若差別分別者有十五法。所謂一生。二住。三滅。四若是白法。即正解脫生。五若是黑法。即邪解脫生。六若非出離法。即非出離法生。七若是出離法。即出離法生。八生生。九住住。十滅滅。十一正解脫眷屬。十二邪解脫眷屬。十三非出離法眷屬。十四出離法眷屬。除本生自體成十四法。若并本生法總成十五。生生及本生二法為始意。為此中生生所生唯本生生。更無別法本生所生還生生生。如是乃生諸餘法等。此即不墮無窮之過<p>論者言。如是所說皆非道理<p>故頌破言<p class='lg'>　若謂是生生　　能生於本生<br>　生生從本生　　何能生本生　</p><p>釋曰。自體如是無有性故<p>次頌破言<p class='lg'>　若謂是本生　　能生於生生<br>　本生從彼生　　何能生生生　</p><p>釋曰。自體如是無有性故<p>又復有言。生生生時。即當能生。以無別故<p>次頌破言<p class='lg'>　若謂生生時　　能生本生者<br>　生生若未生　　何能生本生　</p><p>釋曰。生生若未生。生時即無體。無體即不生。有何力能能生本生。若無力能即無詮表<p class='juan'>
大乘中觀釋論卷第五</p>
</body></html>
