<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T30 </TITLE>
</head>
<BODY>

<p class='juan'>
大乘中觀釋論卷第六<p><span class='byline'>　　　　安慧菩薩造</span><br><p><span class='byline'>　　　　西天譯經三藏朝散大夫試鴻臚卿傳梵大師賜紫沙門臣法護等奉　詔譯</span><br><p><b>　　<A NAME="n99"></A>觀有為品第七之二</b></p>
<p>又復有言。我宗有別道理。令彼生法離無窮過。故彼宗頌言<p class='lg'>　如燈能自照　　亦能照於他<br>　彼生法亦然　　自生復生他　</p><p>論者言。作如此說。亦非道理。以無照故。若有暗冥即有所照。故頌破言<p class='lg'>　燈中自無暗　　住處亦無暗<br>　破暗乃名照　　無暗即無照　</p><p>釋曰。今此觀察若無有暗。是故燈不自照。亦不照他<p>復次頌言<p class='lg'>　無少處可照　　是燈何能照<br>　生亦無少分　　生法可成就　</p><p>又復有言。彼燈生時即可照邪<p>論者言。若燈生時亦不能照。以先分位無暗可破。若彼有暗即有所破。如是乃說。燈能自照。亦復照他。今此所說云何燈不到暗而能破暗。若不到者。故頌遣言<p class='lg'>　云何燈生時　　而能破於暗<br>　彼燈初生時　　不能及於暗　</p><p>釋曰。燈初生時。無有性故。若或俱時。又無分位。若燈不到暗能破暗者<p>復次頌言<p class='lg'>　燈若不到暗　　而能破暗者<br>　燈在於此間　　應破一切暗　</p><p>釋曰。同法若不到。差別因無體。譬如磁石。力能差別無決定因。此說亦非有其力能。先有所成故。如彼磁石所成皆遍。是法生時無所詮表。力能無體故。此復云何<p>復次頌言<p class='lg'>　若燈能自照　　亦能照他者<br>　暗亦於自他　　暗蔽定無疑　</p><p>釋曰。此非所樂自所作處有相違故。燈亦復然。此非所樂。燈以照明為所成性。若燈與暗相違。燈即可成自照照他。無復別異所作性故。暗以暗蔽所成其性。若暗與明相違。暗即亦應自暗暗他。如是安立非有此義。如瓶等色現可見故<p>此中應問。所言生法自生。為未生生。為已生生<p>故頌答言<p class='lg'>　生法若未生　　自體不能生　</p><p>釋曰。未生無體。故不能生。若其無者。如兔角等。因性不生故<p>復次頌言<p class='lg'>　生法若已生　　生已復何生　</p><p>釋曰。若法已生還復生者。此義應知。如其作已。不復更作。是故生已何復有生。由此應知必無生法自生道理。若從他生。其義亦然。若生時生者。離已生未生。別無生時可得<p>復次頌言<p class='lg'>　非已生未生　　生時亦不生　</p><p>或有人言。彼生時者。少分已生少分未生。如是中間無別有體<p>論者言。若彼生法相離之性。或有少分而可生者。如是餘法亦然可生。是中云何有所生耶。若一切法有所生者。如是諦觀非今所說。豈有生時而可得耶。以彼生時無分位故。又一切法自體無分位可成。如是應知。若無生時。云何有彼生法可得<p>復次毘婆沙師言。有未來法體生向現在。故有生時可生<p>論者言。云何生時先有法體生向現在。有何異法說生時耶。此中無有少法。云何有其生法自體。以彼生法先無所得自體無性故。云何如是有所成耶。若復現轉之法常不離自相。此說相違。若於過去未來轉者。又非道理。若別異可生者。彼牛生時亦應有馬。無此道理。若無少法以未來體生向現在。所說生時此即相違。由如是故。生時不生。已生法不生。若生已復生。彼即無體可生。以無自性故無。即如兔角無有生故<p>復次頌言<p class='lg'>　去未去去時　　前品此已說　</p><p>釋曰。此諸所說前已廣明<p>復次五頂子人言。若法實無生性。云何因法而得顯明<p>論者言。彼等決定所說。此皆止遣。此中應知。不顯明時因亦不離。亦復云何有其不離。此說顯明。是故去未去去時。前品已廣說。若或諸法有所離者。即成麤重前不實因。亦非如是先有所生。亦非離因別有法體。以有所離故<p>有異人言。有果可生。由自因和合故。或種子等和合因性物體功能及彼業用此無差別。若不生者。云何自生他生而得成耶。由如是故。彼一切果於一切時及一切處。皆有所生<p>論者言。所言和合者。為一性耶。為異性耶。或已生未生或復生時。自因彼果有和合耶。此所計執於一切處皆非道理。謂已生未生各無有性。彼因果二先性不立。無所詮表有性無體。是故汝所說種子等和合。已生未生皆無所有。已生未生各無性故。若有種子等和合。即所立相違。無未生性可詮表故。若其無者。如兔角等。是故無果和合可有。云何生法當有所得。又有人言。生法不相離。此說為生時。故頌遣言<p class='lg'>　若生時有生　　彼生相已破　</p><p>釋曰。此非次第。此中云何若有若無亦有亦無。一切處離皆悉止遣<p>又有人言。若此生法從緣生時。云何所生無道理耶。如名瓶生。瓶從緣生。如是生時乃有所成<p>論者言。若彼生時決定有瓶。是瓶云何生已復生。彼瓶生時未有發起作用力故。是瓶云何別有生時別有生法而當得耶。且無瓶生之時。生已還有衣相可得。諸有所作若離所依。亦非道理。故頌遣言<p class='lg'>　云何生時生　　而說為緣起　</p><p>釋曰。諸外道等。以巧辯才說緣生法。彼自相違。佛說緣生不同一切外道知解故。佛為破彼巧辯才勤求所知。彼所知法於勝義諦中伺察無義。彼外道等誣謗因果起惡見根本。佛以善法方便化度。為令彼斷不正見故。如佛所言。此有故彼有。此生故彼生。如是等說。皆世俗諦。非勝義諦。勝義諦者<p>復次頌言<p class='lg'>　若法眾緣生　　彼自性寂滅　</p><p>釋曰。此義離自性故。如契經說。佛言。大慧。諸法自性本來不生。然以和合一切性亦非無自性<p>復次頌言<p class='lg'>　是故生時生　　如是皆寂滅　</p><p>釋曰。此無不和合對治過失。況復如是有所生耶。故前頌言。若法緣生自性寂滅。無復自性故。是故諸法。無實因緣發起所生及作用等<p>又有人言。若法從緣生。可名生時耶<p>故頌遣言<p class='lg'>　若法未生時　　如瓶等何有<br>　緣法假和合　　生已復何生　</p><p>釋曰。云何有體可生而無生時道理。謂所生非有故。譬如未生法。彼無自性。此說義成<p>復次頌言<p class='lg'>　若生時有生　　是即有所生<br>　諸生性如幻　　此生復誰生　</p><p>釋曰。若法已生復有別異生者。生即無窮。是故決定無生法可作。亦非別有本生能生於生<p>復次頌言<p class='lg'>　若生已復生　　是生即無窮　</p><p>釋曰此無未生。亦無本生。能生道理<p>復次頌言<p class='lg'>　若無生而生　　法皆如是生　</p><p>釋曰。而彼生法亦然。何有意謂此生而為有生。真實理中無生可有。非意馳流謂一切有<p>復次頌言<p class='lg'>　有法不應生　　無亦非道理<br>　有無俱不然　　前品此已說　</p><p>釋曰。證成前品云何生法而有所得。此中應問。滅時可有生法立耶。謂諸生相生已即壞。諸法壞性而同等故<p>故頌答言<p class='lg'>　若滅時有生　　無體而可得　</p><p>釋曰。此中不應生滅同時。生時分位亦無有滅<p>復次頌言<p class='lg'>　若法不滅時　　彼體不可得　</p><p>釋曰。如空花等。此中住法而非一向。有所住者。此說不成<p>此中應問。為未住體住。為已住體住。為住時住耶<p>故頌答言<p class='lg'>　未住體不住　　住不住相違<br>　住住時不住　　此復何有住　</p><p>釋曰。住者現在過去二法一處同時不生。是故無住。又離已住未住。住時無體。謂以勝義諦中無生法可得。從前廣說。悉為證成無實生法。生法若無。云何有住<p>復次頌言<p class='lg'>　若滅時有住　　彼無體可得<br>　住滅二相違　　住位中無滅　</p><p>釋曰。若說無滅時。彼體不可得。滅法隨逐有為相故。若住時有滅。無此道理。此中所說<p>復次頌言<p class='lg'>　諸法於常時　　皆有老死相　</p><p>釋曰。老者衰變前相。死者壞滅為義。謂以自體於一切時而常轉易。若有生時。即無老死法成。後亦不得生法可成。如火無冷性。今所觀察<p>復次頌言<p class='lg'>　而有何等法　　離老死有住　</p><p>此中應問。諸有住法。為自體住。為別有住法而成住耶<p>故頌答言<p class='lg'>　住不自相住　　異住非道理<br>　如生不自生　　亦不從他生　</p><p>復次如別頌言<p class='lg'>　此住若未住　　住體云何立<br>　此住若已住　　復何住可成<br>　若已住更住　　此住即無窮<br>　若或無住住　　法皆如是住　</p><p>論者言。一切生法皆隨順說。若有滅處。即無生住。二法以相離性。彼不有故。如是生住滅法諸說皆然<p>此中應問。所言滅者。為已滅滅耶。為滅時滅耶<p>故頌答言<p class='lg'>　已滅法不滅　　未滅法滅空　</p><p>釋曰。云何是已滅法不滅。謂法滅已滅即無體。此中滅法彼不生故。如是亦然。滅時及未滅二俱有過。何以故。謂一切法。於勝義諦中止遣其生<p>復次頌言<p class='lg'>　彼滅時亦然　　無生何有滅　</p><p>釋曰。生法既爾。何有住體。滅亦不可得。住滅二法。彼相違故。是故無住亦復無滅。彼無住者。住性離故。若除遣住法。滅法即成。是故無有諸物分位。如是亦無一切物體<p class='juan'>
大乘中觀釋論卷第六</p>
</body></html>
