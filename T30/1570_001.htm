<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T30 </TITLE>
</head>
<BODY>

<p><p></li><p><b>　　<A NAME="n141"></A>No. 1570 [cf. Nos. 1569, 1571]</b><p class='juan'>
廣百論本一卷</p>
<p><span class='byline'>　　　　聖天菩薩造</span><br><p><span class='byline'>　　　　三藏法師玄奘奉　詔譯</span><br><p><b>　　<A NAME="n143"></A>破常品第一</b><p class='lg'>　一切為果生　　所以無常性<br>　故除佛無有　　如實號如來<br>　無有時方物　　有性非緣生<br>　故無時方物　　有性而常住<br>　非無因有性　　有因即非常<br>　故無因欲成　　真見說非有<br>　見所作無常　　謂非作常住<br>　既見無常有　　應言常性無<br>　愚夫妄分別　　謂空等為常<br>　智者依世間　　亦不見此義<br>　非唯一有分　　遍滿一切分<br>　故知一一分　　各別有有分<br>　若法體實有　　卷舒用可得<br>　此定從他生　　故成所生果<br>　若離所生果　　無有能生因<br>　是故能生因　　皆成所生果<br>　諸法必變異　　方作餘生因<br>　如是變異因　　豈得名常住<br>　若本無今有　　自然常為因<br>　既許有自然　　因則為妄立<br>　云何依常性　　而起於無常<br>　因果相不同　　世所未曾見<br>　若一分是因　　餘分非因者<br>　即應成種種　　種種故非常<br>　在因微圓相　　於果則非有<br>　是故諸極微　　非遍體和合<br>　於一極微處　　既不許有餘<br>　是故亦不應　　許因果等量<br>　微若有東方　　必有東方分<br>　極微若有分　　如何是極微<br>　要取前捨後　　方得說為行<br>　此二若是無　　行者應非有<br>　極微無初分　　中後分亦無<br>　是則一切眼　　皆所不能見<br>　若因為果壞　　是因即非常<br>　或許果與因　　二體不同處<br>　不見有諸法　　常而是有對<br>　故極微是常　　諸佛未曾說<br>　離縛所縛因　　更無真解脫<br>　生成用闕故　　設有亦名無<br>　究竟涅槃時　　無蘊亦無我<br>　不見涅槃者　　依何有涅槃<br>　我時捨諸德　　離愛有何思<br>　若有我無思　　便用無所有<br>　無餘有我種　　則定能生思<br>　要無我無思　　諸有乃無有<br>　若離苦有我　　則定無涅槃<br>　是故涅槃中　　我等皆永滅<br>　寧在世間求　　非求於勝義<br>　以世間少有　　於勝義都無　</p><p><b>　　<A NAME="n144"></A>破我品第二</b><p class='lg'>　內我實非男　　非女非非二<br>　但由無智故　　謂我為丈夫<br>　若諸大種中　　無男女非二<br>　云何諸大種　　有男等相生<br>　汝我餘非我　　故我無定相<br>　豈不於無常　　妄分別為我<br>　我即同於身　　生生有變易<br>　故離身有我　　常住理不然<br>　若法無觸對　　則無有動搖<br>　是故身作業　　非命者能造<br>　我常非所害　　豈煩修護因<br>　誰恐食金剛　　執杖防眾蠹<br>　若有宿生念　　便謂我為常<br>　既見昔時痕　　身亦應常住<br>　若我與思合　　轉成思念者<br>　思亦應非思　　故我非常住<br>　我與樂等合　　種種如樂等<br>　我如樂等故　　非一亦非常<br>　若謂我思常　　緣助成邪執<br>　如言火常住　　則不緣薪等<br>　如至滅動物　　作用彼無有<br>　故有我無思　　其理不成就<br>　餘方起思界　　別處見於思<br>　如鐵鋌鎔銷　　我體應變壞<br>　思如意量小　　我似虛空大<br>　唯應觀自相　　則不見於思<br>　我德若周遍　　何為他不受<br>　能障既言通　　不應唯障一<br>　若德並悲思　　何能造一切<br>　彼應與狂亂　　俱癡無所成<br>　若德能善解　　造舍等諸物<br>　而不知受用　　非理寧過此<br>　有動作無常　　虛通無動作<br>　無用同無性　　何不欣無我<br>　或觀我周遍　　或見量同身<br>　或執如極微　　智者達非有<br>　常法非可惱　　何捨惱解脫<br>　是故計我常　　證解脫非理<br>　我若實有性　　不應讚離我<br>　定知真實者　　趣解脫應虛<br>　解脫中若無　　前亦應非有<br>　無雜時所見　　彼真性應知<br>　若無常皆斷　　草等何不然<br>　此理設為真　　無明亦非有<br>　現見色等行　　從緣生住滅<br>　故知汝執我　　雖有而無有<br>　如緣成芽等　　緣成種等生<br>　故無常諸法　　皆無常所起<br>　以法從緣生　　故體而無斷<br>　以法從緣滅　　故體亦非常　</p><p><b>　　<A NAME="n145"></A>破時品第三</b><p class='lg'>　瓶等在未來　　即非有過現<br>　未來過現有　　便是未來無<br>　未來若已謝　　而有未來體<br>　此則琤憎荂@　云何成過現<br>　法若在未來　　現有未來相<br>　應即為現在　　如何名未來<br>　去來如現有　　取果用何無<br>　若體瓻D無　　何為不常住<br>　過去若過去　　如何成過去<br>　過去不過去　　如何成過去<br>　未來若有生　　如何非現在<br>　未來若無生　　如何非常住<br>　若未來無生　　壞故非常者<br>　過去既無壞　　何不謂為常<br>　現在世無常　　非由過去等<br>　除斯二所趣　　更無有第三<br>　若後生諸行　　先已有定體<br>　說有定性人　　應非是邪執<br>　若法因緣生　　即非先有體<br>　先有而生者　　生已復應生<br>　若見去來有　　如何不見無<br>　既見有去來　　應不說為遠<br>　未作法若有　　修戒等唐捐<br>　若少有所為　　果則非先有<br>　諸行既無常　　果則非琣<br>　若有初有後　　世共許非常<br>　應非勤解脫　　解脫無去來<br>　或許有去來　　貪應離貪者<br>　若執果先有　　造宮舍嚴具<br>　柱等則唐捐　　果先無亦爾<br>　諸法有轉變　　慧者未曾有<br>　唯除無智人　　妄分別為有<br>　無常何有住　　住無有何體<br>　初若有住者　　後應無變衰<br>　譬如無一識　　能了於二義<br>　如是無一義　　二識所能知<br>　時若有餘住　　住則不成時<br>　時若餘住無　　後滅應非有<br>　法與無常異　　法則非無常<br>　法與無常一　　法應非有住<br>　無常初既劣　　住力定應強<br>　此二復何緣　　後見成顛倒<br>　若遍諸法體　　無常力初劣<br>　應都無有住　　或一切皆常<br>　無常若琣部@　住相應常無<br>　或彼法先常　　後乃非常住<br>　若法無常俱　　而言有住者<br>　無常相應妄　　或住相應虛<br>　無所見見無　　迴心緣妄境<br>　是故唯虛假　　有憶念名生　</p><p><b>　　<A NAME="n146"></A>破見品第四</b><p class='lg'>　稟和希勝慧　　是法器應知<br>　異此有師資　　無因獲勝利<br>　說有及有因　　淨與淨方便<br>　世間自不了　　過豈在牟尼<br>　捨諸有涅槃　　邪宗所共許<br>　真空破一切　　如何彼不欣<br>　不知捨證因　　無由能捨證<br>　是故牟尼說　　清涼餘定無<br>　若於佛所說　　深事以生疑<br>　可依無相空　　而生決定信<br>　觀現尚有妄　　知後定為虛<br>　諸依彼法行　　被誑終無已<br>　智者自涅槃　　是能作難作<br>　愚夫逢善導　　而無隨趣心<br>　不知無怖畏　　遍知亦復然<br>　定由少分知　　而生於怖畏<br>　生死順流法　　愚夫常習行<br>　未曾修逆流　　是故生怖畏<br>　諸有愚癡人　　障他真實見<br>　無由生善趣　　如何證涅槃<br>　寧毀犯尸羅　　不損壞正見<br>　尸羅生善趣　　正見得涅槃<br>　寧彼起我執　　非空無我見<br>　後兼向惡趣　　初唯背涅槃<br>　空無我妙理　　諸佛真境界<br>　能怖眾惡見　　涅槃不二門<br>　愚聞空法名　　皆生大怖畏<br>　如見大力者　　怯劣悉奔逃<br>　諸佛雖無心　　說摧他論法<br>　而他論自壞　　如野火焚薪<br>　諸有悟正法　　定不樂邪宗<br>　為餘出偽門　　故顯真空義<br>　若知佛所說　　真空無我理<br>　隨順不生欣　　乖違無厭怖<br>　見諸外道眾　　為多無義因<br>　樂正法有情　　誰不深悲愍<br>　婆羅門離繫　　如來三所宗<br>　耳眼意能知　　故佛法深細<br>　婆羅門所宗　　多令行誑詐<br>　離繫外道法　　多分順愚癡<br>　恭敬婆羅門　　為誦諸明故<br>　愍念離繫者　　由自苦其身<br>　如苦業所感　　非真解脫因<br>　勝身業所生　　亦非證解脫<br>　略言佛所說　　具二別餘宗<br>　不害生人天　　觀空證解脫<br>　世人耽自宗　　如愛本生地<br>　正法能摧滅　　邪黨不生欣<br>　有智求勝德　　應信受真宗<br>　正法如日輪　　有目因能見　</p><p><b>　　<A NAME="n147"></A>破根境品第五</b><p class='lg'>　於瓶諸分中　　可見唯是色<br>　言瓶全可見　　如何能悟真<br>　諸有勝慧人　　隨前所說義<br>　於香味及觸　　一切類應遮<br>　若唯見瓶色　　即言見瓶者<br>　既不見香等　　應名不見瓶<br>　有障礙諸色　　體非全可見<br>　彼分及中間　　由此分所隔<br>　極微分有無　　應審諦思察<br>　引不成為證　　義終不可成<br>　一切有礙法　　皆眾分所成<br>　言說字亦然　　故非根所取<br>　離顯色有形　　云何取形色<br>　即顯取形色　　何故不由身<br>　離色有色因　　應非眼所見<br>　二法體既異　　如何不別觀<br>　身覺於堅等　　共立地等名<br>　故唯於觸中　　說地等差別<br>　瓶所見生時　　不見有異德<br>　體生如所見　　故實性都無<br>　眼等皆大造　　何眼見非餘<br>　故業果難思　　牟尼真實說<br>　智緣未有故　　智非在見先<br>　居後智唐捐　　同時見無用<br>　眼若行至境　　色遠見應遲<br>　何不亦分明　　照極遠近色<br>　若見已方行　　行即為無用<br>　若不見而往　　定欲見應無<br>　若不往而觀　　應見一切色<br>　眼既無行動　　無遠亦無障<br>　諸法體相用　　前後定應同<br>　如何此眼根　　不見於眼性<br>　眼中無色識　　識中無色眼<br>　色內二俱無　　何能合見色<br>　所聞若能表　　何不成非音<br>　聲若非能詮　　何故緣生解<br>　聲若至耳聞　　如何了聲本<br>　聲無頓說理　　如何全可知<br>　乃至非所聞　　應非是聲性<br>　先無而後有　　理定不相應<br>　心若離諸根　　去亦應無用<br>　設如是命者　　應常無有心<br>　令心妄取塵　　依先見如焰<br>　妄立諸法義　　是想蘊應知<br>　眼色等為緣　　如幻生諸識<br>　若執為實有　　幻喻不應成<br>　世間諸所有　　無不皆難測<br>　根境理同然　　智者何驚異<br>　諸法如火輪　　變化夢幻事<br>　水月彗星響　　陽焰及浮雲　</p><p><b>　　<A NAME="n148"></A>破邊執品第六</b><p class='lg'>　諸法若實有　　應不依他成<br>　既必依他成　　定知非實有<br>　非即色有瓶　　非離色有瓶<br>　非依瓶有色　　非有瓶依色<br>　若見二相異　　謂離瓶有同<br>　二相既有殊　　應離瓶有異<br>　若一不名瓶　　瓶應不名一<br>　瓶一曾無合　　瓶應無一名<br>　若色遍於實　　色應得大名<br>　敵論若非他　　應申自宗義<br>　有數等能相　　顯所相不成<br>　除此更無因　　故諸法非有<br>　離別相無瓶　　故瓶體非一<br>　一一非瓶故　　瓶體亦非多<br>　非無有觸體　　與有觸體合<br>　故色等諸法　　不可合為瓶<br>　色是瓶一分　　故色體非瓶<br>　有分既為無　　一分如何有<br>　一切色等性　　色等相無差<br>　唯一類是瓶　　餘非有何理<br>　若色異味等　　不異於瓶等<br>　瓶等即味等　　色何即瓶等<br>　瓶等既無因　　體應不成果<br>　故若異色等　　瓶等定為無<br>　瓶等因若有　　可為瓶等因<br>　瓶等因既無　　如何生瓶等<br>　色等和合時　　終不成香等<br>　故和合一體　　應如瓶等無<br>　如離於色等　　瓶體實為無<br>　色體亦應然　　離風等非有<br>　煖即是火性　　非煖如何燒<br>　故薪體為無　　離此火非有<br>　餘煖雜故成　　如何不成火<br>　若餘不成煖　　由火法應無<br>　若火微無薪　　應離薪有火<br>　火微有薪者　　應無火極微<br>　審觀諸法時　　無一體實有<br>　一體既非有　　多體亦應無<br>　若法更無餘　　汝謂為一體<br>　諸法皆三性　　故一體為無<br>　有非有俱非　　一非一雙泯<br>　隨次應配屬　　智者達非真<br>　於相續假法　　惡見諸真常<br>　積集假法中　　邪執言實有<br>　諸法眾緣成　　性羸無自在<br>　虛假依他立　　故我法皆無<br>　果眾緣合成　　離緣無別果<br>　如是合與果　　諸聖達皆無<br>　識為諸有種　　境是識所行<br>　見境無我時　　諸有種皆滅　</p><p><b>　　<A NAME="n149"></A>破有為相品第七</b><p class='lg'>　若本無而生　　先無何不起<br>　本有而生者　　後有復應生<br>　果若能違因　　先無不應理<br>　果立因無用　　先有亦不成<br>　此時非有生　　彼時亦無生<br>　此彼時無生　　何時當有生<br>　如生於自性　　生義既為無<br>　於他性亦然　　生義何成有<br>　初中後三位　　生前定不成<br>　二一既為無　　一一如何有<br>　非離於他性　　唯從自性生<br>　非從他及俱　　故生定非有<br>　前後及同時　　二俱不可說<br>　故生與瓶等　　唯假有非真<br>　舊若在新前　　前生不應理<br>　舊若居新後　　後生理不成<br>　現非因現起　　亦非因去來<br>　未來亦不因　　去來今世起<br>　若具即無來　　既滅應非往<br>　法體相如是　　幻等喻非虛<br>　生住滅三相　　同時有不成<br>　前後亦為無　　如何執為有<br>　若生等諸相　　復有別生等<br>　應住滅如生　　或生住如滅<br>　所相異能相　　何為體非常<br>　不異四應同　　或復全非有<br>　有不生有法　　有不生無法<br>　無不生有法　　無不生無法<br>　有不成有法　　有不成無法<br>　無不成有法　　無不成無法<br>　半生半未生　　非一生時體<br>　或以未生位　　應亦是生時<br>　生時若是果　　體即非生時<br>　生時若自然　　應失生時性<br>　已生異未生　　別有中間位<br>　生時異二位　　應別有中間<br>　若謂生時捨　　方得已生時<br>　是則應有餘　　得時而可見<br>　若至已生位　　理必無生時<br>　已生有生時　　云何從彼起<br>　未至已生位　　若立為生時<br>　何不謂無瓶　　未生無別故<br>　非生時有用　　能簡未生時<br>　亦非體未圓　　別於已生位<br>　前位生時無　　後位方言有<br>　兼成已生位　　故此位非無<br>　有時名已生　　無時名未起<br>　除茲有無位　　誰復謂生時<br>　諸有執離因　　無別所成果<br>　轉生及轉滅　　理皆不可成　</p><p><b>　　<A NAME="n150"></A>教誡弟子品第八</b><p class='lg'>　由少因緣故　　疑空謂不空<br>　依前諸品中　　理教應重遣<br>　能所說若有　　空理則為無<br>　諸法假緣成　　故三事非有<br>　若唯說空過　　不空義即成<br>　不空過已明　　空義應先立<br>　諸欲壞他宗　　必應成己義<br>　何樂談他失　　而無立己宗<br>　為破一等執　　假立遣為宗<br>　他三執既除　　自宗隨不立<br>　許執為現見　　空因非有能<br>　餘宗現見因　　此宗非所許<br>　若無不空理　　空理如何成<br>　汝既不立空　　不空應不立<br>　若許有無宗　　有宗方可立<br>　無宗若非有　　有宗應不成<br>　若諸法皆空　　如何火名煖<br>　此如前具遣　　火煖俗非真<br>　若謂法實有　　遮彼說為空<br>　應四論皆真　　見何過而捨<br>　若諸法都無　　生死應非有<br>　諸佛何曾許　　執法定為無<br>　若真離有無　　何緣言俗有<br>　汝本宗亦爾　　致難復何為<br>　諸法若都無　　差別應非有<br>　執諸法皆有　　差別亦應無<br>　若謂法非有　　無能破有因<br>　破有因已明　　汝宗何不立<br>　說破因易得　　是世俗虛言<br>　汝何緣不能　　遮破真空義<br>　有名詮法有　　謂法實非無<br>　無名表法無　　法實應非有<br>　由名解法有　　遂謂法非無<br>　因名知法無　　應信法非有<br>　諸世間可說　　皆是假非真<br>　離世俗名言　　乃是真非假<br>　謗諸法為無　　可墜於無見<br>　唯蠲諸妄執　　如何說墮無<br>　有非真有故　　無亦非真無<br>　既無有真無　　何有於真有<br>　有因證法空　　法空應不立<br>　宗因無異故　　因體實為無<br>　謂空喻別有　　例諸法非空<br>　唯有喻應成　　內我同烏黑<br>　若法本性空　　見空有何德<br>　虛妄分別縛　　證空見能除<br>　法成一成無　　違真亦違俗<br>　故與有一異　　二俱不可言<br>　有非有俱非　　諸宗皆寂滅<br>　於中欲興難　　畢竟不能申　</p><p>聖天菩薩。造論既周。重敘摧邪。復說頌曰<p class='lg'>　我在為燎邪宗火　　沷以如來正教酥<br>　又扇因明廣大風　　誰敢如蛾投猛焰　</p><p class='juan'>
廣百論本一卷</p>
</body></html>
