<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T30 </TITLE>
</head>
<BODY>

<p><b>　　<A NAME="n175"></A>No. 1573</b><p class='juan'>
壹輸盧迦論一卷</p>
<p><span class='byline'>　　　　龍樹菩薩造</span><br><p><span class='byline'>　　　　後魏瞿曇留支<span class='corr'>雒</span>陽譯</span><br><p class='lg'>　體自體無常　　如是體無體<br>　自體性無體　　故說空無常　</p><p>問曰。以何義故造此一偈論。說何等義破何等人。答曰。為讀誦者於廣大部生懈倦心。又為聰叡先已廣習無量諸論於如來法海義中思惟而生懈倦。於無常自體空不異義中。生異相疑。為斷此疑故造斯論。說何義者。今當說。謂一切法無常自體空。自體空不離無常。一切法自性自體空。是故無有常。一切諸佛緣覺聲聞。於空法中而得出離。非於諸行斷常法中而得解脫。偈言<p class='lg'>　滅空住有體　　則成於常見<br>　若謂後時滅　　則成於斷見　</p><p>以此義故。說一切法自體空。諸佛緣覺聲聞羅漢。於此義中得利益故。破何等人者。今當說。若有所得人離於諸行。說有無常則非正見。若無常離有為。無常則常猶如虛空。若如是者。則有為無為體無差別。若有為與無為合。無為合故則瓶不可破。若無為與有為合。有為合故則涅槃可壞。若不異者。則一切法不可破壞。如涅槃常非緣生故。若諸行非因緣生。不異虛空涅槃者。則有為法不名無常。若諸行非因緣生。是無常者。則虛空涅槃不名為常。若如是者。則有為無為無有勝法。若無常離有為。猶名無常者。則有為離常。應名為常。但是事不然。若如是者。何等修多羅中作如是說。以何義說。汝今所說以何義說。汝今所說義不相應。非汝邪思之所能量。是故汝說非為正見。若人有所得。謂過去未來現在法自體成者。當知是人則非正見。何以故。無因生見故。若言未來體非因緣生自體成者。則現在法亦非因緣生自性體成。以未來現在自性平等無差別故。若性平等者。現在有法皆從緣生。未來法何故非緣生。汝今此義為以修多羅說為依義說。說不相應則無理趣。若無理趣則不可信。若未來法無因緣生自性成者。未來之法猶如虛空無有因緣。離因緣故非因緣生。則無實未來體。無未來故現在過去亦無。現在過去無故三世無體。若有體者則是常見無因生故。若佛弟子有所得見。則與外道迦毘羅等無差別。此論非為迦毘羅憂樓迦諸外道等。為汝等輩同見之人故造斯論。向說破何等人。為令汝等有所得人斷除邪見故作斯論。一輸盧迦偈句義今當釋。偈言自體性無常者。自體名有生。有法故名為體。有所得人於此法中心取為體。此法於陰界入中有聲緣轉。如說一體二體多體。如彼此人一二眾多各有自體故名自體。如地水火風堅濕熱動各有自性。如是各各自相自體故言自體。有所得人謂生住滅同相者。是義不然。自體性無常故。彼體名有所得人分別故生。是故離諸法無無常體。以自相無常故。如佛告比丘。一切諸行皆悉無常。以此說故。離法有無常自相者。是事不然。若汝不了云何無常。我今當說。偈言如是體無體故。體無體者。汝所分別無常者。彼無常無體。是故體無體。自性無體故言無體。偈言自體性無體者。離無體更無別體故。言自體無體。若汝意謂離無體而有體者。是義不然。以汝此法非修多羅說故。若謂無體是自體者。是亦不然。以修多羅所不說故。世尊。於何等修多羅中說如此法。於佛世尊修多羅中。都無此義。以非經說故不成就。非大聖修多羅所說之義則不應信。是故非唯言說而得取證。偈言故說空無常者。如調伏三蜜提經中說。佛告三蜜提。眼空無常無不動。無不壞無不變。何以故。性如是故。耳鼻舌身意亦復如是。世尊。於此修多羅中說空說無常。以是義故。知諸法空無常。無常無體。是故諸法性自無體則無體義成。若能如是入修多羅義。其義則成。若不入修多羅。其義則壞。以我所說入修多羅。其義則成。是故性自無體其義成就。一輸盧迦論一卷。凡諸法體性法物事有名異義同。是故或言體。或言性。或言法。或言有。或言物。莫不皆是有之差別。正音云私婆婆。或譯為自體體。或譯為無法有法。或譯為無自性性<p class='juan'>
壹輸盧迦論一卷</p>
</body></html>
