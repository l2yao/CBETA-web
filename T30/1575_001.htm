<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T30 </TITLE>
</head>
<BODY>

<p><p></li><p><b>　　<A NAME="n179"></A>No. 1575</b><p class='juan'>
六十頌如理論</p>
<p><span class='byline'>　　　　龍樹菩薩造</span><br><p><span class='byline'>　　　　西天譯經三藏朝奉大夫試光祿卿傳法大師賜紫臣施護奉　詔譯</span><br><p class='lg'>　歸命三世寂默主　　宣說緣生正法語<br>　若了諸法離緣生　　所作法行如是離　</p><p class='lg'>　離有無二邊　　智者無所依<br>　甚深無所緣　　緣生義成立<br>　若謂法無性　　即生諸過失<br>　智者應如理　　伺察法有性<br>　若有性實得　　如愚者分別<br>　無性即無因　　解脫義何立<br>　不可說有性　　不可說無性<br>　了知性無性　　大智如理說<br>　涅盤與生死　　勿觀別異性<br>　非涅<span class='corr'>槃</span>生死　　二性有差別<br>　生死及涅<span class='corr'>槃</span>　　二俱無所有<br>　若了知生死　　此即是涅<span class='corr'>槃</span><br>　破彼生有性　　分別滅亦然<br>　如幻所作事　　滅現前無實<br>　若滅有所壞　　知彼是有為<br>　現法尚無得　　復何知壞法<br>　彼諸蘊不滅　　染盡即涅<span class='corr'>槃</span><br>　若了知滅性　　彼即得解脫<br>　若生法滅法　　二俱不可得<br>　正智所觀察　　從無明緣生<br>　若見法寂靜　　諸所作亦然<br>　知此最勝法　　獲法智無邊<br>　緣生性可見　　是義非無見<br>　此中微妙性　　非緣生分別<br>　佛正覺所說　　有說非無因<br>　若盡煩惱源　　即破輪迴相<br>　諸法決定行　　見有作有取<br>　前後際云何　　從緣所安立<br>　云何前已生　　彼後復別轉<br>　故前後邊際　　如世幻所見<br>　云何幻可生　　云何有所著<br>　癡者於幻中　　求幻而為實<br>　前際非後際　　執見故不捨<br>　智觀性無性　　如幻焰影像<br>　若謂生非滅　　是有為分別<br>　而彼緣生輪　　隨轉無所現<br>　若已生未生　　彼自性無生<br>　若自性無生　　生名云何得<br>　因寂即法盡　　此盡不可得<br>　若自性無盡　　盡名云何立<br>　無少法可生　　無少法可滅<br>　彼生滅二道　　隨事隨義現<br>　知生即知滅　　知滅知無常<br>　無常性若知　　不得諸法底<br>　諸法從緣生　　雖生即離滅<br>　如到彼岸者　　即見大海事<br>　若自心不了　　異生執我性<br>　性無性顛倒　　即生諸過失<br>　諸法是無常　　苦空及無我<br>　此中見法離　　智觀性無性<br>　無住無所緣　　無根亦不立<br>　從無明種生　　離初中後際<br>　癡闇大惡城　　如芭蕉不實<br>　如乾闥婆城　　皆世幻所見<br>　此界梵王初　　佛如實正說<br>　後諸聖無妄　　說亦無差別<br>　世間癡所闇　　愛相續流轉<br>　智者了諸愛　　而平等善說<br>　初說諸法有　　於有求實性<br>　後求性亦無　　即無著性離<br>　若不知離義　　隨聞即有著<br>　而所作福業　　凡愚者自破<br>　如先平等說　　彼諸業真實<br>　自性若了知　　此說即無生<br>　我如是所說　　皆依佛言教<br>　如其所宣揚　　即蘊處界法<br>　大種等及識　　所說皆平等<br>　彼智現證時　　無妄無分別<br>　此一若如實　　佛說為涅<span class='corr'>槃</span><br>　此最勝無妄　　無智即分別<br>　若心有散亂　　與諸魔作便<br>　若如實離過　　此即無所生<br>　如是無明緣　　佛為世間說<br>　若世無分別　　此云何無生<br>　若無明可滅　　滅已即非生<br>　生滅名乖違　　無智起分別<br>　有因即有生　　無緣即無住<br>　離緣若有性　　此有亦何得<br>　若有性可取　　即說有生住<br>　此中疑復多　　謂有法可住<br>　若菩提可證　　即處處常語<br>　若住性可取　　此說還有生<br>　若謂法有實　　無智作是說<br>　若謂法有處　　取亦不可得<br>　法無生無我　　智悟入實性<br>　常無常等相　　皆由心起見<br>　若成立多性　　即成欲實性<br>　彼云何非此　　常得生過失<br>　若成立一性　　所欲如水月<br>　非實非無實　　皆由心起見<br>　貪瞋法極重　　由是生見執<br>　諍論故安立　　離性而執實<br>　彼因起諸見　　見故生煩惱<br>　若此正了知　　見煩惱俱盡<br>　當知法無常　　從緣生故現<br>　緣生亦無生　　此最上實語<br>　眾生邪妄智　　無實謂實想<br>　於他諍論興　　自行顛倒轉<br>　自分不可立　　他分云何有<br>　自他分俱無　　智了無諍論<br>　有少法可依　　煩惱如毒蛇<br>　若無寂無動　　心即無所依<br>　煩惱如毒蛇　　生極重過失<br>　煩惱毒所覆　　云何見諸心<br>　如愚見影像　　彼妄生實想<br>　世間縛亦然　　慧為癡所網<br>　性喻如影像　　非智眼境界<br>　大智本不生　　微細境界想<br>　著色謂凡夫　　離貪即小聖<br>　了知色自性　　是為最上智<br>　若著諸善法　　如離貪顛倒<br>　猶見幻人已　　離所作求體<br>　知此義為失　　不觀性無性<br>　煩惱不可得　　性光破邪智<br>　智離染清淨　　亦無淨可依<br>　有依即有染　　彼淨還生過<br>　極惡煩惱法　　若見自性離<br>　即心無動亂　　得渡生死海<br>　此善法甘露　　從大悲所生<br>　依如來言宣　　無分限分別　</p><p class='lg'>　此中如是難可說　　隨智者見即成就<br>　智者隨觀隨順門　　如是皆從大悲轉<br>　一切法中真實性　　智者隨應如理觀<br>　所向由是信得生　　拔彼眾生離諸苦<br>　此義甚深復廣大　　我為勝利故讚說<br>　如大智言今已宣　　自他癡闇皆能破<br>　破彼癡闇煩惱已　　如如所作離魔障<br>　由是能開善趣門　　諸解脫事而何失<br>　持淨戒者得生天　　此即決定真實句<br>　設破戒者住正心　　雖壞戒而不壞見<br>　種子生長非無義　　見義利故廣施作<br>　不以大悲為正因　　智者何能生法欲　</p><p class='juan'>
六十頌如理論</p>
</body></html>
