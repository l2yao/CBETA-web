<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T30 </TITLE>
</head>
<BODY>

<p><p></li><p><b>　　<A NAME="n181"></A>No. 1576</b><p class='juan'>
大乘二十頌論</p>
<p><span class='byline'>　　　　龍樹菩薩造</span><br><p><span class='byline'>　　　　西天譯經三藏朝奉大夫試光祿卿傳法大師賜紫臣施護奉　詔譯</span><br><p class='lg'>　歸命不可思議性　　諸佛無著真實智<br>　諸法非言非無言　　佛悲愍故善宣說　</p><p class='lg'>　第一義無生　　隨轉而無性<br>　佛眾生一相　　如虛空平等<br>　此彼岸無生　　自性緣所生<br>　彼諸行皆空　　一切智智行<br>　無染真如性　　無二等寂靜<br>　諸法性自性　　如影像無異<br>　凡夫分別心　　無實我計我<br>　故起諸煩性　　及苦樂捨等<br>　世間老病死　　為苦不可愛<br>　隨諸業墜墮　　此實無有樂<br>　天趣勝妙樂　　地獄極大苦<br>　皆不實境界　　六趣常輪轉<br>　眾生妄分別　　煩惱火燒燃<br>　墮地獄等趣　　如野火燒林<br>　眾生本如幻　　復取幻境界<br>　履幻所成道　　不了從緣生<br>　如世間畫師　　畫作夜叉相<br>　自畫己自怖　　此名無智者<br>　眾生自起染　　造彼輪迴因<br>　造已怖墜墮　　無智不解脫<br>　眾生虛妄心　　起疑惑垢染<br>　無性計有性　　受苦中極苦<br>　佛見彼無救　　乃起悲愍意<br>　故發菩提心　　廣修菩提行<br>　得無上智果　　即觀察世間<br>　分別所纏縛　　故為作利益<br>　從生及生已　　悉示正真義<br>　後觀世間空　　離初中後際<br>　觀生死涅盤　　是二俱無我<br>　無染亦無壞　　本清淨常寂<br>　夢中諸境界　　覺已悉無見<br>　智者寤癡睡　　亦不見生死<br>　愚癡闇蔽者　　墜墮生死海<br>　無生計有生　　起世間分別<br>　若分別有生　　眾生不如理<br>　於生死法中　　起常樂我想<br>　此一切唯心　　安立幻化相<br>　作善不善業　　感善不善生<br>　若滅於心輪　　即滅一切法<br>　是諸法無我　　諸法悉清淨　</p><p class='lg'>　佛廣宣說世間法　　當知即是無明緣<br>　若能不起分別心　　一切眾生何所生<br>　於彼諸法法性中　　實求少法不可得<br>　如世幻師作幻事　　智者應當如是知<br>　生死輪迴大海中　　眾生煩惱水充滿<br>　若不運載以大乘　　畢竟何能到彼岸　</p><p class='juan'>
大乘二十頌論</p>
</body></html>
