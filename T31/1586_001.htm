<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T31 </TITLE>
</head>
<BODY>

<p><p></li><p><b>　　<A NAME="n13"></A>No. 1586 [No. 1587; cf. No. 1585]</b><p class='juan'>
唯識三十論頌</p>
<p><span class='byline'>　　　　世親菩薩造</span><br><p><span class='byline'>　　　　大唐三藏法師玄奘奉　詔譯</span><br><p>護法等菩薩。約此三十頌造成唯識。今略標所以。謂此三十頌中。初二十四行頌明唯識相。次一行頌明唯識性。後五行頌明唯識行位。就二十四行頌中。初一行半略辯唯識相。次二十二行半廣辯唯識相。謂外問言。若唯有識。云何世間及諸聖教說有我法。舉頌詶答頌曰<p class='lg'>　１由假說我法　　有種種相轉<br>　　彼依識所變　　此能變唯三<br>　２謂異熟思量　　及了別境識　</p><p>次二十二行半廣辯唯識相者。由前頌文略標三能變。今廣明三變相。且初能變其相云何。頌曰<p class='lg'>　　初阿賴耶識　　異熟一切種<br>　３不可知執受　　處了常與觸<br>　　作意受想思　　相應唯捨受<br>　４是無覆無記　　觸等亦如是<br>　　睌鄏p瀑流　　阿羅漢位捨　</p><p>已說初能變。第二能變其相云何。頌曰<p class='lg'>　５次第二能變　　是識名末那<br>　　依彼轉緣彼　　思量為性相<br>　６四煩惱常俱　　謂我癡我見<br>　　并我慢我愛　　及餘觸等俱<br>　７有覆無記攝　　隨所生所繫<br>　　阿羅漢滅定　　出世道無有　</p><p>如是已說第二能變。第三能變其相云何。頌曰<p class='lg'>　８次第三能變　　差別有六種<br>　　了境為性相　　善不善俱非<br>　９此心所遍行　　別境善煩惱<br>　　隨煩惱不定　　皆三受相應<br>　１０初遍行觸等　　次別境謂欲<br>　　　勝解念定慧　　所緣事不同<br>　１１善謂信慚愧　　無貪等三根<br>　　　勤安不放逸　　行捨及不害<br>　１２煩惱謂貪瞋　　癡慢疑惡見<br>　　　隨煩惱謂忿　　恨覆惱嫉慳<br>　１３誑諂與害憍　　無慚及無愧<br>　　　掉舉與惛沈　　不信并懈怠<br>　１４放逸及失念　　散亂不正知<br>　　　不定謂悔眠　　尋伺二各二　</p><p>已說六識心所相應。云何應知現起分位。頌曰<p class='lg'>　１５依止根本識　　五識隨緣現<br>　　　或俱或不俱　　如濤波依水<br>　１６意識常現起　　除生無想天<br>　　　及無心二定　　睡眠與悶絕　</p><p>已廣分別三能變相為自所變。二分所依云何應知依識所變假說我法非別實有。由斯一切唯有識耶。頌曰<p class='lg'>　１７是諸識轉變　　分別所分別<br>　　　由此彼皆無　　故一切唯識　</p><p>若唯有識都無外緣。由何而生。種種分別。頌曰<p class='lg'>　１８由一切種識　　如是如是變<br>　　　以展轉力故　　彼彼分別生　</p><p>雖有內識而無外緣。由何有情生死相續。頌曰<p class='lg'>　１９由諸業習氣　　二取習氣俱<br>　　　前異熟既盡　　復生餘異熟　</p><p>若唯有識。何故世尊處處經中說有三性。應知三性亦不離識。所以者何。頌曰<p class='lg'>　２０由彼彼遍計　　遍計種種物<br>　　　此遍計所執　　自性無所有<br>　２１依他起自性　　分別緣所生<br>　　　圓成實於彼　　常遠離前性<br>　２２故此與依他　　非異非不異<br>　　　如無常等性　　非不見此彼　</p><p>若有三性。如何世尊說一切法皆無自性。頌曰<p class='lg'>　２３即依此三性　　立彼三無性<br>　　　故佛密意說　　一切法無性<br>　２４初即相無性　　次無自然性<br>　　　後由遠離前　　所執我法性<br>　２５此諸法勝義　　亦即是真如<br>　　　常如其性故　　即唯識實性　</p><p>後五行頌明唯識行位者。論曰。如是所成唯識性相。誰依幾位如何悟入。謂具大乘二種種性。一本性種性。謂無始來依附本識法爾。所得無漏法因。二謂習所成種性。謂聞法界等流法已。聞所成等熏習所成。具此二性方能悟入。何謂五位。一資糧位。謂修大乘順解脫分。依識性相能深信解。其相云何。頌曰<p class='lg'>　２６乃至未起識　　求住唯識性<br>　　　於二取隨眠　　猶未能伏滅　</p><p>二加行位。謂修大乘順決擇分。在加行位能漸伏除所取能取。其相云何<p class='lg'>　２７現前立少物　　謂是唯識性<br>　　　以有所得故　　非實住唯識　</p><p>三通達位。謂諸菩薩所住見道。在通達位如實通達。其相云何<p class='lg'>　２８若時於所緣　　智都無所得<br>　　　爾時住唯識　　離二取相故　</p><p>四修習位。謂諸菩薩所住修道。修習位中如實見理數數修習。其相云何<p class='lg'>　２９無得不思議　　是出世間智<br>　　　捨二麤重故　　便證得轉依　</p><p>五究竟位。謂住無上正等菩提。出障圓明能盡未來化有情類。其相云何<p class='lg'>　３０此即無漏界　　不思議善常<br>　　　安樂解脫身　　大牟尼名法　</p><p class='juan'>
唯識三十論頌</p>
</body></html>
