<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T31 </TITLE>
</head>
<BODY>

<p><b>　　<A NAME="n298"></A>No. 1601 [cf. Nos. 1599, 1600]</b><p class='juan'>
辯中邊論頌一卷</p>
<p><span class='byline'>　　　　彌勒菩薩說</span><br><p><span class='byline'>　　　　三藏法師玄奘奉　詔譯</span><br><p><b>　　<A NAME="n300"></A>辯相品第一</b><p class='lg'>　唯相障真實　　及修諸對治<br>　即此修分位　　得果無上乘<br>　虛妄分別有　　於此二都無<br>　此中唯有空　　於彼亦有此<br>　故說一切法　　非空非不空<br>　有無及有故　　是則契中道<br>　識生變似義　　有情我及了<br>　此境實非有　　境無故識無<br>　虛妄分別性　　由此義得成<br>　非實有全無　　許滅解脫故<br>　唯所執依他　　及圓成實性<br>　境故分別故　　及二空故說<br>　依識有所得　　境無所得生<br>　依境無所得　　識無所得生<br>　由識有得性　　亦成無所得<br>　故知二有得　　無得性平等<br>　三界心心所　　是虛妄分別<br>　唯了境名心　　亦別名心所<br>　一則名緣識　　第二名受者<br>　此中能受用　　分別推心所<br>　覆障及安立　　將導攝圓滿<br>　三分別受用　　引起并連縛<br>　現前苦果故　　唯此惱世間<br>　三二七雜染　　由虛妄分別<br>　諸相及異門　　義差別成立<br>　應知二空性　　略說唯由此<br>　無二有無故　　非有亦非無<br>　非異亦非一　　是說為空相<br>　略說空異門　　謂真如實際<br>　無相勝義性　　法界等應知<br>　由無變無倒　　相滅聖智境<br>　及諸聖法因　　異門義如次<br>　此雜染清淨　　由有垢無垢<br>　如水界全空　　淨故許為淨<br>　能食及所食　　此依身所住<br>　能見如此理　　所求二淨空<br>　為常益有情　　為不捨生死<br>　為善無窮盡　　故觀此為空<br>　為種性清淨　　為得諸相好<br>　為淨諸佛法　　故菩薩觀空<br>　補特伽羅法　　實性俱非有<br>　此無性有性　　故別立二空<br>　此若無雜染　　一切應自脫<br>　此若無清淨　　功用應無果<br>　非染非不染　　非淨非不淨<br>　心性本淨故　　由客塵所染　</p><p><b>　　<A NAME="n301"></A>辯障品第二</b><p class='lg'>　具分及一分　　增盛與平等<br>　於生死取捨　　說障二種性<br>　九種煩惱相　　謂愛等九結<br>　初二障厭捨　　餘七障真見<br>　謂能障身見　　彼事滅道寶<br>　利養恭敬等　　遠離遍知故<br>　無加行非處　　不如理不生<br>　不起正思惟　　資糧未圓滿<br>　闕種性善友　　心極疲厭性<br>　及闕於正行　　鄙惡者同居<br>　倒麤重三餘　　般若未成就<br>　及本性麤重　　懈怠放逸性<br>　著有著資財　　及心性下劣<br>　不信無勝解　　如言而取義<br>　輕法重名利　　於有情無悲<br>　匱聞及少聞　　不修治妙定<br>　善菩提攝受　　有慧無亂障<br>　迴向不怖慳　　自在名善等<br>　如是善等十　　各有前三障<br>　於覺分度地　　有別障應知<br>　於事不善巧　　懈怠定減二<br>　不植羸劣性　　見麤重過失<br>　障富貴善趣　　不捨諸有情<br>　於失德減增　　令趣入解脫<br>　障施等諸善　　無盡亦無間<br>　所作善決定　　受用法成熟<br>　遍行與最勝　　勝流及無攝<br>　相續無差別　　無雜染清淨<br>　種種法無別　　及不增不減<br>　并無分別等　　四自在依義<br>　於斯十法界　　有不染無明<br>　障十地功德　　故說為十障<br>　已說諸煩惱　　及諸所知障<br>　許此二盡故　　一切障解脫　</p><p><b>　　<A NAME="n302"></A>辯真實品第三</b><p class='lg'>　真實唯有十　　謂根本與相<br>　無顛倒因果　　及麤細真實<br>　極成淨所行　　攝受并差別<br>　十善巧真實　　皆為除我見<br>　許於三自性　　唯一常非有<br>　一有而不真　　一有無真實<br>　於法數取趣　　及所取能取<br>　有非有性中　　增益損減見<br>　知此故不轉　　是名真實相<br>　無性與生滅　　垢淨三無常<br>　所取及事相　　和合苦三種<br>　空亦有三種　　謂無異自性<br>　無相及異相　　自相三無我<br>　如次四三種　　依根本真實<br>　苦三相已說　　集亦有三種<br>　謂習氣等起　　及相未離繫<br>　自性二不生　　垢寂二三滅<br>　遍知及永斷　　證得三道諦<br>　應知世俗諦　　差別有三種<br>　謂假行顯了　　如次依本三<br>　勝義諦亦三　　謂義得正行<br>　依本一無變　　無倒二圓實<br>　世極成依一　　理極成依三<br>　淨所行有二　　依一圓成實<br>　名遍計所執　　相分別依他<br>　真如及正智　　圓成實所攝<br>　流轉與安立　　邪行依初二<br>　實相唯識淨　　正行依後一<br>　於蘊等我見　　執一因受者<br>　作者自在轉　　增上義及常<br>　雜染清淨依　　觀縛解者性<br>　此所執分別　　法性義在彼<br>　非一及總略　　分段議名蘊<br>　能所取彼取　　種子義名界<br>　能受所了境　　用門義名處<br>　緣起義於因　　果用無增減<br>　於非愛愛淨　　俱生及勝主<br>　得行不自在　　是處非處義<br>　根於取住續　　用二淨增上<br>　因果已未用　　是世義應知<br>　受及受資糧　　彼所因諸行<br>　二寂滅對治　　是諦義應知<br>　由功德過失　　及無分別智<br>　依他自出離　　是乘義應知<br>　有為無為義　　謂若假若因<br>　若相若寂靜　　若彼所觀義　</p><p><b>　　<A NAME="n303"></A>辯修對治品第四</b><p class='lg'>　以麤重愛因　　我事無迷故<br>　為入四聖諦　　修念住應知<br>　已遍知障治　　一切種差別<br>　為遠離修集　　勤修四正斷<br>　依住堪能性　　為一切事成<br>　滅除五過失　　勤修八斷行<br>　懈怠忘聖言　　及惛沈掉舉<br>　不作行作行　　是五失應知<br>　為斷除懈怠　　修欲勤信安<br>　即所依能依　　及所因能果<br>　為除餘四失　　修念智思捨<br>　記言覺沈掉　　伏行滅等流<br>　已種順解脫　　復修五增上<br>　謂欲行不忘　　不散亂思擇<br>　即損障名力　　因果立次第<br>　順決擇二二　　在五根五力<br>　覺支略有五　　謂所依自性<br>　出離并利益　　及三無染支<br>　由因緣所依　　自性義差別<br>　故輕安定捨　　說為無染支<br>　分別及誨示　　令他信有三<br>　對治障亦三　　故道支成八<br>　表見戒遠離　　令他深信受<br>　對治本隨惑　　及自在障故<br>　有倒順無倒　　無倒有倒隨<br>　無倒無倒隨　　是修治差別<br>　菩薩所修習　　由所緣作意<br>　證得殊勝故　　與二乘差別　</p><p><b>　　<A NAME="n304"></A>辯修分位品第五</b><p class='lg'>　所說修對治　　分位有十八<br>　謂因入行果　　作無作殊勝<br>　上無上解行　　入出離記說<br>　灌頂及證得　　勝利成所作<br>　應知法界中　　略有三分位<br>　不淨淨不淨　　清淨隨所應<br>　依前諸位中　　所有差別相<br>　隨所應建立　　諸補特伽羅　</p><p><b>　　<A NAME="n305"></A>辯得果品第六</b><p class='lg'>　器說為異熟　　力是彼增上<br>　愛樂增長淨　　如次即五果<br>　復略說餘果　　後後初數習<br>　究竟順障滅　　離勝上無上　</p><p><b>　　<A NAME="n306"></A>辯無上乘品第七</b><p class='lg'>　總由三無上　　說為無上乘<br>　謂正行所緣　　及修證無上<br>　正行有六種　　謂最勝作意<br>　隨法離二邊　　差別無差別<br>　最勝有十二　　謂廣大長時<br>　依處及無盡　　無間無難性<br>　自在攝發起　　得等流究竟<br>　由斯說十度　　名波羅蜜多<br>　十波羅蜜多　　謂施戒安忍<br>　精進定般若　　方便願力智<br>　饒益不害受　　增德能入脫<br>　無盡常起定　　受用成熟他<br>　菩薩以三慧　　瓻銆岸j乘<br>　如所施設法　　名作意正行<br>　此增長善界　　入義及事成<br>　此助伴應知　　即十種法行<br>　謂書寫供養　　施供聽披讀<br>　受持正開演　　諷誦及思修<br>　行十法行者　　獲福聚無量<br>　勝故無盡故　　由攝他不息<br>　隨法行二種　　謂諸無散亂<br>　無顛倒轉變　　諸菩薩應知<br>　出定於境流　　味沈掉矯示<br>　我執心下劣　　諸智者應知<br>　智見於文義　　作意及不動<br>　二相染淨客　　無怖高無倒<br>　知但由相應　　串習或翻此<br>　有義及非有　　是於文無倒<br>　似二性顯現　　如現實非有<br>　知離有非有　　是於義無倒<br>　於作意無倒　　知彼言熏習<br>　言作意彼依　　現似二因故<br>　於不動無倒　　謂知義非有<br>　非無如幻等　　有無不動故<br>　於自相無倒　　知一切唯名<br>　離一切分別　　依勝義自相<br>　以離真法界　　無別有一法<br>　故通達此者　　於共相無倒<br>　知顛倒作意　　未滅及已滅<br>　於法界雜染　　清淨無顛倒<br>　知法界本性　　清淨如虛空<br>　故染淨非主　　是於客無倒<br>　有情法無故　　染淨性俱無<br>　知此無怖高　　是於二無倒<br>　異性與一性　　外道及聲聞<br>　增益損減邊　　有情法各二<br>　所治及能治　　常住與斷滅<br>　所取能取邊　　染淨二三種<br>　分別二邊性　　應知復有七<br>　謂有非有邊　　所能寂怖畏<br>　所能取正邪　　有用并無用<br>　不起及時等　　是分別二邊<br>　差別無差別　　應知於十地<br>　十波羅蜜多　　增上等修集<br>　所緣謂安界　　所能立任持<br>　印內持通達　　增證運最勝<br>　修證謂無闕　　不毀動圓滿<br>　起堅固調柔　　不住無障息<br>　此論辯中邊　　深密堅實義<br>　廣大一切義　　除諸不吉祥　</p><p class='juan'>
辯中邊論頌</p>
</body></html>
