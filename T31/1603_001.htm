<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T31 </TITLE>
</head>
<BODY>

<p><p></li><p><b>　　<A NAME="n355"></A>No. 1603 [cf. No. 1602]</b><p class='juan'>
顯揚聖教論頌</p>
<p><span class='byline'>　　　　無著菩薩造</span><br><p><span class='byline'>　　　　三藏法師玄奘奉　詔譯</span><br><p><b>　　<A NAME="n357"></A>攝事品第一</b><p class='lg'>　善逝善說妙三身　　無畏無流證教法<br>　上乘真實牟尼子　　我今至誠先讚禮<br>　稽首次敬大慈尊　　將紹種智法王位<br>　無依世間所歸趣　　宣說瑜伽師地者<br>　昔我無著從彼聞　　今當錯綜地中要<br>　顯揚聖教慈悲故　　文約義周而易曉<br>　攝事淨義成善巧　　無常苦空與無性<br>　現觀瑜伽不思議　　攝勝決擇十一品<br>　一切界雜染　　諦依止覺分<br>　補特伽羅果　　諸功德九事<br>　心心所有色　　不相應無為<br>　界謂欲色等　　及與三千界<br>　煩惱業生性　　雜染相應知<br>　諸諦有六種　　依止八與二<br>　覺分有眾多　　最初三十七<br>　智與解脫門　　行跡及止觀<br>　居處及所依　　發心與悲愍<br>　諸行通達性　　地波羅蜜多<br>　菩薩行攝事　　及彼陀羅尼<br>　三摩地等門　　諸無量作意<br>　真如作意相　　信解不思議<br>　廣大阿世耶　　應知諸自數<br>　隨信行等七　　復八種應知<br>　及極七反等　　退法等有六<br>　軟根等七種　　在俗及出家<br>　聲聞乘等三　　可救不可救<br>　入方便等九　　生差別故二<br>　復由諸界別　　應知十三種<br>　果斷有五種　　遍知及清淨<br>　淨果界菩提　　無學由自數<br>　斷多因故斷　　建立斷所從<br>　由作意依修　　及得斷次第<br>　斷差別應知　　及斷相利益<br>　如是如所說　　復應知多種<br>　無量諸解脫　　勝處與遍處<br>　無諍妙願智　　無礙解神通<br>　諸相好清淨　　及諸力無畏<br>　不護與念住　　永斷諸習氣<br>　無忘失妙法　　及如來大悲<br>　佛不共德法　　一切種妙智<br>　當知前九事　　初為二所依<br>　次二後六種　　攝雜染清淨<br>　染依差別故　　清淨所緣故<br>　心不流散故　　正修方便故<br>　彼位差別故　　言說等因故<br>　彼果故德故　　數次第唯爾<br>　欲思量無量　　諸問答差別<br>　由諸佛語言　　事與相攝故<br>　句迷惑戲論　　住真實淨妙<br>　寂靜性道理　　假施設現觀<br>　方所位分別　　作執持增減<br>　闇語所覺上　　遠離轉藏護<br>　簡擇與現行　　睡眠及相屬<br>　諸相攝相應　　說任持次第<br>　所作境瑜伽　　奢摩他與觀<br>　諸作意教授　　德菩提聖教<br>　若欲正修行　　遍知等功德<br>　由十種法行　　及六種理趣　</p><p><b>　　<A NAME="n358"></A>攝淨義品第二</b><p class='lg'>　諸論中勝論　　亦善入瑜伽<br>　清淨義應知　　由具四淨德<br>　攝一切義故　　彼外不壞故<br>　易入故入已　　行不失壞故<br>　諸佛說妙法　　正依於二諦<br>　一者名世俗　　二者名勝義<br>　初說我法用　　為隨餘故說<br>　七種及四種　　真如名勝義<br>　自性義建立　　數次第善巧<br>　想差別應知　　顯蘊世俗義<br>　五三法真實　　彼復四應知<br>　及四種尋思　　四種如實智<br>　三自性成立　　差別業隱密<br>　方便攝別異　　是各有多種<br>　聞十二分教　　三最勝歸依<br>　三學三菩提　　為有情淨說<br>　聞歸學菩提　　六三十二五<br>　隨名數次第　　如應廣分別<br>　聖行無上乘　　大菩提功德<br>　異論論法釋　　應知各多種<br>　殊特非殊特　　平等心利益<br>　報恩與欣讚　　不虛方便行<br>　不顛倒方便　　退墮與勝進<br>　相似實功德　　善調伏有情<br>　諸菩薩受記　　墮於決定數<br>　定作常應作　　最勝法應知<br>　諸施設建立　　一切法尋思<br>　及如實遍智　　并及諸無量<br>　宣說果利益　　大乘性與攝<br>　菩薩十應知　　建立諸名號<br>　執因中有果　　顯了有去來<br>　我常宿作因　　自在等害法<br>　邊無邊矯亂　　見無因斷空<br>　計勝淨吉祥　　名十六異論<br>　功能無體性　　攝不攝相違<br>　有用及無用　　為因成大過<br>　論體論處所　　論據論莊嚴<br>　論負論出離　　論多所作法<br>　體釋文義法　　起義難次師<br>　說眾聽讚佛　　略廣學勝利<br>　諸地相作意　　依處德非德<br>　所對治能治　　略廣義應知　</p><p><b>　　<A NAME="n359"></A>成善巧品第三</b><p class='lg'>　於諸蘊界處　　及眾緣起法<br>　處非處根諦　　善巧事應知<br>　身者自在等　　無因身者住<br>　流轉作諸業　　及增上二種<br>　於身者等起　　實我所住持<br>　流轉者作者　　及諸增上義<br>　染污若清淨　　起七種愚癡<br>　對治此應知　　攝七種善巧<br>　妄計我身者　　依止諸根住<br>　於境界迴轉　　受用愛非愛<br>　言說所依住　　作者有覺者<br>　由於差別蘊　　總見一身者<br>　迷惑初因故　　計常因無因<br>　我住持諸根　　能觸及能受<br>　從此死生處　　計有流轉者<br>　法非法作者　　及彼果增上<br>　於修習邪行　　計為染污者<br>　於修習正行　　妄計解脫者<br>　佛未出於世　　如是愚癡轉<br>　由佛現世間　　說七種善巧<br>　知世等別故　　能除一合想<br>　即離與解脫　　眾生不可得<br>　多種及總略　　共有差別轉<br>　增益損減智　　蘊善巧應知<br>　見三因生故　　說名界善巧<br>　從無始自種　　多種種生起<br>　由此及於此　　取者不可得<br>　依自智成故　　能除下劣性<br>　知諸觸諸受　　由二種生門<br>　依止於觸故　　當知處善巧<br>　知法處天處　　後後所依止<br>　由世俗諦故　　了知二種性<br>　知未斷無常　　因能生諸果<br>　自相續相似　　名緣起善巧<br>　眾生不可得　　而有捨續者<br>　由了達甚深　　四種緣起故<br>　不作不趣得　　二餘體不轉<br>　淨見無餘業　　非我自在二<br>　如是智能知　　處非處善巧<br>　於自果定處　　異此說非處<br>　於能取生住　　及染污清淨<br>　無理我觀餘　　於彼果增上<br>　於如是方便　　名為根善巧<br>　謂於取生住　　染淨增上故<br>　二自性苦故　　合故不應理<br>　由無因有因　　及五種譬喻<br>　如是隨覺故　　應知諦善巧<br>　隨覺未曾見　　未受義因緣<br>　當知諸善巧　　差別二十三<br>　異攝論為先　　後最極清淨　</p><p><b>　　<A NAME="n360"></A>成無常品第四</b><p class='lg'>　無常謂有為　　三相相應故<br>　無常義如應　　六八種應知<br>　無性壞轉異　　別離得當有<br>　剎那續病等　　心器受用故<br>　變異應當知　　十五種差別<br>　所謂分位等　　八緣所逼故<br>　下界具一切　　中界離三門<br>　具三種變異　　上界復除器<br>　無性義無常　　遍計之所執<br>　所餘無常義　　依他起應知<br>　諸無常皆苦　　眾苦所雜故<br>　迷法性愚夫　　得為害不覺<br>　由彼心果故　　生已自然滅<br>　後變異可得　　念念滅應知<br>　心熏習增上　　定轉變自在<br>　影像生道理　　及三種聖教<br>　生因相違故　　無住滅兩因<br>　自然住常過　　當知任運滅<br>　非水火風滅　　以俱起滅故<br>　彼相應滅已　　餘變異生因<br>　相違相續斷　　二相成無相<br>　違世間現見　　無法及餘因<br>　非身乳林等　　先無有變異<br>　亦非初不壞　　最後時方滅<br>　位思煩惱分　　非常變異故<br>　此若無變異　　受作脫非理<br>　功能無有故　　攝不攝相違<br>　有用及無用　　為因成過失<br>　自性變異相　　有無不應理<br>　無差別無常　　有差別五失<br>　無相亦無因　　非自性痦<br>　先無有變異　　我應常解脫<br>　常造不應理　　由二三因故<br>　財有情增上　　極微非常住<br>　無常為彼依　　次第差別轉<br>　諸受等異故　　當知覺無常<br>　於無常無智　　四顛倒根本<br>　當知世上道　　愚癡力轉增<br>　由放逸懈怠　　見昧乏資糧<br>　惡友非正法　　當知無智因<br>　不如理作意　　憶念前際等<br>　相似相續轉　　於無常計常<br>　生初後中間　　取三有為相<br>　無常調伏智　　當知由二因<br>　彼見有六種　　及緣起四種<br>　自種故非他　　待緣故非自<br>　無作故非共　　用故非無因　</p><p><b>　　<A NAME="n361"></A>成苦品第五</b><p class='lg'>　生為欲離因　　滅生和合欲<br>　倒無倒厭離　　彼因為苦相<br>　依三受差別　　建立三苦相<br>　故說一切受　　體性皆是苦<br>　當知行性苦　　皆麤重隨故<br>　樂捨不應理　　同無解脫過<br>　利深等障礙　　依進住乘空<br>　執著性下劣　　顛倒及染污<br>　如癰疥癩等　　三受之所依<br>　彼能發三觸　　取樂等隨轉<br>　自相自分別　　不安隱苦性<br>　五十五應知　　三苦之所攝<br>　界緣身等趣　　種類諦三世<br>　時命品異故　　引眾苦差別<br>　未離欲色等　　三種地應知<br>　欲界一切種　　色無色除二<br>　世俗有二種　　勝義謂遍行<br>　二緣通上地　　當知無現染<br>　非無色重擔　　遍行天麤重<br>　及諦最後邊　　餘七上隨縛<br>　當知生等苦　　各五種差別<br>　苦麤重相應　　三苦所依止<br>　最後與最後　　各四苦所依<br>　謂生生根本　　及苦性變壞<br>　三世之所攝　　二緣苦非上<br>　所說餘諸苦　　皆欲界應知<br>　失念無功用　　亂不正思惟<br>　不正了愚癡　　及由放逸等<br>　昧故羸劣故　　及起放逸故<br>　相續斷絕故　　忘念轉應知<br>　昧故放逸故　　保重現法故<br>　不信當苦故　　無功用發起<br>　相似相續轉　　對治妄分別<br>　串習總取故　　起四種顛倒<br>　界別緣起別　　位別次第別<br>　及相續差別　　當知各多種<br>　信解與思擇　　不亂心厭離<br>　見修及究竟　　又如前十一<br>　纏疑不樂離　　沈惡趣餘趣<br>　下劣行所起　　遍獨眾苦盡　</p><p><b>　　<A NAME="n362"></A>成空品第六</b><p class='lg'>　若於此無有　　及此餘所有<br>　隨二種道理　　說空相無二<br>　甚深相應知　　取捨無增減<br>　差別有眾多　　如彼彼宣說<br>　唯假過失故　　蘊無我過故<br>　我無身過故　　三我不應理<br>　如主火明空　　形異依他過<br>　無常無業用　　非因非有我<br>　我唯應是假　　譬喻不可得<br>　七喻妄分別　　無見者等三<br>　若如種無常　　作者應成假<br>　如成就神通　　應世俗自在<br>　我如地如空　　應無常無性<br>　應如二無作　　分明業可得<br>　能燒及能斷　　唯火等所作<br>　我於見等具　　非如刀火等<br>　如光能照用　　離光無異體<br>　是故於內外　　空無我義成<br>　如世間外物　　離我有損益<br>　內雖無實我　　染淨義應成<br>　位思煩惱分　　無常變異故<br>　我常無轉易　　受作脫應無<br>　法性從緣生　　展轉現相續<br>　有因而不住　　變異故名轉<br>　如身牙河燈　　有種種作用<br>　我常無變異　　轉還不應理<br>　依我起名想　　見二種過失<br>　是故遍一切　　實我性都無<br>　為言說易故　　隨順世間故<br>　斷除怖畏故　　顯得失二故<br>　率爾覺亂起　　世間現可得<br>　覺為先作業　　有十種過失<br>　覺我因功用　　自在等各二<br>　有因及無因　　當知十種過<br>　不審決遍行　　增益及無事<br>　於事怖妄見　　譬喻五應知<br>　無體及遠離　　除遣依三種<br>　對治諸縛想　　十六種差別<br>　自性與執著　　不開解失念<br>　一切遍一分　　愚差別流轉<br>　法住求自心　　住自心除縛<br>　怖無二染淨　　證得真空理<br>　修差別十八　　或有毒無毒<br>　對治五種執　　略二種應知<br>　修果應當知　　三菩提功德<br>　依止轉依性　　所作事成就　</p><p><b>　　<A NAME="n363"></A>成無性品第七</b><p class='lg'>　三自性應知　　初遍計所執<br>　次依他起性　　最後圓成實<br>　三無性應知　　不離三自性<br>　由相無生無　　及勝義無性<br>　非五事所攝　　此外更無有<br>　由名於義轉　　二更互為客<br>　於名前覺無　　多名及不定<br>　於有義無義　　轉非理義成<br>　取己立名故　　餘即不能取<br>　如眾生邪執　　增益為顛倒<br>　由熏起依他　　依此生顛倒<br>　如是互為緣　　展轉生相續<br>　自性與差別　　有覺悟隨眠<br>　加行名遍計　　又當知五種<br>　分別有八種　　能生於三事<br>　分別體應知　　三界心心法<br>　由二縛所縛　　堅執二自性<br>　故二縛解脫　　正無得無見<br>　假有所依因　　若異壞二種<br>　雜染可得故　　當知依他起<br>　相麤重為體　　此更互緣生<br>　非自然是有　　故說生無性<br>　非決定有無　　一切種皆許<br>　通假實二性　　世俗說為有<br>　宣說我法用　　皆名為世俗<br>　當知勝義諦　　謂七種真如<br>　圓成實自性　　二最勝智義<br>　無有諸戲論　　遠離一異性<br>　清淨之所緣　　常無有變異<br>　善性及樂性　　一切皆成就<br>　實勝義無性　　戲論我無故<br>　依他無彼相　　亦勝義無性<br>　依三相應知　　建立五種相<br>　彼如其所應　　別別有五業<br>　法執故愚夫　　起彼眾生執<br>　彼除覺法性　　覺法我執斷<br>　於依他執初　　熏習成雜染<br>　無執圓成實　　熏習成清淨<br>　雜染有漏性　　清淨則無漏<br>　此當知轉依　　不思議二種<br>　真實及自體　　寂靜與功德<br>　一切不思議　　當知由四道<br>　聲聞有二種　　趣寂趣菩提<br>　依止變化身　　趣無上正覺<br>　諸聲聞轉依　　厭背修所得<br>　菩薩方便修　　無二智依止<br>　不住生滅故　　諸佛智無上<br>　利樂諸有情　　不思議無二　</p><p><b>　　<A NAME="n364"></A>成現觀品第八</b><p class='lg'>　當知現所觀　　下中上品事<br>　有漏及無漏　　未見未受遍<br>　出世間勝智　　能除見所斷<br>　無分別證得　　唯依止靜慮<br>　極慼非惡趣　　極欣非上二<br>　處欲界人天　　佛出世現觀<br>　未離欲倍離　　及已離欲者<br>　獨一證正覺　　最勝我所生<br>　非我為智因　　亦非自取境<br>　我非自現觀　　執愛自我故<br>　無常有境界　　待緣智生起<br>　斷麤重等三　　故依心現觀<br>　已成熟相續　　或聽聞正法<br>　自然極如理　　作意故現觀<br>　繫念於所緣　　精勤修靜定<br>　增上善根力　　證聖覺道分<br>　從是入見道　　無漏正見起<br>　永斷於三結　　證現觀應知<br>　雖惡趣雜染　　計所起惑斷<br>　境見導師等　　隨生三所攝<br>　由先世間智　　簡擇諦究竟<br>　於諦無加行　　決定生起相<br>　智境和合相　　於所知究竟<br>　當知諦現觀　　於十種決定<br>　我性無三有　　不滅無有二<br>　無分別無怖　　自斷中決定<br>　發起證等流　　成滿次第四<br>　又法住智等　　次第八應知<br>　無悔住所緣　　如實見境界<br>　道所依無惑　　純差別行斷<br>　三淨攝應知　　戒淨及心淨<br>　境界依止道　　說為慧清淨<br>　知身等因緣　　善達於三世<br>　次了知四苦　　復八苦應知<br>　從是正觀諦　　起十六行智<br>　為治四顛倒　　後後之所依<br>　從是轉修習　　於心總厭離<br>　諦簡擇決定　　究竟覺生起<br>　從此無加行　　解脫智三心<br>　一百一十二　　煩惱斷十攝<br>　此證菩提分　　六種淨智相<br>　行無分別故　　隨所作建立<br>　菩薩在此位　　先修勝因力<br>　於自他身苦　　起平等心性<br>　是大我意樂　　於自性無得<br>　廣意樂當知　　二性無分別<br>　次上十六行　　清淨世間智<br>　對治界地故　　究竟事成就<br>　此現觀差別　　或六或十八<br>　相勝利眾多　　隨經論廣說　</p><p><b>　　<A NAME="n365"></A>成瑜伽品第九</b><p class='lg'>　般若度瑜伽　　等至無分別<br>　一切一切種　　無有分別故<br>　一切一切種　　三相與三輪<br>　謂名相染淨　　及俱非二種<br>　於法及法空　　無二種戲論<br>　無分別無窮　　此上非應理<br>　若都無所取　　無慧亦無度<br>　俱成取離言　　為順非無用　</p><p><b>　　<A NAME="n366"></A>成不思議品第十</b><p class='lg'>　九事不思議　　由依止五處<br>　有五種因故　　得失俱三種<br>　不應思不記　　當知由四因<br>　非定一甚深　　引無義相住<br>　不思我有無　　成二過失故<br>　於他亦二失　　不應思一異<br>　二雖不依見　　成故不應思<br>　不思如是生　　三過所隨故<br>　善趣與惡趣　　二作者非定<br>　過去善惡業　　處事等難思<br>　真如無漏性　　成所作義利<br>　靜慮者如來　　無譬自在故<br>　外道所宣說　　能引無義利<br>　非理遠四處　　無記不應思<br>　非處勤功用　　毀謗於大我<br>　不修清淨善　　故成三過失<br>　遠離不思議　　思可思議處<br>　具八種功德　　故如理應思<br>　諸佛之所說　　遍知等無違<br>　五因二因故　　於此不應思　</p><p><b>　　<A NAME="n367"></A>攝勝決擇品第十一</b><p class='lg'>　數相別有處　　邊際與生起<br>　想善巧攝等　　勝決擇諸事<br>　心性有二種　　異熟及與轉<br>　初阿賴耶識　　種子二應知<br>　執受初明了　　種子業身受<br>　無心定命終　　無皆不應理<br>　所緣境相應　　更互二因性<br>　識等俱流轉　　雜染污還滅<br>　所依境界力　　建立心差別<br>　復由七種行　　難了相應知<br>　所緣無自在　　住惡所依止<br>　隨緣力所轉　　心繫縛應知<br>　散亂及安住　　六種十五種<br>　緣境界六等　　所治心非一<br>　依多境了別　　各為自業生<br>　心法不應思　　相似境轉故<br>　引心三分別　　領位審了相<br>　得失等營為　　名作意等業<br>　上界無香味　　大造隨可得<br>　極微無自體　　非實有七事<br>　微和合不離　　善惡無自然<br>　三相想外無　　法處色十二<br>　當知不相應　　皆假施設有<br>　假有性六種　　彼皆二過故<br>　三過因非五　　因相略繫合<br>　相依處差別　　建立有多種<br>　心所緣等故　　清淨所緣故<br>　四種離繫故　　建立八無為<br>　三界應當知　　十二相差別<br>　所治及能治　　唯能損伏種<br>　法王海鹹味　　欲惡趣長壽<br>　多世界共一　　各二種因緣<br>　意相應四惑　　遍行而俱起<br>　無記最後滅　　隨所生彼性<br>　一切生相續　　現起及與緣<br>　隨眠境麤重　　各差別二十<br>　隨順自生故　　種子故事故<br>　生四過失故　　不淨三因故<br>　業思及思已　　差別有十三<br>　彼果六三位　　業決定五種<br>　自業等四種　　此先熟亦四<br>　復九種當知　　即二種差別<br>　命終定不定　　中殀由六因<br>　明了位三心　　中有或有無<br>　依餘有所緣　　染污心生起<br>　於四種生中　　及三界五趣<br>　當知世俗諦　　意解義及說<br>　淨所緣彼性　　方便名勝義<br>　當知是四種　　染淨之所攝<br>　未見未經受　　如病病滅因<br>　當知是四諦　　各四相四行<br>　遍知等四種　　因果性差別<br>　彼覺無乖諍　　法爾證亦然<br>　諦三種唯善　　復二種應知<br>　當知七依止　　三種所依性<br>　彼善巧二種　　四句等廣說<br>　靜慮數障分　　及彼廣建立<br>　遠離於苦動　　後後分勝異<br>　近分喜有動　　唯初能盡漏<br>　亦二種緣聲　　八等至捨八<br>　現法安樂住　　能入於現觀<br>　讚說想解脫　　四種因當知<br>　愛味等當知　　十種六三種<br>　退相續障治　　各多種差別<br>　利根及生轉　　當知無有退<br>　依下地發定　　離欲後生故<br>　依二乘大乘　　由二十七相<br>　正方便當知　　建立於覺分<br>　身等三差別　　彼影像隨觀<br>　由聞等三智　　念法無迷惑<br>　彼所治九種　　作意當知二<br>　修差別有三　　二種無失壞<br>　為斷於沈掉　　相應道二種<br>　觀察捨煩惱　　及為盡三愛<br>　為斷增上慢　　味所依顛倒<br>　及三心趣入　　修習於念住<br>　由根等差別　　建立五唯二<br>　假設五應知　　三事成圓滿<br>　證轉依不起　　二因果無退<br>　三因故斷常　　三果三因記<br>　建立諸功德　　由十七增上<br>　彼差別無邊　　治所治障故<br>　思惟義樂苦　　作意及安住<br>　艱難與相貌　　殊特非殊特<br>　種性如來說　　多佛與二乘<br>　五種及十種　　六六種道理<br>　諸佛妙功能　　彼果土清淨<br>　解脫與法身　　等不思無上<br>　雖不用加行　　先願力所引<br>　依無為發起　　所作無二相<br>　宣說諸事法　　別解脫分別<br>　諸法相十一　　是經律本藏<br>　諸相與斷滅　　無失壞方便<br>　彼二果差別　　是諸經略義<br>　略說瑜伽道　　緣所聞正法<br>　奢摩他與觀　　依影像成就　</p><p class='juan'>
顯揚聖教論頌</p>
</body></html>
