<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T31 </TITLE>
</head>
<BODY>

<p><b>　　<A NAME="n537"></A>No. 1619</b><p class='juan'>
無相思塵論</p>
<p><span class='byline'>　　　　陳那菩薩造</span><br><p><span class='byline'>　　　　陳西印度三藏法師真諦譯</span><br><p class='lg'>　若說鄰虛　　是根本因　　不似起故<br>　非境如根　　識似聚起　　不從彼生<br>　聚無有體　　譬如二月　　由此二義<br>　外物非塵　　有說鄰虛　　聚成萬物<br>　識似彼起　　故立為塵　　鄰虛體相<br>　若是實有　　識不似故　　非境如塵<br>　鄰虛若塵　　則識無別　　若言相異<br>　則識不同　　異相在假　　故體非真<br>　鄰虛體量　　眾處無別　　若除鄰虛<br>　萬識不起　　是故萬物　　悉是假名<br>　於內塵相　　如外而顯　　立為識塵<br>　識似現故　　是識緣緣　　隨生決定<br>　共立功能　　令次第起　　二根共生<br>　勝能為根　　於識無礙　　更互為因<br>　勝能為塵　　互生無始　</p><p>若有人執眼等六識。緣外境起。是人或分別鄰虛為境。是識因故。或分別鄰虛聚為境。似聚識起故塵者何相。若識能了別其體相。如其體相識起。是故說此名塵。鄰虛無此事。若鄰虛實是識因譬如五根。是故鄰虛非塵。若爾鄰虛聚應是境。如聚識起故。雖復如此如其相起。識不從此生。是故聚亦非塵。何以故。若塵能生識。似其體相可信為塵。何以故。可說此塵為識生緣故。聚者則不如此。非實有故。譬如二月由眼根亂。識似二月起二月非。識境界實無有故。聚亦如此。離鄰虛無有實體故。聚非識境界。是故外塵。由此二義非識境界。一一分不具故。有諸師說。是鄰虛聚集成萬物。有多種相具足。立此為境界。何以故。有別相能生證智。非但鄰虛及鄰虛聚。是故於鄰虛及鄰虛聚中。有相為六識作境鄰虛相者非塵。譬如堅等。鄰虛中有堅濕熱動觸。此物實有非眼識境界。眼識不如其起故。鄰虛中萬物亦如此。何以故。鄰虛者於萬物中若生識。是識則無差別。以萬物中鄰虛無有異故。若汝言由相差別故生識異。瓶等諸物相貌不同。緣此相故起識有異。是義不然。何以故。如此相貌差別。於瓶等假名物中。不無於鄰虛。實物中則無鄰虛。體量不異故。於萬物中鄰虛體量。所謂圓細無有差別。是故萬物相貌非是實有。是假名有。是假名相者。謂瓶等諸物。若除鄰虛。似瓶等識不生故。實物者。若析相應法似實物識不滅。如未析時。於瓶中五塵識生。析竟五塵識亦不滅故。五塵等是實有由此鄰虛及聚。萬物不能生識。是故外塵非識境界。若爾何法名塵。於內塵相如外顯現。是名識塵外塵實無所有。於內識中眾生亂心分別故。起六塵分別。此分別如在於外。如此顯現。是四緣中名識緣緣。以是識體相故由此識生故。所以者何。是識作內塵相。從內塵生。具二法故。是故內塵名境界。問曰。如塵起識是亦可然。內塵是識一分共一時起。云何得作緣緣。答曰。立緣緣者。識緣此生無有二故。緣者或一時共起。能成餘法從他生。決定隨逐生不生故。問若次第生所緣能緣相云何。答曰。若因在前果在後。果隨因因不隨果。若因有果必有。若因無果必無。果隨因或有或無。是名因果相。復次為安置功能次第故。立所緣能緣。是似塵識次第起為生。似果起功能生識相續。問曰。若內塵是識。緣緣是緣生。經當云何釋經言依根緣色眼識得生。廣說如經。答曰。功能體相能共造果。說名為根。問根者體用云何答勝能為體。此體因何法可比度知。有由生自果故。是其勝能可得了別。非有四大色此功能於識中無有妨礙。此功能在識中離識。其體不可顯示。如我所立根與汝所立根。同功能為體。此有何異。如此功能及似塵相。更互為因。如此功能及似塵相生從無始來悉爾。依功能說名根緣內塵相名境。是亂識不可言其相。得生此法更互為因亦無有始。何以故。或功能成熟故起似塵識。或似塵識故功能得成。識者或異二或不異二或不可說。如此內塵具二法故可為識境<p class='juan'>
無相思塵論</p>
</body></html>
