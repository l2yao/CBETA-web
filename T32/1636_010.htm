<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p class='juan'>
大乘集菩薩學論卷第十<p><span class='byline'>　　　　西天譯經三藏朝散大夫試鴻臚少卿宣梵大師賜紫沙門臣日稱等奉　詔譯</span><br><p><b>　　<A NAME="n67"></A>護受用福品第七之二</b></p>
<p>寶積經云。佛言。迦葉波。若菩薩具此四法。則未生善法令滅。已生善法亦不增長。何等為四。謂於世間深著過慢。巧構言辭耽著利養。樂觀種姓嫌讚菩薩。於未說未聞契經而輒生誹謗。又說一切有部云。如是髮毛爪塔及諸身分。見已淨信發恭敬心。是大德比丘比丘尼等。從此地面下過八萬四千踰繕那至金輪際。是比丘所有若干沙數千倍轉輪聖王受用福報。乃至具壽優波離向如來前合掌恭敬。而白佛言。世尊。若佛所說是比丘善根。如是廣大。世尊。云何有是善根。言汝於此尚能散滅。佛言。優波離。謂忍此動亂而隨彼見。如彼梵行而親梵行。優波離。由斯善根亦復廣大。然汝於此尚能散滅。優波離。是故當如是學。又若積薪所焚。心可無壞。況彼識身等。文殊神變經云。所對害者。謂百劫中積修其善。有所減失說為對害。華嚴經說。普捄眾生妙德夜神因緣。如前已說<p>論曰。當於是時互相誹謗。增不善本減失壽量。色力安隱悉皆減少。無有少分示饒益者。唯說追求名聞利養作高舉事。如寶雲經說。佛言。善男子。菩薩得珍寶聚量若須彌。而取彼施。或得弊陋之物。亦取彼施。所以者何。彼如是思惟。由此眾生慳貪嫉妒惜自他物而常鬥諍。以是因緣處生死海之所沈溺。我欲於彼令長夜中利益安樂。故受彼施。然竟不作己有。亦復不起貪著之心。唯為供養諸佛法僧。亦復轉施一切眾生。如貧苦者得活身命。亦令施者極生歡喜。具如彼說。得施無憍慢。彼復又云。設有人來以施因緣歌頌稱讚。是人不生高舉。逮無憍慢。又若於我歌頌稱讚。謂起即滅非久如間。設使再三於諸時處歌頌稱讚。當生何智。謂諸法無常無住無強無力。令心卑下勿生高舉。逮無憍慢。如是菩薩於名聞利養歌頌稱讚等事。悉住正念。彼復又云。譬若旃陀羅子遊行世間。卑下其意得離憍慢。隨所住已生乞食想。復如彼說。善男子。一者菩薩若捨家出家。為諸親眷朋屬之所棄捨。猶若死屍。以是因緣摧伏我慢。二者已毀形好被壞色衣身貌異俗。以是因緣摧伏我慢。三者剃除鬚髮手持應器。於親非親遊行乞食。以是因緣摧伏我慢。四者如旃陀羅子卑下其心遊行乞食。以是因緣摧伏我慢。五者由乞食故得遂生成為他繫屬。以是因緣摧伏我慢。六者雖為他毀。為乞食故亦受彼施。以是因緣摧伏我慢。七者尊重供獻阿闍梨等。以是因緣摧伏我慢。八者行住威儀安詳平正。令梵行者見已歡喜。以是因緣。摧伏我慢。九者於諸佛法所未得者願此當得。以是因緣摧伏我慢。十者於瞋忿心有情之中多行忍辱。以是因緣摧伏我慢。又海意經云。若菩薩得身清淨。具相莊嚴手足柔軟。殊妙可愛成福生身。諸根不減身分圓滿。然於形好亦無醉傲。不以嚴身而求觸樂。若諸眾生種種色相。菩薩爾時為求法故謙下恭敬。彼經又云。譬如大海處地卑下。所有一切江河及諸細流速疾趣入。世尊。菩薩敬重師尊心不高舉亦復如是。一切甚深法門及微細善。於其耳根速疾趣入。世尊。是故菩薩安住正念。若高舉我慢不重師尊。亦不恭敬禮拜。當知菩薩是為魔鉤所制。又如出世間品云。佛言。佛子。菩薩有十種魔事。何等為十。一者於和尚阿闍梨父母沙門婆羅門住於正行向正道者不起尊重。是為魔事。二者謂諸法師說殊勝法說廣大法。於大乘中知涅槃道。及餘契經得總持王無有休息。然於法師不起尊重。及於所聞不作善巧。是為魔事。三者然於會中聞說大法。於法師所不樂讚美。況起淨信。是為魔事。四者好起過慢自執己見陵蔑他人。罔知己短心無揀擇。是為魔事。五者好起過慢自無知覺。於阿羅漢補特伽羅。隱蔽覆藏他實有德謂不如己。應讚不讚。是為魔事。六者了知是法是律真為佛語。為嫌其人頗嫌其法。謗正法已於別受持。是為魔事。七者自求高座。謂言我行道法不應親近執事。於他久修梵行大德耆舊不起承迎。是為魔事。八者貌不溫恭復多顰蹙。言極麤獷心伺過惡。是為魔事。九者由增上慢喜調戲故。不親有德不生恭敬。亦不諮問何者是善何者不善。何者應作何者不作。又何所作於長夜中而得安樂利益。又何所作於長夜中而不能得安樂利益。癡冥頑很為慢所持不明出要。是為魔事。十者由慢所覆。設過佛出亦復遠離。壞夙善根竟無新起。說不應說多起鬥諍。謂此法行返為是處墮大邪惡。於菩提心根力聖財斯不可得。百千劫中常不值佛。況復聞法。是為十種魔事。佛言。佛子。菩薩捨此十種魔事得十種智業<p>論曰。此中智業者。說善住化度一切眾生等。護國經云。彼人墮蔑戾車罪惡邊地貧賤中生。聾盲闇鈍而無威德。親近愚蒙執著我慢。又如法集經說。謂諸菩薩欲取佛土者。即眾生土是為佛土。由是得諸佛法。不壞正行。謂諸善行惡行無不依止眾生而轉。故惡行者依罪惡起。彼善行者依人天等。寶光明陀羅尼經云。佛言。佛子。此初發心菩薩先於一切眾生發十種心。何等為十。所謂利益心。安樂心。憐愍心。潤澤心。愛樂心。攝取心。守護心。平等心。教授心。稱讚心。是十種發心為若此入解信力。財印經云。我已得住一切眾生作弟子者。亦令他住一切眾生作弟子故。俱獲安隱。以要言之。我已先住恭敬禮拜。亦化一切眾生當住恭敬禮拜。又如維摩詰所說經云。若樂說世間清淨無難故。則隨所化調伏一切有情。來生淨佛國土<p>論曰。若踞座洗足思惟。應何所作愛樂尊重等事。故華嚴經云。爾時有王名法音蓋。於大眾中處師子座。有諸人眾一時合掌住立其前。如是恭敬為王作禮。乃至爾時法音蓋王見諸乞者。生大歡喜具大悲愍。假使三千界內俱為轉輪聖王經無數劫。所得妙樂過於前說。乃至淨居天王於無際劫行寂靜解脫門。亦過前說。善男子。譬若有人唯行愛育父母兄弟姊妹朋屬男女妻妾時久乖離。後於曠野欻然值遇。更相慰問。極生愛重瞻視無厭。善男子。此法音蓋王亦復如是。見來乞者具大愛樂。心生喜樂發起最上大希有心。乃至於諸乞者生一子想。生父母想。生福田想。善知識想。堅固力想。極難得想。難行能行想。多作想。最上成辦想。近住菩提道想。阿闍梨教誡想。如其來者知眾生性之所承事。平等無礙一切捨。施設棄己身如其所欲。復次選地清淨塗拭莊嚴。捨自利樂等<p>論曰。若乃主者淨信。則侍從等亦當淨信。教令具足饒益。應如是作意。向來比丘身有疾病。昔佛世尊尚為承事。如比丘雜誦律云。佛言。佛子。汝勿嫌棄是病比丘。我於比丘中尊尚為承事。持此病比丘衣。乃至洗盥。如是言已。時具壽阿難陀白佛言。世尊。如來勿應洗此病比丘衣覆不淨故。我當為洗。佛告阿難。汝應洗此病比丘衣。如來當以親手盥水。爾時具壽阿難陀於病者比丘為浣彼衣。如來尚以親手盥水。乃至總略。時具壽阿難陀如彼病比丘所唱言。善哉汝當為起。我今侍汝於外出。外住已。如來亦復親手盥水。語阿難言<p class='lg'>　汝廣大承事　　濟度生歡喜<br>　為憂苦損惱　　捨離於眾生<br>　若人此淨信　　成就良福田<br>　所有世間中　　非餘眾生類<br>　譬如意賢瓶　　欲悕醇乳汁<br>　尊重彼天言　　是故生恭敬<br>　亦如新婦法　　承事無暫捨<br>　救無量眾生　　後當獲出離<br>　又若現前尊　　任持於頂上<br>　置眾生髻中　　一心故無動<br>　設墮阿鼻獄　　若今造當造<br>　諸廣大度門　　脩行如是善<br>　自我為主宰　　我義不可得<br>　於彼彼造作　　不為慢所使<br>　喜樂淨諸根　　苦故入煩惱<br>　由喜默諸根　　為作斯化度<br>　眾生若在苦　　舉身如焰然<br>　於諸欲悅意　　有方便憐愍<br>　愍諸造苦者　　故我求是苦<br>　若倦於忍默　　如罪當懺悔<br>　設於世尊所　　頂足俱散壞<br>　我捨諸世間　　承事如來故<br>　我造諸眾生　　憐愍無疑惑<br>　見如是等人　　由何不尊敬<br>　我親事如來　　正成於自利<br>　為除世間苦　　故我持淨戒<br>　假若一強人　　摧壞於大眾<br>　願長睹眾生　　使無能作者<br>　又若眾強人　　一一如王力<br>　況無如是威　　何容行酷罰<br>　設逢暴主時　　治官獄卒等<br>　力行悲愍心　　拯濟於群有<br>　極怒何所為　　寧同地獄苦<br>　若惱逼眾生　　造此亦當受<br>　大喜何所施　　豈容獲正覺<br>　若悅豫眾生　　造此亦當受<br>　汝後當作佛　　出濟諸眾生<br>　云何不暫觀　　現住稱讚者<br>　巍昂清淨身　　及壽量長遠<br>　逮得生死忍　　轉輪王妙樂<br>　若慈心供養　　名大身眾生<br>　以佛淨福報　　為佛大身者　</p><p>論曰。修慈心觀。如月燈經云。乃至供養無量無數百千萬億不可稱量歌羅頻婆羅等諸佛剎土。如是供養已。不如以一慈心。如是次第供養恭敬。常得遠離高舉不如理作意<p>論曰。一心人解是事。如寶雲經說。善男子。云何菩薩不如理作意。為是菩薩獨處閑靜住無雜亂。發如是心。我由獨處閑靜住無雜亂故。唯我能順如來法律。汝諸沙門婆羅門等皆住雜亂。於輪迴行多所耽著。不能隨順如來法律。是為菩薩得不如理作意。彼經復說。菩薩起精進時。於此精進不拒教誨。謂不自矜己德。亦不陵蔑他人。如是名為善惠發生。然於自所脩習。亦求他誨。如是菩薩得謙下精進<p>論曰。已略說此護受用福。若迴向菩提。如無盡意經云。佛言。舍利子。若人以少善根迴向菩提。乃至坐菩提場終無散滅。譬如一渧之水墮大海中乃至住劫邊際終無散滅<p><b>　　<A NAME="n68"></A>清淨品第八</b><p>論曰。護身等說。有三種清淨。今當說是義。云何謂己身受用清淨俱獲安隱。若人於身示現淨飲食。成熟正等菩提。如祕密大乘經云。復次菩薩於大城邑大塚壙間。以無數百千眾生充滿其中。而菩薩摩訶薩示死滅相現旁生趣大身眾生。乃至令食身肉。於命終時得生天界及餘。善趣。以是因緣。乃至最後入於涅盤。所謂菩薩宿願清淨。於此長夜酬其宿願作利益事。臨命終時。令食身肉。以是因緣得生天界。乃至最後入於涅盤。謂若成就持戒。成就思惟。成就希求。宿願如是。彼經復說。現法身光為諸眾生作利益事。寂惠當知。譬如活命醫王集諸妙藥擣篩和合成女人相。姝妙端正人所樂見。而善安立施作等事。行住坐臥如其分別。諸有國王王子大臣官長長者居士。而或來詣活命醫王。時彼妙藥所成女人相與給侍。由給侍故。一切輕安得無病惱。佛言寂惠。汝且觀是活命醫王。深植妙樂除世間病。然餘醫師無有是智。寂惠。現法身光菩薩亦復如是。乃至男子女人童男童女及餘眾生。為貪瞋癡遍觸其身熾然燒煮。若彈指頃一切煩惱遠離燒煮。身獲輕安。所謂菩薩宿願極清淨故<p>論曰。此身清淨義者。譬如苗稼為草所覆而不滋茂。是菩提芽為煩惱覆亦不增勝若不行對治思惟悕求。何容解脫令彼增長。汝諸世間一心伺察。罪業清淨則身器清淨。說為正覺。復次罪清淨者。四法經云。佛言。慈氏。若菩薩摩訶薩成就四法。滅先所造久積過罪。何等為四。所謂悔過行。對治行。制止力。依止力復次悔過行者。於不善業行多所改悔。二對治行者。謂造不善業已極為善業。及餘利益之所對待。三制止力者。由讀誦禁戒得無毀犯。四依止力者。謂歸依佛法僧寶。亦不棄捨菩提之心。由能依止是力。決定滅彼罪等。佛言。慈氏。是為菩薩摩訶薩成就四法滅先所造久積過罪<p class='juan'>
大乘集菩薩學論卷第十</p>
</body></html>
