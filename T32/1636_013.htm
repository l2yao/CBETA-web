<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p class='juan'>
大乘集菩薩學論卷第十三</p>
<p><span class='byline'>　　　　西天譯經三藏朝散大夫試鴻臚少卿宣梵大師賜紫沙門臣日稱等奉　詔譯</span><br><p><b>　　<A NAME="n75"></A>精進波羅蜜多品第十</b><p>論曰。雖聞住如是忍發生精進。然於此未聞尚起毀犯。如月燈經偈云<p class='lg'>　傲法不護戒　　為得幾多福<br>　破戒縱多聞　　無能免惡道　</p><p>論曰。由聞具勝能者。那羅延所問經云。善男子。如所聞解得勝惠性。若聞息除煩惱。令煩惱魔皆不得便。是中廣如最上大仙本起經云。菩薩摩訶薩具足深心尊重法欲。住餘世界現諸佛前隨所聞法。若菩薩摩訶薩精進法欲。於山林中貯法伏藏。得無量經典法門如置掌中。又諸菩薩精進法欲而得佛現前。及諸天等與佛辯才。乃至命欲將盡。為佛世尊及諸天等增益壽命及與色力。住命千歲非本所求。為佛諸天共加持故。乃至求住一劫。又諸菩薩生法尊重。為佛世尊除老病苦。得授正念及通達辯才。乃至得授正見隨見能說。又若菩薩摩訶薩精進法欲無他一切冤敵等怖。是故精進多聞資糧善巧菩薩脩習得如是等<p>論曰。菩薩聞幾種行入解毘奈耶。如無盡意經云。由聞八十種行而能入解。所謂欲行。深心行。深固心行。極相應行。無倨傲行。不放逸行。恭敬行。極尊重行。離名相行。善言行。承事行。聞利益行。作意行。不散亂行。無住行。寶想行。藥想行。消除一切疾病行。念器行。達解行。意喜行。悟入行。聽聞佛法無厭行。廣捨行了知調伏行。親近多聞行。喜樂容受所作行。身踊躍行。心悅樂行。聞不懈退行。聞義行。聞法行。聞威儀行。聞他說行。聞所未聞妙法行。聞神通行。不樂餘乘行。聞諸波羅蜜多行。聞菩薩藏行。聞攝事行。聞方便善巧行。聞梵行行。聞正念正知行。聞已生善巧行。聞未生善巧行。觀不淨行。觀慈行。觀緣生行。觀無常行。觀苦行。觀無我行。觀寂滅行。觀空無相無願行。無作行。善作行。建立真實行。無減失行。單己行。守護自心行。精進不懈行。諦察諸法行。對治煩惱行。希求自分善法行。降伏他分煩惱行。依止七財行。斷諸貧窮行。讚諸有智行。欣樂智者行。眾聖平等行。非聖淨信行。見諦行。遠離諸蘊過失行。稱量有為過失行。依義行。依法行。一切惡作行。利益自他行。於善脩作不發餘業行。趣向殊勝行。所得一切佛法行。彼經又云。若於助法相應則得如是智業。云何助法相應。謂若少務少求。慎語慎行。初夜後夜聞諸世間順理相應者。稱量利他數數推求。心無濁染除諸蓋障。於餘罪犯以智出離不起惡作。發起趣向。堅固正行。樂法敬法為法奧府。具足精進如救頭然。希求智惠為遊止處。不墮禁戒不捨重負。趣發殊勝捨無益眾。樂單己行於阿蘭若現前作意及聖種子杜多功德。喜足不亂欣樂法樂。不念世間語言。求出世法要。及無妄念通達義利。隨順真道。知持戒緣慚愧莊嚴。以堅實智破壞無智。以勝惠眼極妙清淨。覺了無明癡暗繫縛。謂廣大覺了。無邪曲覺了。分別覺了。現證覺了。不從他得。持自功德讚他功德。善所脩作不墮業報。是為智業清淨。又般若中說。應何所聞於方廣經論。當如是學。非義利者亦應遠離。所謂世間處論。鞭扑論。蠱毒論。默置論。童子戲劇論。乃至所有別部解脫等論。成就癡冥。善住一切菩薩乘者。悉應遠離。又如無盡意經云。有四種施。於說法師為智資糧而得成就。何等為四。一者謂紙筆墨經。二者嚴飾法座。三者具諸名聞利養。四者為攝受法不以諂詐稱讚。復有四護。何等為四。一者謂護己身。二者護善。三者護諸世間。四者護利益事。乃至復有四住。為智資糧而得成就。何等為四。一者住說法師。二者住法。三者住利養。四者住覺悟。是名四種。又華樓閣經云。若人以須彌量七寶聚。布施在家菩薩者。不如能以千錢奉施出家菩薩。或以信解出家功德。施一指節脩難行施。若諸所有。唯除出家得是大果。如來最上最聖非在家者有如是理。況復在家無智心不具足。如最上問經云。謂若一心於他眷屬等罪而能遠離。說為無罪。彼若不能遠離性難調故。於在家者建立是罪<p><b>　　<A NAME="n76"></A>說阿蘭若品第十一</b><p>如最上授所問經說。依止住阿蘭若。次第居家者。性過失故。又如月燈經偈云<p class='lg'>　不起著欲　　遠離眷屬　　棄捨在家<br>　得無上道　　若離於欲　　如避火坑<br>　怖畏在家　　遠離眷屬　　無上菩提<br>　斯不難得　　未有三世　　諸佛如來<br>　由常在家　　住於欲地　　而能獲得<br>　勝妙菩提　　捐捨王位　　如棄欬[<a href='javascript:showpic("../fontimg/017596.gif")'>泳-永+垂</a>]<br>　安住空閑　　遠離諸欲　　斷除煩惱<br>　降伏魔冤　　離垢無為　　悟菩提道<br>　飲食衣服　　妙花塗香　　而得承事<br>　人中聖尊　　如出家已　　奉行正法<br>　若有如是　　求菩提者　　善利眾生<br>　厭有為事　　趣向空閑　　至行七步<br>　所獲福報　　最勝無比　　若復值遇<br>　非眾同分　　樂處眾會　　悕財利者<br>　眾生隨行　　離彼方所　　是愚闇難　</p><p>彼經又云<p class='lg'>　智不為愚諍　　猛利應當捨<br>　離此極惡心　　勿競愚者法<br>　智不近於愚　　了知愚本性<br>　能使久相親　　後當成怨嫉<br>　智不保於愚　　了知愚本性<br>　謂體性癡冥　　自當求破壞<br>　由是諸異生　　何有善知識<br>　若法共言說　　不順瞋過咎<br>　斯愚法磣毒　　故智者不保<br>　愚與愚者合　　如糞投不淨<br>　智復與智俱　　如酥置酥內　</p><p>彼經又云<p class='lg'>　常於世間　　最極樂處　　無有少分<br>　若樂不樂　　唯樂林泉　　隨得受用<br>　沙門勝樂　　若於所有　　一切都無<br>　無有纖毫　　所繫屬者　　如風轉空<br>　如獨覺行　　乃至世間　　諸最樂事<br>　心常如風　　無所繫著　　若樂不樂<br>　不有合集　　謂此苦惱　　不樂安住<br>　謂若樂彼　　無苦無違　　離二邊故<br>　唯此法樂　　非人中樂　</p><p>彼經又云<p class='lg'>　彼得常時　　微作相應　　離別眾失<br>　不諍少分　　彼相應理　　住阿蘭若<br>　獲是功德　　而常獲得　　不悕有為<br>　不樂世間　　不增有漏　　住山林者<br>　獲是勝能　　不起過分　　常樂近寂<br>　身語意密　　及遠離行　　住空閑者<br>　獲多功德　　得彼厭離　　速悟解脫<br>　寂靜解脫　　住山林者　　即住解脫<br>　諸阿蘭若　　獲是功德　　棲止林泉<br>　而常遠離　　城邑聚落　　樂遠離已<br>　常如獨覺　　無有伴侶　　非久如間<br>　得斯勝定　</p><p>又護國經所說偈云<p class='lg'>　棄捨在家　　無量過咎　　亦常不愛<br>　深險思慮　　得樂山林　　諸根妙樂<br>　寂靜功德　　無有男女　　戲笑言論<br>　設有人來　　如獨覺行　　心淨無垢<br>　不喜財利　　意不耽著　　處處少欲<br>　當遠離此　　諂求恭敬　</p><p>最上問經云。我應不作眾生合集。非為於一眾生而起善根。或先所聞具剎那頃。繫著財利心不淨者。若天若人咸悉捨去。設一天人亦復捨去。又如寶樓閣經云。佛言。迦葉波。譬若有人泛大水中為渴而死。迦葉波。此沙門婆羅門亦復如是。然於多法受持讀誦。而不能斷貪瞋癡渴。遊大法海為諸煩惱渴愛而死。後墮惡道<p>論曰。是故決定依阿蘭若及相似處。又寶雲經說。若住所依之處。得行乞食。不近不遠。流泉浴池清淨無垢少怖畏處。樹葉花果皆悉具足。遠離險惡多諸龕窟寂靜第一。菩薩如是當依此處。應先晝夜六時自誦經典聲不高下。善閉諸根心不外馳。於此淨命繫念所受。善取其相不著睡眠。若王王臣剎利婆羅門及餘官屬。或親來詣阿蘭若處。彼比丘應作是言。善來大王。如所施設可就此座。王若坐時。比丘亦坐。王若不坐。比丘亦立。王若諸根動亂。應當讚言。大王。得大善利。王之境土有諸具戒具德多聞沙門婆羅門。安住其中。不為惡人冤賊惱害。王若諸根善淨堪為說法。即當為說善巧之法。審若不樂善巧則當為說厭離之法。審若不樂厭離則當令知如來有大慈悲具大威德。為諸來者剎利婆羅門及餘官屬。隨其所宜為作化度。彼若多聞堪任法器者。使聞妙法降伏其心。彼等眾生信樂是法得大歡喜。最上授所問經云。復次長者。出家菩薩住阿蘭若。應如是觀察是義。云何我住阿蘭若中。非獨沙門相者而多猛惡[<a href='javascript:showpic("../fontimg/011460.gif")'>怡-台+龍</a>]悷。非密非靜非律儀非相應非願求之所共住。所謂非人諸惡鳥獸盜賊旃陀羅等之所共住。彼不具足沙門功德。爾時我住阿蘭若處。我應圓滿是沙門義。乃至復次長者。出家菩薩阿蘭若行。應如是觀察。我以何義至阿蘭若。我當為此怖畏。云何怖畏。謂處眾憒鬧怖。合集怖。貪瞋癡怖。憍慢覆很怖。慳嫉財利怖。色香味觸怖。蘊魔怖。煩惱魔怖。死魔怖。天魔怖。無常計常顛倒怖。無我為我顛倒怖。不淨為淨顛倒怖。執苦為樂顛倒怖。心意識怖。離障起障怖。身見怖。我我所怖。疑三世怖。惡友怖。惡屬怖。名聞利養怖。不見言見怖。不聞言聞怖。不覺言覺怖。不知言知怖。沙門垢穢怖。互相瞋忿怖。三界怖。諸有趣生怖。三惡道怖。總略一切不善作意怖。我為如是此惡怖畏行相詣阿蘭若住。乃至復次長者。出家菩薩住阿蘭若。當如是學。若怖生時。一切皆由我執所起。以要言之。復次住阿蘭若遠離我執則無我無我所無我相無我愛無我想無我見。不為我所持。不為我所計。捨離於我不為守護。住阿蘭若此非利益。復次長者。住空閑者。無己想無他想。若於諸法無說則於諸法無雜。以要言之。長者。譬如阿蘭若處藥草樹林不驚不怖不畏。亦無驚懾毛豎。此出家菩薩住阿蘭若行亦復如是。於身發起藥草樹林牆壁瓦礫之想。心如幻化。所生何有。分別及有怖畏驚懾毛豎。如是深心於身觀察。是身無有我人眾生壽者養者意生儒童虛妄遍計。此怖畏者但有假名。虛妄遍計不應分別。如彼阿蘭若處藥草樹林無有主宰亦無攝屬。此阿蘭若無有攝屬亦復如是。於一切法如是知已。應起是行。所以者何。住空閑者。猶若強屍無有主宰亦無攝屬。乃至復次長者。出家菩薩如住空閑。於此知已依佛所說住阿蘭若。即得圓滿白法深植善根。然後出詣聚落國邑。入於王宮而為說法。復次長者。出家菩薩讀誦演說解其義趣。入彼眾中而得恭敬。親近和尚阿闍梨及耆舊中。而新學比丘亦應尊敬亦無懈怠。悉自營辦無令他惱。亦應勿使尊重承事。當如是觀察。又如來應等正覺為諸天人魔梵沙門婆羅門及諸眾生尊重供養。乃至諸有所作悉自營辦不怖承事。況復我今欲求無學。如是承事一切眾生。若我承事於他一切供給。則我諸有所作悉自成辦。不復悕求承事供給。所以者何。長者。此尊重承事者。於比丘功德法中攝取毀犯。造此攝取者。因得承事故。我勿由是法造此攝取。彼經又說。復次長者。彼阿蘭若菩薩法。若見若聞和尚阿闍梨疾病者。雖處迥野應往問訊。謂若旦時詣彼。應發是心。設復為他所請讀誦解說令住僧坊者。如阿蘭若。心勿受著。如是住阿蘭若。求法無厭。於一切事皆空閑想<p class='juan'>
大乘集菩薩學論卷第十三</p>
</body></html>
