<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p class='juan'>
大乘集菩薩學論卷第二十三<p><span class='byline'>　　　　西天譯經三藏朝散大夫試鴻臚少卿宣梵大師賜紫沙門臣日稱等奉　詔譯</span><br><p><b>　　<A NAME="n103"></A>念三寶品第十八之二</b></p>
<p>論曰。由信等故。則能緣念諸佛功德。如護國尊者所問經偈云<p class='lg'>　稽首調御真金色　　面如滿月淨無垢<br>　功德聖智實難思　　於三有中無與等<br>　牟尼螺髻紺青色　　高顯清淨如須彌<br>　眉間毫相普照明　　烏瑟柅沙無見者<br>　如來目淨若青蓮　　譬軍那花及珂月<br>　<span class='corr'>憐</span>憫觀視諸有情　　是故我今稽首禮<br>　如來舌相類銅色　　脩廣而能覆面輪<br>　演甘露法潤群生　　是故我今稽首禮<br>　如來四十齒齊密　　潔白堅利若金剛<br>　出真實語發光輝　　是故我今稽首禮<br>　如來色相最殊特　　威光照耀百千剎<br>　釋梵護世及諸天　　所有光明無復睹<br>　如來雙[<a href='javascript:showpic("../fontimg/029685.gif")'>月*耑</a>]逾鹿王　　胸臆廣袤如師子<br>　俯視安行侔象王　　大地山川俱震動<br>　如來身相極端嚴　　燦若金光而潤澤<br>　於諸世間無比倫　　眾生見者不厭捨<br>　如來往昔百千劫　　於所愛樂皆能施<br>　慈悲哀念諸有情　　是故我今稽首禮<br>　如來志樂修諸度　　戒檀忍進善堅固<br>　禪定勝惠悉圓明　　是故我今稽首禮<br>　如來眾中師子吼　　勇猛能摧諸異論<br>　三毒垢穢盡無餘　　是故我今稽首禮<br>　牟尼三業超三有　　譬若芙蕖不著水<br>　迦陵頻伽淨妙聲　　是故我今稽具禮<br>　了知世間皆幻化　　如俳優者易形色<br>　亦如陽焰及夢中　　無我無人無壽者<br>　法本空寂無有生　　不能悟解隨流轉<br>　大慈普導諸群迷　　方便隨機宣正法<br>　觀察世間諸苦惱　　貪等眾病鎮相縈<br>　如來無上大醫王　　各各對治令解脫<br>　示生老死憂悲苦　　愛別離等諸過患<br>　牟尼救護於世間　　咸令厭離皆除斷<br>　地獄鬼畜險惡趣　　諸有情輩隨輪轉<br>　憫彼無親無道師　　指示愚迷登正路<br>　過去諸佛出世間　　自在咸宣深法義<br>　如是世尊同彼說　　悉使眾生證聖道<br>　佛聲深遠過梵天　　響潤清徹生眾善<br>　乾闥婆與緊那羅　　所出樂聲皆不現<br>　積集清淨諸功德　　演說無邊真實語<br>　百千那由他眾生　　聞已各發三乘意<br>　若能供養於如來　　當獲勝妙諸快樂<br>　富貴自在眾所欽　　後於世間為帝王<br>　或作輪王御四洲　　具足七寶皆殊異<br>　常以十善利眾生　　由於如來興淨業<br>　或為忉利諸天主　　或夜摩王睹史陀<br>　乃至他化大梵天　　皆因供養如來故<br>　如是見佛供養已　　及所聞法生信敬<br>　皆能永斷諸苦因　　得證寂靜離塵垢<br>　世尊了知道非道　　而能止惡咸歸善<br>　令諸眾生獲吉祥　　咸皆安住於聖道<br>　若人求福供養佛　　常獲無盡勝福藏<br>　於俱胝劫不可量　　乃至當證菩提果<br>　微妙剎土勝莊嚴　　如他化天極可愛<br>　隨其願力住其中　　身口意業常清淨<br>　如是種種妙福報　　皆由供養於如來<br>　是人雖處於世間　　如受龍宮天上樂<br>　如來具廣大名稱　　一切剎土悉聞知<br>　常於無邊大眾中　　十方諸佛皆稱讚<br>　永離世間諸熱惱　　顯示大悲無與等<br>　最上寂靜人中尊　　是故我今稽首禮<br>　我今獲得五神通　　住立虛空伸讚歎<br>　稽首勇猛大導師　　分別諸法淨無垢<br>　今於天人大集會　　稱揚善逝諸功德<br>　所有廣大勝福田　　同與眾生成正覺　</p><p>又如法集經說。復次善男子。諸佛世尊具大福智而為莊嚴。以大慈悲為所行境。於諸世間為救護者。作大醫王善拔毒箭。常住寂靜妙三摩地。不著生死及與涅槃。乃至於諸有情猶如父母。以大慈心平等憐愍一切世間無有過者。以相應智為世照明。大智有情之所圍繞。一切人民常樂承事。遠離自樂息除他苦。住持正法。以法為主。得法自在。以法為食。以法為藥。以法為施。一切皆捨。以智揀擇常不放逸。於險難處為作橋梁。如王者道平坦無障。乃至清淨色身見者無厭。諸佛世尊有如是等無量功德。我當成就彼諸義利。此說名為菩薩念佛。云何念法。菩薩了知諸佛世尊無邊功德。皆從法生。從法所化。從法所得。從法增上。從法而有。從法境界。從法依止。從法成就。乃至所有世出世間諸快樂事。亦從法生。從法成就。是故我求諸佛菩提。應尊重法。依法境界。依法所歸。依法決定。依法堅固。依法脩行。此說是名菩薩念法。復次菩薩於諸眾生應當平等而為說法。以法無高下故。我同彼法其心平等。法無面從而為宣說。以法無相黨故。我同彼法其心平等。法無時節而為宣說。以法內心領受故。我同彼法其心平等。法非於勝而為宣說。於其劣者不為宣說。以法各能入解故。我同彼法其心平等。法非於淨而為宣說。於不淨者不為宣說。以法離染污故。我同彼法其心平等。又法非於聖人而為宣說。於凡夫者不為宣說。以法離諸見故。我同彼法其心平等。法非盡說而夜不說。亦非夜說而晝不說。以法常所加持故。我同彼法其心平等。法非調伏亦無違越。以法無所取著故。我同彼法其心平等。法非減失亦非增長。以法如虛空故。我同彼法其心平等。法不厭眾生眾生能護法。我同彼法其心平等。法非求所歸與世作歸依。我同彼法其心平等。法無損惱。以法離所害相故。我同彼法其心平等。法無怨嫉。以法離諸結使故。我同彼法其心平等。法非怖輪迴。亦不樂涅槃。以法無分別故。我同彼法其心平等。菩薩如是積集正念。是為念法。云何念僧。此中復說。是說法者。是行法者。是思惟法者。是法福田者。是任持法者。是依止法者。是供養法者。是如法所作者。是法境界者。是法行處者。是成就法者。是自性質直者。是自性清淨者。是隨順教誨者。是發起大悲者。是能揀擇智境界者。是常修習白淨法者<p>論曰。菩薩如是念僧。則能成辦一切眾生真實功德。如無垢稱經偈云<p class='lg'>　或示老病死　　成就諸群生<br>　了知如幻化　　通達無有礙<br>　或現劫燒盡　　天地皆洞然<br>　眾人有常想　　照令知無常<br>　無數億眾生　　俱來請菩薩<br>　一時到其舍　　化令向佛道<br>　經書禁咒術　　工巧諸伎藝<br>　盡現行此事　　饒益諸群生<br>　世間眾道法　　悉於中出家<br>　因以解人惑　　而不墮邪見<br>　或作日月天　　梵王世界主<br>　或時作地水　　或復作風火<br>　劫中有疾疫　　現作諸藥草<br>　若有服之者　　除病消眾毒<br>　劫中有飢饉　　現身作飲食<br>　先救彼飢渴　　卻以法語人<br>　劫中有刀兵　　為之起慈悲<br>　化彼諸眾生　　令住無諍地<br>　若有大戰陣　　立之以等力<br>　菩薩現威勢　　降伏使和安<br>　一切國土中　　諸有地獄處<br>　輒往到于彼　　免濟其苦惱<br>　一切國土中　　畜生相食噉<br>　皆現生於彼　　為之作利益<br>　示受於五欲　　亦復現行禪<br>　令魔心憒亂　　不能得其便<br>　火中生蓮花　　是可謂希有<br>　在欲而行禪　　希有亦如是<br>　或現作婬女　　引諸好色者<br>　先以欲鉤牽　　後令入佛智<br>　或為邑中主　　或作商人導<br>　國師及大臣　　以祐利眾生<br>　諸有貧窮者　　現作無盡藏<br>　因以勸導之　　令發菩提心<br>　我心憍慢者　　為現大力士<br>　消伏諸貢高　　令住無上道<br>　其有恐懼眾　　居前而安慰<br>　先以施無畏　　後令發道心<br>　或現離婬欲　　為五通仙人<br>　開導諸群生　　令住戒忍慈<br>　見須供事者　　現為作僮僕<br>　既悅可其意　　乃發以道心<br>　隨彼之所須　　得入於佛道<br>　以善方便力　　皆能給足之<br>　如是道無量　　所行無有涯<br>　智惠無邊際　　度脫無數眾<br>　假令一切佛　　於無數億劫<br>　讚歎其功德　　猶尚不能盡　</p><p>菩薩修習供養功德。如寶光明陀羅尼經偈云<p class='lg'>　放大光明鬘莊嚴　　種種微妙鬘雲海<br>　如是妙鬘普周遍　　廣大供養作佛事<br>　放大光明香莊嚴　　種種微妙香雲海<br>　如是妙香普周遍　　廣大供養作佛事<br>　放大光明花莊嚴　　種種微妙花雲海<br>　如是妙花普周遍　　廣大供養作佛事<br>　放大光明瓔珞嚴　　種種瓔珞妙雲海<br>　如是瓔珞普周遍　　廣大供養行佛事<br>　放大光明現寶幢　　青黃赤白相間飾<br>　種種珍寶共合成　　而用莊嚴於佛剎<br>　摩尼寶網色交映　　懸眾繒幡以為蓋<br>　垂珠瓔珞演佛音　　莊嚴而覆如來上<br>　於一如來伸供養　　掌中涌施諸嚴具<br>　無量諸佛亦同然　　自在變現三摩地<br>　神通智力妙難思　　廣能化利諸含識<br>　最上神變三摩地　　而現百千方便門<br>　於諸如來供養門　　一切能捨布施門<br>　杜多功德持戒門　　無盡不動忍辱門<br>　勤行勇猛精進門　　安住寂靜禪定門<br>　達諸義趣勝惠門　　淨修梵行神通門<br>　行四攝事歡喜門　　積集福智利他門<br>　四諦緣生解脫門　　修習根力勝道門<br>　悟聲聞乘解脫門　　觀緣覺乘清淨門<br>　修最上乘神變門　　或現無常苦惱門<br>　了知無我壽者門　　作不淨觀離貪門<br>　證真常樂三昧門　　如是種種方便門<br>　平等普共諸眾生　　皆能證彼解脫門<br>　現諸形類應群機　　神通說法難思議<br>　隨順成熟諸有情　　各生愛敬咸安樂<br>　常思出離世間因　　求證清淨三摩地<br>　若逢飢饉眾難時　　隨其所欲而周給<br>　廣能憐愍諸有情　　離諸憂怖常安隱<br>　及以上妙諸飲食　　種種衣服諸庫藏<br>　國城所愛悉能捐　　於彼世間興大施<br>　或現身相極殊特　　種種莊嚴具威勢<br>　塗香巧妙眾花鬘　　巍巍色相無與等<br>　如是形色及威儀　　各各見已樂瞻奉<br>　為其方便演法音　　普使群生發道意<br>　或現迦陵頻伽聲　　俱計羅及俱拏聲<br>　緊那羅眾妙鼓聲　　皆演如來解脫義<br>　佛出世間所宣說　　八萬四千真法藏<br>　如是分別諸法門　　悉與眾生作饒益<br>　或現苦惱或快樂　　及作義利非義利<br>　隨宜引導令發心　　皆能與彼同修作<br>　或見障難諸危厄　　種種逼迫難堪忍<br>　當以勇悍大悲心　　代彼眾生而受苦<br>　若處無有解脫法　　亦無阿蘭若出離<br>　以王福力其興崇　　令彼皆生於淨信<br>　若離在家貪愛縛　　則為超越世間因<br>　於諸欲境盡蠲除　　是為世間照明者<br>　若能具足諸功德　　是名行法大丈夫<br>　牟尼妙行悉能修　　是人得生極樂土<br>　壽命長遠不可涯　　受勝妙樂消諸惑<br>　生老病苦不能侵　　於無常中得自在<br>　顯示貪瞋諸過失　　熾然燒煮無暫停<br>　如是四相亦復然　　普使群迷令覺悟<br>　如來十力四無畏　　十八不共諸功德<br>　我今稱讚誓歸依　　常於世間作義利<br>　譬如種種諸幻士　　而能變現眾形相<br>　如來出現於世間　　神通示化亦如是<br>　能以權巧善方便　　廣行饒益諸有情<br>　清淨意樂叵思議　　譬若蓮花超濁水<br>　或現戲論諸言詞　　瓔珞莊嚴舞旋轉<br>　種種伎藝眾所觀　　顯諸色相皆如幻<br>　或為村營聚落主　　或為長者或商賈<br>　或為輔相及宰臣　　辯論無倫大智者<br>　或於曠野作大樹　　或為無盡珍寶藏<br>　如意摩尼隨所須　　於迷方所為引導<br>　或現所作諸事業　　種種彩繪及工巧<br>　經營播植競希求　　令悟世間非久住<br>　或現冤親無憎愛　　咸令安隱獲吉祥<br>　洞明方藥濟群生　　方便教示牟尼道<br>　或演最上牟尼法　　普使人天離癡惑<br>　令諸異道出家人　　發心歸向一切智<br>　如是苦行諸外道　　常持不語喬答摩<br>　裸形離繫號沙門　　各能依奉師尊教<br>　或有常持捨身行　　執為最勝無過上<br>　辮髮長髻童子戒　　各能依奉師尊教<br>　或有五熱而炙身　　或受狗牛等禁戒<br>　或有常被鹿皮衣　　各能依奉師尊教<br>　或有常樂天中智　　無善無惡及無因<br>　唯餐根果及清泉　　各能依奉師尊教<br>　或有蹲坐或翹足　　或臥荊棘或塗灰<br>　執杖令心不異緣　　各能依奉師尊教<br>　乃至一一諸外道　　彼能猛利修苦行<br>　化令永斷諸苦因　　悉使深心求解脫<br>　如是世間諸異見　　皆由依止於師尊<br>　我今為接彼邪徒　　開示如來真實義<br>　或演大乘微妙句　　或宣祕密真言句<br>　或現直說顯了句　　或樂天中言說句<br>　或以文字分別句　　決定妙義金剛句<br>　以智摧諸異論句　　棄背非法言論句<br>　或示人中明咒句　　或現諸天勝妙句<br>　諸龍夜叉乾闥婆　　阿蘇囉及步多句<br>　緊那羅與[<a href='javascript:showpic("../fontimg/035509.gif")'>言*我</a>]嚕拏　　摩[<a href='javascript:showpic("../fontimg/023523.gif")'>目*侯</a>]羅等所說句<br>　各能入解彼言詞　　宣暢如來解脫法<br>　謂由得悟真實義　　於佛法中心決定<br>　語言智境妙難思　　此為最上三摩地<br>　謂由獲彼三摩地　　而能普放淨光明<br>　其光攝化諸機宜　　令獲輕安常寂靜<br>　或放光明名善見　　眾生蒙光而起信<br>　悉能觀察眾善因　　具足不空無上智<br>　由是光明普照已　　獲睹無邊佛法僧<br>　如來塔廟眾靈蹤　　一一稱揚伸供養<br>　又放光明名勝燈　　其光晃耀無能比<br>　為欲嚴淨於世間　　能破微塵諸黑暗<br>　彼光照矚眾生已　　各各持燈而奉獻<br>　如來供養不思議　　復以眾燈而用施<br>　或以酥燈及油燈　　或以松脂及竹葦<br>　乃至眾香妙寶燈　　施已願授然燈記<br>　又放光明名鉤召　　悉能警集諸有情<br>　由斯教誨彼群迷　　解脫輪回愛有海<br>　如是慈光普照已　　各使眾生得開悟<br>　當令永離四瀑流　　現除憂惱常安樂　</p><p class='juan'>
大乘集菩薩學論卷第二十三</p>
</body></html>
