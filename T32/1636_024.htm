<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p class='juan'>
大乘集菩薩學論卷第二十四<p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p><b>　　<A NAME="n105"></A>念三寶品第十八之三</b></p>
<p class='lg'>　諸有道路河流處　　能建橋梁及舡筏<br>　普為利樂諸眾生　　稱讚寂靜令忻悟<br>　放大光名除渴愛　　此光能覺諸含識<br>　令其捨離於五欲　　專求解脫深妙法<br>　若能捨離於五欲　　專求解脫深妙法<br>　則能以佛甘露雨　　普滅世間諸渴愛<br>　惠施池井及泉流　　勤求無上菩提道<br>　毀呰五欲讚禪定　　是故光名除渴愛<br>　放大光明名作變　　此光能覺諸眾生<br>　見者令慕佛菩提　　發心願證無師智<br>　造立如來大悲像　　眾相莊嚴處蓮座<br>　常歎最勝佛功德　　是故此光名作愛<br>　放大光明名忻樂　　此光能覺諸眾生<br>　令其心樂於諸佛　　及以樂法樂眾僧<br>　若常心樂於諸佛　　及以樂法樂眾僧<br>　則在如來聖會中　　逮成無生深法忍<br>　開悟眾生無有量　　普使念佛法僧寶<br>　及示發心功德行　　是故此光名忻樂<br>　放大光明名福聚　　此光能覺諸眾生<br>　令其脩習種種施　　以此願求無上道<br>　設大施會無遮限　　諸來乞者皆滿足<br>　不令其心有所乏　　是故此光名福聚<br>　放大光明名具智　　此光能覺諸眾生<br>　於一法門了多法　　於多法門剎那解<br>　為諸眾生分別說　　決定了知真實義<br>　善能廣說無損減　　是故此光名具智<br>　放大光明名惠燈　　此光能覺諸眾生<br>　令知眾生性空寂　　一切諸法無所有<br>　法無主宰本來空　　如幻陽焰水中月<br>　亦如夢境及影像　　是故此光名惠燈<br>　放大光名法自在　　此光能覺諸眾生<br>　令得無盡陀羅尼　　悉持一切如來藏<br>　恭敬供養持法者　　給侍守護如諸仙<br>　以種種法施眾生　　是故光名法自在<br>　放大光明名具捨　　此光覺悟慳眾生<br>　令知財富悉無常　　樂行惠施而無吝<br>　善能調伏彼慳者　　了財如夢如浮雲<br>　增長惠施清淨心　　是故此光名具捨<br>　放大光明名除熱　　此光能覺毀禁者<br>　普令安住清淨戒　　發心願證無師智<br>　勸勵眾生咸奉持　　十善業道常清淨<br>　復令發趣菩提心　　是故此光名除熱<br>　放大光明名忍嚴　　此光覺語多瞋者<br>　令除忿恚及我慢　　樂脩忍辱常柔和<br>　眾生暴惡難行忍　　為菩提故心不動<br>　稱揚最上忍功德　　是故此光名忍嚴<br>　放大光明名勤勇　　此光覺悟懶惰者<br>　令彼常於三寶中　　恭敬供養無疲厭<br>　若彼常於三寶中　　恭敬供養無疲厭<br>　則能超出四魔境　　速成無上佛菩提<br>　勸諸眾生發精進　　常於三寶伸供養<br>　法欲滅時專護持　　是故此光名勤勇<br>　放大光明名寂靜　　此光能覺亂意者<br>　令其遠離貪恚癡　　心不動搖棲正定<br>　捨離一切惡知識　　無義談說雜染行<br>　讚歎禪定阿蘭若　　是故此光名寂靜<br>　放大光明名惠嚴　　此光覺悟愚迷者<br>　令其證諦解緣起　　諸根智惠悉通達<br>　若能證諦解緣起　　諸根智惠悉通達<br>　則得日燈三摩地　　智惠光明成佛果<br>　國財及已皆能捨　　為菩提故求正法<br>　聞已為眾廣開演　　是故此光名惠嚴<br>　放大光明名佛惠　　此光覺悟諸含識<br>　令見無量百千佛　　各各坐寶蓮花上<br>　讚佛威德及解脫　　說佛自在諸神通<br>　顯示佛力妙難思　　是故此光名佛惠<br>　放大光明名無畏　　此光照觸除諸怖<br>　非人捶打所執縛　　一切災難皆令滅<br>　於諸眾生施無畏　　遇有惱害皆能止<br>　拯濟厄難孤窮者　　是故此光名無畏<br>　放大光明名安隱　　此光能照疾病者<br>　令除一切諸苦痛　　悉得勝定三昧樂<br>　施以良藥救眾患　　妙寶延命香塗體<br>　掌中涌現諸飲食　　是故此光名安隱<br>　放大光明名見佛　　此光覺悟將歿者<br>　隨其憶念見如來　　命終得生其淨國<br>　見有臨終勸念佛　　又示尊像令瞻敬<br>　俾於佛所深歸仰　　是故此光名見佛<br>　放大光明名樂法　　此光能覺諸群生<br>　令於正法常欣樂　　聽聞讀誦及書寫<br>　法欲盡時能演說　　令求法者意充滿<br>　於法愛樂勤脩習　　是故此光名樂法<br>　放大光明名妙音　　此光開悟諸菩薩<br>　能令三界所有聲　　聞者皆是如來音<br>　以大音聲稱讚佛　　及施鈴鐸諸音樂<br>　普使世間聞佛音　　是故此光名妙音<br>　放大光明名甘露　　此光開悟諸眾生<br>　令捨一切放逸行　　具足脩習諸功德<br>　謂有為法非安隱　　無量苦惱悉充遍<br>　常樂稱揚寂滅樂　　是故此光名甘露<br>　放大光明名最勝　　此光開悟諸眾生<br>　令於佛所普聽聞　　戒定智惠增上法<br>　常樂稱讚大牟尼　　勝戒勝定及勝惠<br>　如是為求無上道　　是故此光名最勝<br>　放大光明名寶嚴　　此光能覺諸群生<br>　令得寶藏無窮盡　　以此供養諸如來<br>　以諸種種上妙寶　　奉施於佛及佛塔<br>　亦以惠施諸貧乏　　是故得成此光明<br>　放大光明名香嚴　　此光能覺諸眾生<br>　令其聞者悅可意　　決定當成佛功德<br>　人天妙香以塗飾　　供養一切最勝主<br>　亦以造塔及佛像　　是故得成此光明<br>　放大光名妙莊嚴　　寶幢幡蓋無央數<br>　焚香散華奏眾樂　　城邑內外皆充滿<br>　由以微妙伎樂音　　眾香妙華幢蓋等<br>　種種莊嚴供養佛　　是故得成此光明<br>　放大光明名嚴淨　　令地平坦猶如掌<br>　莊嚴佛塔及其處　　是故得成此光明<br>　放大光明名大雲　　而能密布雨香水<br>　由以香水灑佛塔　　是故得成此光明<br>　放大光明名嚴具　　令裸形者得上服<br>　嚴身妙物而為施　　是故得成此光明<br>　放大光明名上味　　能令飢者獲美食<br>　以眾珍饌而為施　　是故得成此光明<br>　放大光明名勝財　　令貧乏者獲寶藏<br>　以無盡物施三寶　　是故得成此光明<br>　放大光明名淨眼　　能令盲者見眾色<br>　以燈施佛及佛塔　　是故得成此光明<br>　放大光明名淨耳　　能令聾者悉善聽<br>　作樂施佛及佛塔　　是故得成此光明<br>　放大光明名淨鼻　　昔未聞香皆得聞<br>　以香施佛及佛塔　　是故得成此光明<br>　放大光明名淨舌　　能除麤惡不善語<br>　由以美音稱讚佛　　是故得成此光明<br>　放大光明名淨身　　令根缺者皆具足<br>　以身禮佛及佛塔　　是故得成此光明<br>　放大光明名淨意　　令失心者得正念<br>　由脩三昧自在力　　是故得成此光明<br>　放大光明名淨色　　難思妙相咸令睹<br>　妙華供佛及佛塔　　是故得成此光明<br>　放大光明名淨聲　　觀聲緣起如谷響<br>　了知聲性本來空　　是故得成此光明<br>　放大光明名淨香　　令諸臭穢悉香潔<br>　香水浴佛及佛塔　　是故得成此光明<br>　放大光明名淨味　　能除一切味中毒<br>　常供佛僧及父母　　是故得成此光明<br>　放大光明名淨觸　　能令硬觸皆柔軟<br>　戈鋋劍戟從空雨　　皆令變作妙花鬘<br>　以昔曾於道路中　　塗香散花布衣服<br>　迎奉如來蹈其上　　是故得成此光明<br>　放大光明名淨法　　能令身諸毛孔中<br>　悉演難思妙法門　　聽者咸欣蒙解脫<br>　自性無生從緣起　　法性常住等虛空<br>　了知佛身即法身　　是故得成此光明<br>　如是等比光明門　　如微塵數無有量<br>　悉從大仙毛孔出　　所作事業各差別<br>　如一毛孔所放光　　由若虛空微塵數<br>　一切毛孔悉亦然　　此是大仙三昧力<br>　如彼所脩諸功德　　隨其宿緣同梵行<br>　今放光明故如是　　此是大仙智自在<br>　往昔同脩勝福業　　能生愛樂皆隨喜<br>　於今所作亦復然　　是故得成此光明<br>　若有自脩眾福業　　數數供養於諸佛<br>　復於佛德常勤求　　由此光明所開覺<br>　譬如生盲不見日　　非謂無日出世間<br>　諸有目者悉了知　　各隨所務而脩作<br>　大士光明亦如是　　有智惠者皆悉見<br>　凡夫邪信劣解人　　於此光明莫能睹<br>　摩尼宮殿及輦輿　　妙寶靈香以塗瑩<br>　具有勝福咸自然　　非無德者能安處<br>　大士光明亦如是　　有深智者咸蒙照<br>　邪信劣解凡愚入　　無有能得斯光矚<br>　若有聞此光差別　　能生清淨深信解<br>　永斷一切諸疑網　　速成無上功德幢<br>　復現最上三摩地　　眷屬莊嚴皆自在<br>　十方一切國土中　　佛子眾會皆圍繞<br>　有妙蓮華光莊嚴　　量等三千大千界<br>　其身端坐悉充滿　　現此三昧神通力<br>　復有十剎微塵數　　妙寶蓮華所嚴飾<br>　諸佛子等住其中　　是此三昧威神力<br>　宿世成就善因緣　　具足脩行佛功德<br>　如是眾會所圍繞　　悉共合掌觀無厭<br>　童子身中入三昧　　於盛年身從定起<br>　盛年身中入三昧　　於老年身從定起<br>　老年身中入三昧　　近事女身從定起<br>　近事女身入三昧　　近事男身從定起<br>　近事男身入三昧　　比丘尼身從定起<br>　比丘尼身入三昧　　於比丘身從定起<br>　比丘身中入三昧　　學無學身從定起<br>　學無學身入三昧　　於緣覺身從定起<br>　緣覺身中入三昧　　現如來身從定起<br>　如來身中入三昧　　於諸天身從定起<br>　諸天身中入三昧　　於大龍身從定起<br>　大龍身中入三昧　　於夜叉身從定起<br>　夜叉身中入三昧　　於部多身從定起<br>　部多身中入三昧　　一毛孔中從定起<br>　一毛孔中入三昧　　一切毛孔從定起<br>　一切毛孔入三昧　　一毛端頭從定起<br>　一毛端頭入三昧　　一切髮端從定起<br>　一切髮端入三昧　　一微塵中從定起<br>　一微塵中入三昧　　於一切塵從定起<br>　一切塵中入三昧　　於金剛際從定起<br>　金剛際中入三昧　　於摩尼寶從定起<br>　若摩尼寶入三昧　　佛光明中從定起<br>　若佛光中入三昧　　於水大中從定起<br>　若水大中入三昧　　於火大中從定起<br>　若火大中入三昧　　於風大中從定起<br>　若風大中入三昧　　於地大中從定起<br>　若地大中入三昧　　於天宮殿從定起<br>　若天宮殿入三昧　　於空起定心不亂<br>　是名不思議解脫　　自在功德三摩地<br>　十方所有諸如來　　於無量劫說不盡<br>　一切如來共宣說　　眾生業報龍變化<br>　諸佛自在大神通　　及入定力不思議<br>　聲聞心住八解脫　　能以一身現多身<br>　復以多身為一身　　於虛空中入火定<br>　彼不具足大慈悲　　不為眾生求佛道<br>　尚能現此難思議　　何況廣大饒益者<br>　譬如日月遊虛空　　其光普遍十方處<br>　泉池陂澤器中水　　眾寶河海靡不現<br>　菩薩色像亦復然　　十方普現不思議<br>　此皆三昧自在力　　唯有如來能現證<br>　海中有神名善音　　其音普順海眾生<br>　所有語言皆辯了　　令彼一切悉歡悅<br>　彼神具有貪恚癡　　猶能善解諸言說<br>　況復總持自在力　　而不能令眾歡喜<br>　譬如幻師善幻法　　能現無邊巧事業<br>　須臾示作日月歲　　城邑豐饒大安樂<br>　幻師具有貪恚癡　　猶能幻力悅世間<br>　況復解脫諸禪定　　而不能令眾歡喜<br>　羅[<a href='javascript:showpic("../fontimg/023523.gif")'>目*侯</a>]阿脩羅變現　　蹈金剛際海中立<br>　海水雖深沒半身　　首與須彌正齊等<br>　彼有貪欲瞋恚癡　　尚能現此大神變<br>　況復降魔照世燈　　而無自在威神力<br>　天與脩羅鬥戰時　　帝釋神力得自在<br>　隨其軍眾之數量　　現身與等彼無敵<br>　諸阿脩羅作是念　　釋提桓因來向我<br>　必取我身五種縛　　由是彼眾悉憂怖<br>　帝釋現身有千眼　　手執金剛出火焰<br>　被甲持杖具威嚴　　脩羅遙見咸退伏<br>　彼由微小福力故　　猶能摧破大怨敵<br>　何況救度一切者　　豈於功德不自在<br>　如風興雲降大雨　　亦能息滅諸雲氣<br>　亦能成熟諸苗稼　　亦能安樂諸群生<br>　彼不能學波羅蜜　　亦不學佛諸功德<br>　猶成不可思議事　　何況具足諸願者　</p><p>論曰。菩薩諸有所作。皆為利樂諸眾生故。自餘別明增長福因。如寶雲經偈云<p class='lg'>　若諸菩薩　　嚴持香花　　奉獻如來<br>　及佛塔廟　　以此回向　　願諸眾生<br>　離破戒垢　　得佛戒香　　若諸菩薩<br>　以淨香水　　掃灑塗地　　以此回向<br>　願諸眾生　　離惡威儀　　脩善法式<br>　整肅圓滿　　若諸菩薩　　嚴持花蓋<br>　而以奉獻　　以此回向　　願諸眾生<br>　離煩惱熱　　若入伽藍　　發如是心<br>　令諸眾生　　入涅盤城　　出伽藍時<br>　發如是心　　願令眾生　　越生死獄<br>　若開戶牖　　發如是心　　願令眾生<br>　開聖智門　　若閉戶牖　　發如是心<br>　願令眾生　　閉惡趣門　　若安坐時<br>　發如是心　　願令眾生　　坐菩提場<br>　右脅臥時　　發如是心　　願令眾生<br>　安住涅盤　　從臥起時　　發如是心<br>　願令眾生　　離纏蓋障　　若往便利<br>　發如是心　　願令眾生　　趣大覺路<br>　正便利時　　發如是心　　願令眾生<br>　拔三毒箭　　若洗淨時　　發如是心<br>　願令眾生　　洗煩惱垢　　若洗手時<br>　發如是心　　願令眾生　　離穢濁業<br>　若洗足時　　發如是心　　願令眾生<br>　離障塵坌　　嚼齒木時　　發如是心<br>　願令眾生　　捨諸垢染　　又彼菩薩<br>　若身所作　　一切善業　　持以回向<br>　利益安樂　　一切眾生　　若禮如來<br>　及佛塔廟　　發如是心　　願令眾生<br>　常得人天　　之所禮敬　</p><p class='juan'>
大乘集菩薩學論卷第二十四</p>
</body></html>
