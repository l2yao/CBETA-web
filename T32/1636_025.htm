<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p class='juan'>
大乘集菩薩學論卷第二十五<p><span class='byline'>　　　　西天譯經三藏朝散大夫試鴻臚少卿宣梵大師賜紫沙門臣日稱等奉　詔譯</span><br><p><b>　　<A NAME="n107"></A>念三寶品第十八之四</b></p>
<p>論曰。謂諸菩薩或以因緣遇諸難事。正念對治不生驚怖。如般若經說。復次舍利子。若菩薩摩訶薩設於惡獸難中。不生驚惱亦無怖畏。何以故是菩薩即作是念。我當利益諸眾生故一切皆捨。若諸惡獸欲噉我者。我當施與速得圓滿施波羅蜜。願我當成阿耨多羅三藐三菩提時。國土清淨不聞諸惡蟲獸之名。復次舍利子。若菩薩摩訶薩於怨賊難中不生驚惱亦無怖畏。何以故。是菩薩若己所有皆悉能捐。即作是念。若諸怨賊來欲所須。我當與之。乃至劫取斷我命根。身語意業亦無瞋恨。速得圓滿戒波羅蜜。及得具足忍波羅蜜。願我當成阿耨多羅三藐三菩提時。國土清淨不聞如是怨賊之名。復次舍利子。若菩薩摩訶薩於渴乏難中。亦無怖畏。何以故。是菩薩得法利益而無憂惱。即作是念。我今當為一切眾生宣說法要斷除渴愛。設我此身為渴所逼趣命終者。復於後世起大悲心。嗟此眾生薄福德故。還復生此無水難中。令修正行具足勝惠。而能圓滿精進波羅蜜多。願我當得阿耨多羅三藐三菩提時。國土清淨不聞如是渴乏之名。其中眾生具足福德。自然而有八功德水。復次舍利子。若菩薩摩訶薩於飢饉難中。不生驚怖。何以故。是菩薩被精進鎧堅固無懈。作如是念。今此眾生受飢饉苦深可憐愍。願我當成阿耨多羅三藐三菩提。國土無有飢饉之名。所化眾生適悅安隱。如忉利天自然快樂。一切所欲隨心即現。壽命堅固安住寂靜<p>論曰。如是所作。則能增長廣大福因最上境界。亦同清淨經中所說。若以法施不生希望所獲勝報。見深心教戒經。若人不希名聞財利。能以法施獲二十種慈心功德。一者安住正念。二者能生覺悟三者發趣勝道。四者任持諸善。五者增長惠命。六者達出世智。七者除貪過失。八者除瞋過失。九者除癡過失。十者魔不得便。十一者諸佛加持。十二者諸天守護容色光澤。十三者非人惡友不得其便。十四者善友知識常所愛敬。十五者所言真實。十六者得無所畏。十七者意常悅豫。十八者善名流布。十九者明記無忘。二十者常樂法施此說是名慈心功德。又般若經云。復次阿難。若聲聞人。以聲聞法普為三千大千世界一切眾生如其所證而為演說。悉令獲得阿羅漢果。阿難。若菩薩摩訶薩。能以般若波羅蜜多相應句義。為一眾生開示演說過前三千大千世界一切眾生證阿羅漢所得功德。又復於彼諸阿羅漢積集布施持戒功德。於意云何。是為多不阿難白言。甚多世尊。甚多善逝。佛言。阿難。彼福雖多不如菩薩以此般若波羅蜜多相應法門為他演說其福勝彼。又菩薩摩訶薩於此般若波羅蜜多甚深法門。能一日中為人分別。如是乃至一時一刻一須臾頃善宣說者。阿難。彼菩薩如是法施。不可以聲聞緣覺所有善根而相比喻。何以故。是菩薩摩訶薩於阿耨多羅三藐三菩提得不退轉故。又以法施。如妙法蓮華經偈云<p class='lg'>　菩薩有時　　入於靜室　　以正憶念<br>　隨義觀法　　菩薩常樂　　安隱說法<br>　於清淨地　　而施床座　　以油塗身<br>　澡浴塵穢　　著新淨衣　　內外俱淨<br>　安處法座　　隨問為說　　若有比丘<br>　及比丘尼　　除懶墮意　　及懈怠想<br>　離諸憂惱　　慈心說法　　晝夜常說<br>　無上道教　　以諸因緣　　無量譬喻<br>　開示眾生　　咸令歡喜　　衣服臥具<br>　飲食醫藥　　而於其中　　無所希望<br>　但一心念　　說法因緣　　願成佛道<br>　令眾亦爾　　是則大利　　安樂供養　</p><p>是經復說。以順法故不多不少。乃至深愛法者亦不為多說。又月燈經偈云<p class='lg'>　若耆宿請問　　欲求於法施<br>　應先謂彼言　　我學習不廣<br>　又復作是說　　尊者甚聰惠<br>　豈於大德前　　而能輒宣說<br>　說時勿倉卒　　當擇器非器<br>　既審其機已　　不請亦為說<br>　若於大眾中　　見諸毀禁者<br>　勿復歎持戒　　當歎施等行<br>　若見少欲者　　與持戒相應<br>　起於大悲心　　讚少欲持戒<br>　得彼勝儔侶　　便可讚持戒　</p><p>論曰。如是法師。應當澡浴著新淨衣。以慈脩身為眾演說。一切魔羅不得其便。見海意經陀羅尼<p>怛[<a href='javascript:showpic("../fontimg/067003.gif")'>寧*也</a>](切身)他(引一)設彌(引二)設摩[<a href='javascript:showpic("../fontimg/004555.gif")'>口*縛</a>]底(三)設彌多設咄嚕(二合四)盎酤哩(引五)摩(引)囉[<a href='javascript:showpic("../fontimg/061971.gif")'>口*爾</a>]底(六)葛囉(引)膩(引七)枳(引)踰哩(引八)烏朅[<a href='javascript:showpic("../fontimg/004555.gif")'>口*縛</a>]底(九)烏呼(引)葛野底(十)尾輸(引)馱[<a href='javascript:showpic("../fontimg/001244.gif")'>仁-二+爾</a>](十一)[<a href='javascript:showpic("../fontimg/001244.gif")'>仁-二+爾</a>]哩摩(二合)梨(引十二)摩羅(引)缽那曳(引十三)烏渴哩(引十四)渴嚕(引)[<a href='javascript:showpic("../fontimg/035509.gif")'>言*我</a>]囉(二合)細(引十五)缽囉(二合)薩[<a href='javascript:showpic("../fontimg/001244.gif")'>仁-二+爾</a>](引十六)係(引)目契(引十七)阿(引)目契(引十八)設曳多(引)[<a href='javascript:showpic("../fontimg/001244.gif")'>仁-二+爾</a>]薩哩[<a href='javascript:showpic("../fontimg/004555.gif")'>口*縛</a>](二合)怛囉(二合)[<a href='javascript:showpic("../fontimg/035509.gif")'>言*我</a>]囉(二合)賀滿馱那(引)[<a href='javascript:showpic("../fontimg/001244.gif")'>仁-二+爾</a>](十九)屹哩(二合)係(引)多薩哩[<a href='javascript:showpic("../fontimg/004555.gif")'>口*縛</a>](二合)波囉缽囉(二合)[<a href='javascript:showpic("../fontimg/004555.gif")'>口*縛</a>](引)禰那(二十)尾目訖多(二合引)摩(引)囉播(引)舍(二十一)塞他(二合引)必多(引)沒馱母捺囉(二合引二十二)三母捺伽(二合引)底多薩哩[<a href='javascript:showpic("../fontimg/004555.gif")'>口*縛</a>](二合)摩囉(二十三)阿都[<a href='javascript:showpic("../fontimg/017903.gif")'>黍-禾+利</a>]多缽捺缽哩戍[<a href='javascript:showpic("../fontimg/005824.gif")'>亭*夜</a>](切身引二十四)尾[<a href='javascript:showpic("../fontimg/035509.gif")'>言*我</a>]蹉底薩哩[<a href='javascript:showpic("../fontimg/004555.gif")'>口*縛</a>](二合)摩(引)囉葛哩摩(二合引)尼(二十五)<p>彼說法師。以此真言作持誦已。處于法座。普觀眾會廣運慈心。當於己身起醫王想如法藥想。於聽法者起病人想。於諸如來起正士想。於正法眼起久住想。由此真言現前施作於正理法如應為說。是時周匝百由旬內。諸魔天眾悉不能來作諸魔事。設諸魔王至法會所。亦復不能作諸障難<p>論曰。如是平等法施。則能增長大菩提心。如寶篋經云。文殊師利。譬如林木枝葉繁茂。皆因四大而得生長。文殊師利。如是菩薩以種種門集諸善根。一切皆攝在菩提心。於一切智回向菩提以為增長<p>論曰。若諸菩薩為欲廣大顯示修學佛之境界。最初安住正念正知。如是則能成就正斷及不放逸謂由發起精進樂欲。而於未生惡不善法防護不起。於其已生惡不善法。則能永斷使令清淨。未生善法令其發起。已生善法更復增長。於不放逸而常安住。諸善法中此為根本。如月燈經偈云<p class='lg'>　如我所說諸善法　　謂戒聞捨及忍辱<br>　以不放逸為根本　　是名善逝最勝財　</p><p>云何名放逸。謂於邪教及惡朋友。虛妄推求而得生起。如人執持王所飲藥。盛滿器中行險滑路。當知是人恐怖憂惱。何有放逸。又如來祕密經說。云何不放逸謂能最初調攝諸根。眼見色等不取於相不著於好。如是乃至意法亦然。了知是已皆不取著不生染愛常求出離。又於自心善調伏已。亦能隨應攝護他心。善能息彼煩惱染愛。此名不放逸。若人信解不放逸法。則能隨順諸精進事。亦復積集淨信功德。由修淨信及不放逸精進法故。則能修作正念正知。以正念正知故。則於一切菩提分法而不壞失。若具淨信不放逸精進正念正知者。則能勤修深固之法。菩薩若於深固法中善了知者。則能於有於無如實覺了。乃至於世俗諦中說眼等為有。彼經偈云<p class='lg'>　常不放逸甘露法　　利眾生發菩提心<br>　深固寂靜心亦然　　諸樂根本無所取　</p><p>論曰。若能積集諸相應行。則於自他增長勝福。而說頌曰<p class='lg'>　學自他平等　　堅固菩提心<br>　對自成於他　　展轉無有實<br>　亦猶立彼岸　　由此而對待<br>　彼既本來無　　我性何所有<br>　若苦不防護　　則為苦所著<br>　如是行法者　　云何而不護<br>　起邪妄分別　　執我以為常<br>　若我本如然　　何現有生滅<br>　彼若別有生　　為誰修福業<br>　營求於財利　　及受諸快樂<br>　現見身衰老　　不久而殞滅<br>　復生為嬰兒　　童子及年少<br>　於剎那時分　　速朽而變壞<br>　何處名為身　　爪髮皆離散<br>　初識託母胎　　生已為孩孺<br>　盛年衰老相　　最後為灰燼<br>　此明身自性　　分位假安布<br>　畢竟無一塵　　形相那久住<br>　又復此身者　　不說當自知<br>　為異相所遷　　思惟我何有<br>　由分位和合　　世俗而顯現<br>　於佛正理中　　隨相應所斷<br>　彼若無有識　　則不能建立<br>　亦無貪恚癡　　云何有功德<br>　餘九種世間　　各各有三種<br>　無識與衣等　　何能生彼樂<br>　衣不能生樂　　當知從因生<br>　若樂生於衣　　彼相何曾有<br>　是故正教理　　說諸行無常<br>　現證及思惟　　由因緣和合<br>　見自己眷屬　　云何說有常<br>　於方所推求　　無一微塵許<br>　如燃燈油盡　　彼油知何往<br>　如是觀察已　　剎那不可住<br>　聚集諸眷屬　　嚴飾而行列<br>　妄計為我有　　於樂他可知<br>　了知彼眾生　　無一可積集<br>　自他既有殊　　於苦亦無得<br>　如是不相應　　彼我何處有<br>　或如自力能　　數數而開示<br>　世間諸眾生　　多苦常逼切<br>　當起大悲心　　為憐愍於彼<br>　善作是觀察　　平等而救度<br>　假使入阿鼻　　如鵝泛蓮沼<br>　為令諸有情　　常處歡喜海<br>　自不樂解脫　　救彼常無厭<br>　作是利益已　　而不生恃賴<br>　亦無有疲勞　　不希於果報<br>　若十方福聚　　彼我定獲得<br>　不生嫉妒心　　他樂同己想<br>　又復若自他　　同修於懺悔<br>　勸請佛世尊　　及隨喜福業<br>　作如是迴向　　平等無差別<br>　隨其福所施　　無盡眾生界<br>　菩薩行是行　　則多所饒益<br>　增長大悲心　　獲最上安隱<br>　得彼金剛手　　及諸佛世尊<br>　常作於護持　　群魔咸驚悸<br>　是法王之子　　諸天咸讚揚<br>　住菩提心車　　善遊履勝道<br>　眾生善修習　　息除自他苦<br>　故我無所著　　一切皆當捨<br>　若人為愛縛　　則苦無窮極<br>　煩惱由之生　　損壞徒後悔<br>　若火燒眾生　　熾然皆普遍<br>　下至爪分量　　於己亦無樂<br>　謂一切我愛　　第一之苦本<br>　燒然使無餘　　為利諸含識<br>　樂妻子眷屬　　畢竟皆棄捐<br>　思惟因緣生　　於身亦無愛<br>　諸有具智人　　於彼二皆捨<br>　了知身與心　　剎那差別起<br>　謂常無有常　　離垢本無垢<br>　自得於菩提　　彼亦成正覺<br>　不思以世法　　而利於眾生<br>　法藥及佛像　　如是我當施<br>　以惠自揀擇　　所作事相應<br>　攝護於己財　　積已而能散<br>　或自身他身　　若少苦多苦<br>　如是皆令得　　諸上妙快樂<br>　眾生於欲境　　防護生障惱<br>　如蛇處窟穴　　畢竟令清淨<br>　猶如淨良田　　成熟諸稼穡<br>　能除飢熱惱　　滿足其福報<br>　若人不遠離　　名利及五欲<br>　所說亦無誠　　於彼不須怒<br>　彼既失自利　　怒之忍何有<br>　於是不生瞋　　利他而不斷<br>　善行真實忍　　如觀麝有香<br>　己物為他侵　　返遭獵者損<br>　以方便思惟　　無主宰快樂<br>　自既非受用　　彼何無教誨<br>　如是彼佛子　　念念除煩惱<br>　了諸根境界　　譬若大瘡皰<br>　念彼忿恚者　　饒益而開誘<br>　自性離調柔　　處苦樂何得<br>　又彼五大種　　示之以強名<br>　乃至住有情　　皆成於義利<br>　若利生無懈　　則不造諸惡<br>　故我勤修習　　六界無衰惱<br>　至虛空究竟　　及世間邊際<br>　我住利眾生　　令智心成熟<br>　身為阿闍梨　　善學離諸苦<br>　不問自力能　　何所非防護<br>　若自作苦惱　　何因生恐怖<br>　隨自師了知　　我慢諸過失<br>　住大悲境界　　不貪於果報<br>　常近事修學　　平等何有我<br>　見癡狂盲者　　行步多錯誤<br>　或墮險道中　　自他常憂惱<br>　為尋求彼故　　同難而救護<br>　如是行相應　　則見大功德<br>　我過失非一　　其深如巨海<br>　若自他復造　　何由得解脫<br>　若彼善教誡　　羞恥諸過咎<br>　常頂受他言　　一切皆當學<br>　聞彼冤生怖　　慎勿於餘說<br>　彼我心命同　　若喜則無恥<br>　諸煩惱冤敵　　我獨能鬥戰<br>　若此於心中　　損壞無安隱<br>　歸命觀自在　　大悲無與等<br>　紺髮簇旋螺　　復如鬘垂下<br>　於十方剎土　　指端流乳海<br>　救地獄鬼趣　　輪回諸極苦<br>　復於善眾生　　亦尋聲救護<br>　婆雉阿修羅　　得脫彼冤害<br>　極最勝莊嚴　　世所未曾睹<br>　愚智諸有情　　瞻奉咸忻慶<br>　又復虔信禮　　妙吉祥大士<br>　所集正法藏　　能利樂世間<br>　無比大醫王　　善消諸毒難<br>　施樂及壽命　　故我今稽首<br>　無邊苦熱惱　　現廣大清泉<br>　令眾悅其心　　當除諸渴愛<br>　十方諸世界　　各現劫羅波<br>　眾生滿所求　　普現青蓮目<br>　無量諸菩薩　　稱讚身毛聳<br>　歸命文殊尊　　最勝無過上<br>　一切希有菩薩行　　結集所有諸功德<br>　自他當獲福無窮　　皆作文殊真佛子<br>　書寫此正法　　我所有微善<br>　為愍有情故　　令增長勝惠<br>　諸法從緣生　　緣謝法即滅<br>　我師大沙門　　常作如是說　</p><p class='juan'>
大乘集菩薩學論卷<span class='corr'>第</span>二十五</p>
</body></html>
