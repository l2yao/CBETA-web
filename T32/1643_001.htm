<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p><p></li><p><b>　　<A NAME="n122"></A>No. 1643</b><p class='juan'>
尼乾子問無我義經</p>
<p><span class='byline'>　　　　馬鳴菩薩集</span><br><p><span class='byline'>　　　　西天譯經三藏朝散大夫試鴻臚少卿宣梵大師賜紫沙門臣日稱等奉　詔譯</span><br><p>爾時尼乾子等。心懷異見發起疑惑。尋求往詣解大乘者所。到已作禮合掌恭敬。問無我義使除暗鈍。如佛所說為我開示。若說此身無有我者。彼最上我亦無所有。何故身中現見啼笑嬉戲忿怒我慢嫉妒兩舌等事。於有於無不能決了。唯願仁者為我除斷。解大乘者謂尼乾子言。汝先所執最上我者。決定虛妄。以何名有以何名無。於此二中都無所得。若以自身髮甲皮肉筋骨脂髓腸胃手足一切身肢。為最上我。內外尋求何有可見。時尼乾子白智者言。我以肉眼故不能見。餘有天眼彼可得見。智者曰。亦非天眼之所能見。彼非顯色亦非形色。自性空故。何有可見。尼乾子言。彼定無耶。智者曰。若說無者。云何現見。從因緣生啼笑等相。或說為有。或說為無。二皆邪妄。非其正理。尼乾子言。若有若無俱不應說。如何此身現有所住。智者曰。無有少分見所住相。尼乾子言。若無住著即同虛空。智者曰。如汝所說如虛空故。尼乾子言。若爾啼笑等相當云何遣。智者曰。於是義中而有二種。一者世俗。二者勝義。依世俗說。則有自他命者士夫補特伽羅作者受者財寶妻子親眷朋屬。如是差別。依勝義說。則無自他命者乃至朋屬等事。亦無少分差別等相。若世俗說。則有生滅善惡果報。若勝義中。則無生滅善惡果報。彼真如法自性清淨。無有煩惱無有染污亦無覺了。本來寂靜。此說是名真如自性。重明此義以偈頌曰<p class='lg'>　世俗勝義諦　　二種今當說<br>　世俗即世法　　勝義無過上<br>　有情依世俗　　增長於煩惱<br>　久處於輪回　　不了勝義法<br>　由依世俗故　　自他生遍計<br>　起分別疑惑　　而受諸苦惱<br>　彼愚癡凡夫　　長時受逼迫<br>　不修出離因　　何知解脫理<br>　愚人常依止　　世間生滅法<br>　馳流五趣中　　相續而不斷<br>　由不達勝義　　則無滅苦要<br>　展轉受輪<span class='corr'>迴</span>　　如蠶自纏縛<br>　亦如於日月　　旋轉無休息<br>　眾生三有中　　來往亦如是<br>　諸行悉無常　　剎那而遷變<br>　遠離世俗法　　當求勝義諦<br>　乃至住諸天　　及乾闥婆等<br>　不免彼無常　　此皆世俗果<br>　夜叉鬼神等　　得持明成就<br>　不免墮惡趣　　此皆世俗果<br>　帝釋轉輪王　　福報無與等<br>　不免墮傍生　　此皆世俗果<br>　人天五欲樂　　決定當棄捨<br>　於彼菩提心　　以惠常觀察<br>　自性無所著　　一切悉皆空<br>　超越所戲論　　是菩提心相<br>　非剛非柔軟　　非熱亦非冷<br>　非觸非執受　　是菩提心相<br>　非長及非短　　非圓亦非方<br>　非微細非麤　　是菩提心相<br>　非白及非紅　　非黑亦非黃<br>　非形色顯色　　是菩提心相<br>　非色非光明　　<span class='corr'>非</span>動非纏縛<br>　非住如虛空　　是菩提心相<br>　離思惟觀察　　非外道境界<br>　與般若相應　　是菩提心相<br>　無似無對待　　無等常寂靜<br>　自性本凝然　　是菩提心相<br>　如聚沫浮泡　　如幻化陽焰<br>　無我亦無常　　一切非堅固<br>　是身如坏器　　虛幻而充滿<br>　與三毒相應　　畢竟空無有<br>　如月處雲中　　剎那而不現<br>　以甚深般若　　達有為如幻<br>　眾生器世間　　一切皆如夢<br>　由自心分別　　彼心亦如夢<br>　若人依正理　　以惠而修習<br>　棄背諸障染　　速得無上道<br>　此最勝般若　　諸佛所稱讚<br>　智者善籌量　　勤求無上法<br>　離有為過失　　證真常勝德<br>　由此解脫故　　一切無染著<br>　時彼外道眾　　聞已生歡喜<br>　善觀察除疑　　得悟大乘智　</p><p class='juan'>
尼乾子問無我義經</p>
</body></html>
