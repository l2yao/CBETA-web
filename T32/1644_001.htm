<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p><p></li><p><b>　　<A NAME="n124"></A>No. 1644</b><p class='juan'>
佛說立世阿毘曇論卷第一</p>
<p><span class='byline'>　　　　陳西印度三藏真諦譯</span><br><p><b>　　<A NAME="n126"></A>地動品第一</b><p>如佛婆伽婆。及阿羅漢說。如是我聞。一時佛世尊住舍衛大城。毘舍佉優婆夷鹿子母精舍。蓮花重閣。與大比丘眾。一切阿羅漢。諸漏已盡。逮得己利。盡諸有結。心得自在。所作已辦。已捨重擔。正智解脫。唯除阿難。是時。大地震動。時富婁那彌多羅尼子。在大眾中。即從坐起。偏袒右肩。右膝著地。合掌恭敬。頂禮佛足。而白佛言。世尊。何因何緣。大地震動。佛告富婁那比丘。汝今一心諦聽。善思念之。我當為汝分別解脫。有二因緣。令大地動。何者為二。比丘。是地界住水界上。是水界住風界上。是風界住於空中。比丘有時大風吹動水界。水界動時。即動地界。是一因緣。故大地動。比丘。復有大神通威德諸天。若欲震動大地。即能令動。若諸比丘有大神通。及大威德。觀地相令小。水相令大。欲令地動。亦能震動。是名第二因緣。故令地動。爾時世尊欲重宣此義。而說偈言<p class='lg'>　水界為風動　　地動由水動<br>　是一因緣動　　是實名所說<br>　諸天及比丘　　大威神能動<br>　是二因緣動　　調伏惡人說　</p><p>爾時世尊復告富樓那彌多羅尼子。有風名鞞嵐婆。比風常吹。俱動不息。風力上昇。有風下吹。有風傍動。是風平等圓轉相持。厚九億六萬由旬。廣十二億三千四百五十由旬。周迴三十六億一萬三百五十由旬。此風上際。即是水界。此水上下。悉皆平等停止安住。無有散溢。厚四億八萬由旬。廣十二億三千四百五十由旬。周迴三十六億一萬三百五十由旬。此水上際。即是地界。上下邊際。悉皆平等安住不動。厚二億四萬由旬。廣十二億三千四百五十由旬。周迴三十六億一萬三百五十由旬。如是佛世尊說。比丘。有大地獄。名曰黑闇。各各世界外邊悉有皆無覆蓋。此中眾生自舉其手。眼不能見。雖復日月具大威神。所有光明。不照彼色。佛說。如是黑闇地獄。住在何處。兩兩世界鐵輪外邊。名曰界外。是寒地獄。一名頞浮陀。二名涅浮陀。三名阿波波。四名阿吒吒。五名嚘吼吼。六名鬱波縷。七名拘物頭。八名蘇健陀固。九名分陀利固。十名波頭摩。佛告富婁那等比丘。如摩伽陀國量十婆訶摩一婆訶二十佉利。如是量麻。聚在一處。設有一人。滿一百年。來除一麻。比丘。如是麻聚。猶尚易盡。而我未說頞浮陀地獄壽命窮盡。比丘。十倍頞浮陀地獄。是涅浮陀壽量。十倍涅浮陀地獄。是阿波波壽量。乃至波頭摩地獄。亦復如是。比丘。是瞿伽離比丘。於舍利弗目揵連所生。不信惡心。由是心故。墮波頭摩地獄。爾時世尊。而說偈言<p class='lg'>　夫人處世間　　斧在口中生<br>　斯由作惡言　　以是自斬身<br>　應呵而讚嘆　　應讚而呵罵<br>　口過故得衰　　衰故不受樂<br>　若己舍失財　　盡物及自身<br>　其人罪尚輕　　若於修伽陀<br>　生惡不信心　　是罪重於彼<br>　百千涅浮陀　　頞浮陀三億<br>　六萬及五千　　若誹謗聖人<br>　作惡語惡心　　如量墮地獄<br>　瞿伽離比丘　　墮波頭摩獄<br>　誹謗大聲聞　　舍利及目連　</p><p>彼中眾生傍行作向上想。猶如守宮。鐵輪外邊。琝@傍行。是其身量如頞多大。因冷風觸。其身圻破。譬如熟瓜。如竹[<a href='javascript:showpic("../fontimg/026240.gif")'>竺-二+韋</a>]林被大火燒。爆聲吒吒。如是眾生被寒風觸。骨破。爆聲吒吒遠徹。因是聲故。互得相知。有諸眾生。此中受生。或時去來更相逢觸。因此觸故。互得相知。有諸眾生。此中受生。是時諸佛世尊出現於世。是時大光過於諸天大威神力。遍照彼中。因此光明。互得相見。作是思惟。有諸眾生。此中受生。若有眾生。於此間死。多往生此。寒冰地獄。在鐵輪外。若餘世界。有眾生死。往生寒冰地獄。多彼世界鐵輪外生。兩界中間。其最狹處。八萬由旬。在下無底。向上無覆。其最廣處。十六萬由旬<p>爾時淨命阿難在大眾中。即從座起。偏袒右肩。右膝著地。合掌恭敬。頂禮佛足。而白佛言。世尊。我從世尊。聞是法句。我從世尊口。受持此正義。過去有佛。名曰尸棄。時有弟子。大神通第一。名曰阿毘吼。是比丘坐在第四禪梵處。以一指光。照一千世界。一音說法。一千世界。俱解正義。世尊。諸佛弟子。威神尚爾。諸佛如來。其量云何。阿難問已。時佛答言。阿難。此阿毘吼比丘。是弟子位。諸佛世尊如此之處。不可思量<p>第二。淨命阿難復白佛言。世尊。我從佛口。聞是法句。我從世尊。受持如是正義。過去有佛。名曰尸棄。時有弟子。神通第一。名曰阿毘吼。是比丘坐在四禪梵處。以一指光。照一千世界。一音說法。一千世界。俱解正義。世尊。諸佛弟子。威神尚爾。諸佛如來。其量云何。阿難問已。時佛答言。阿難。此阿毘吼比丘。是弟子位。諸佛世尊。如此之處。不可思量。乃至第三。亦如是答。第四問已。佛告阿難。若一日月所圍繞處。名一世界。從一至千。此中有千日月。千須彌山王。千四大天王。千忉利天。千夜摩天。千兜率陀天。千化樂天。千他化自在天。千梵輔天。千梵眾天。此處大梵王。為一千世界主。王領自在。不係屬他。知成他事。初禪上上品。故得自在。大梵天王。住於是處。得稱第一。阿難。是梵領處。有四千大洲。四千大樹。四千大龍宮。四千金翅鳥王住處。七千大河。九千大山。八千大林。八千大地獄。一千閻羅王地獄。二千大海。十六千地獄園。是名小千世界。又更千倍。是名中千世界。又更千倍。是名大千世界。阿難。若如來作意欲照欲說。是大千世界。光照遍滿。所說法句。一切俱解。若復欲過大千世界。隨如來意。是中眾生。莫不見聞放光說法。阿難。若如來欲放光說法。坐阿迦尼吒天梵處。若大千。若過大千。光照遍滿。以八分梵聲。說法句義。遍得領解。阿難。是如來光明。及說法音聲。無有眾生不見不聞。是時無有眾生不具根者。阿難。如來在阿迦尼吒天上。說此音聲。宣此名句<p class='lg'>　汝等受佛教　　起恭敬正勤<br>　觀修於中住　　出離三有難<br>　除滅死王軍　　如象破葦舍<br>　若佛法律中　　住於不放逸<br>　是人捨生死　　乃至盡苦際　</p><p>爾時阿難即從座起。偏袒右肩。右膝著地。合掌恭敬。頂禮佛足。而白佛言。世尊。我今希有利養。我今善得希有之利。我得大師具足神通廣大威德。是時淨命名曰優陀夷。在大眾中。去佛不遠。時優陀夷比丘語阿難言。若汝大師具諸威德大神通。汝何所得。是時世尊告優陀夷比丘。汝莫作意違阿難心。若我前不記阿難。今生得阿羅漢果。因此信心。所生業報。當三十六過。作他化自在天王。乃至三十六過。作忉利天主。何況轉輪聖王。剎利王種。受灌頂職。乃至四天下王。優陀夷。阿難比丘。吾於往昔。已為授記。我說欲界之中。眾生最多。依水生多。於地生少。其地生者。畜生道多。人道復少。人道之中。破戒者多。持戒者少。持戒之中。凡夫者多。聖弟子少。聖弟子中。有學者多。無學者少。無學之中。時解脫多。非時解脫少。如是非時解脫阿羅漢。世間難得。我記阿難應得是處。有諸外道。作如是說。是大地界。琤h不息。是言應答。此事不然。若實爾者。如人擲前。物應落後。又諸外道作如是說。是大地界。睄Y向下。是言應答。此事不然。若實爾者。如向上擲。應不至地。又諸外道作如是說。日月星辰。琣矰ㄡ鴃C大地自轉。疑是天迴。是言應答。此事不然。若如是者。射不至堋。又諸外道作如是說。大地痧B。隨風來去。應如是答。此事不然。若實爾者。地琩眥吽C若不爾者。地作何相。地住不動。如是義者。諸佛世尊已說。如是我聞<p><b>　　<A NAME="n127"></A>南剡浮提品第二</b><p>佛說比丘。有樹。名曰剡浮。因樹立名。名是洲地。曰剡浮提。此樹生剡浮提地北邊。在泥民陀羅河南岸。是樹株本。正洲中央。從樹株中央。取東西角。並一千由旬。是樹生長。具足形容可愛。枝葉相覆。密厚多葉。久住不凋。一切風雨不能侵入。比丘。譬如裝花鬘師。裝飾花鬘及耳上莊嚴。其樹形相可愛如是。上如華蓋。次第相覆。高百由旬下本洪直。都無瘤節。五十由旬方有枝條。樹身徑刺。廣五由旬。圍十五由旬。其一一枝。橫出五十由旬。間中[<a href='javascript:showpic("../fontimg/000262.gif")'>一/旦</a>]度一百由旬。周迴三百由旬。其果熟時。甘美無比。如細蜂蜜。味甜難厭。果味如是。果大如盆。其核大小。猶如世間剡浮子核。其上有鳥形。如大殿獼猴之形。知六十歲大象。是兩鳥獸畯麂銋瞗C東枝有子。多落剡浮提地。少落水者。西枝果子。多落剡浮提地。少落水者。南枝果子。並落剡浮提地。北枝果子。悉落河中。為魚所食。樹根悉是金砂所覆。當春雨時。下不漏濕。夏則不熱。冬無風寒。有乾闥婆。及藥叉神。依樹下住。如是之事。云何知耶。昔王舍城有兩比丘。具神通力。共為朋友。從佛口。聞剡浮樹相如此。是二比丘互相謂言。我等當往看彼剡浮。各云我去。遂至樹所。見樹果熟。墮地自破。其一比丘從其蔕孔。授手至臂。其最長指。猶不至核。牽手而出。為果所染。手臂皆赤。猶如世間貴赤栴檀汁所染污。其果香氣能染人心。是時比丘鼻嗅果香。第二比丘問言。汝欲食不。長老。我不樂食。是事希有。不可思議。是離欲結。最為廣大。何以故。若人未離欲嗅如是香。即生心氣。乃發顛狂。有諸離欲外人。若嗅此香。退失離欲之地。是二比丘。還王舍城。說如上事。時有一人。名曰長脛。本是王種。姓拘利氏。宿業果報所得神通。是人有此威神相貌。若行水中。前腳未沒。後腳已移。若行草上。草雖未靡。便得移步。若行樹葉。樹葉未低。後足已度。鞋履踐處。並不為難。是長脛人從佛所聞。是剡浮樹。如此如此。即白佛言。世尊。我今若行至剡浮樹不。答云得至。是人頂禮佛足。右繞三匝。面正向北。發此而去。行度諸山。一名小黑山。二名大黑山。三名多[<a href='javascript:showpic("../fontimg/072352.gif")'>犛-未+牙</a>]牛山。四名日光山。五名銀山。六名香水山。七名金邊山。是人登金邊山頂。轉面向北。聳身遠望。唯見黑暗怖畏而反。佛問汝至剡浮樹不。答言不至。佛問汝何所見。是人答曰。唯睹黑暗。佛言。此黑暗色。即剡浮樹。是人重禮佛足。右遶三匝。更向北行。重度七山。一名周羅迦囉第二摩呵迦羅第三瞿漢山第四首羅山。第五稽羅山。第六乾陀山。第七修跋姖山。又渡六大國土。一名鳩留國。二名高臘鞞。三名毘提訶。四名摩訶毘提訶。五名鬱多羅曼陀。六名沙熙摩羅野。是名六大國土。又度七大樹林。林間有河。度是七河。又度阿摩羅林。及訶梨勒林。乃至剡浮提樹南枝。從南枝上。行至樹北枝。是人俯窺見下水相。與常水異。最澄最清。向底洞澈。都無障翳。是人觀已。作是思惟。我之神通。今於此處。得成就不。因腳履水。手攀樹枝。是腳至水。如石即沒。於此神通。不得成就。云何如此是水。最輕最細。若以彼水。投此澗水。如蘇如油。浮在水上。若以此水。投於彼水。即沈如石。是人從剡浮樹。取一果子。還王舍城。奉上世尊。佛受此果。破為多片。施諸大眾。果汁染於佛手。爾時佛以此手擊於山石。至今赤色如昔不異。濕亦不燥。掌跡分明。因昔分果為片片故。因名此石。為片片巖。是時佛化優婁頻螺迦葉。取此剡浮提樹子。送與迦葉。迦葉。汝食是果。迦葉問佛。大瞿曇沙門。那得是果。佛語迦葉。是樹名曰剡浮。此果從彼樹得。迦葉曰。我不能食是果子。沙門但取自食。時諸天神又送剡浮樹子。供養於佛。或在舍衛若王舍城迦毘羅衛國等。佛得受已。分施大眾。復餘比丘住剡浮所。還此土說。目連比丘亦曾住彼還此。次第為比丘說。以是因緣。此事可知<p><b>　　<A NAME="n128"></A>六大國品第三</b><p>是剡浮樹外有二林。形如半月。圍繞此樹。其內有林。名呵梨勒。外名阿摩勒。阿摩勒果。是子熟時。其味最美。不辛不苦如細蜂蜜。果形大小。如二斛器。其核如自性阿摩勒核。呵梨勒果。是子熟時。其味最美。不辛不苦。如細蜂蜜。果形大小。兩倍於前。核亦如是。阿摩勒林南。復有七林。七河相間。其最北林。名曰菴羅。次名剡浮。三名娑羅。四名多羅。五名人林。六名石榴林。七名劫畢他林。如是諸果。其子熟時。不辛不苦。甜如蜂蜜。是人林中果形似人。如剡浮提勝人王種。其姓拘梨。若男十六歲。女十五歲。莊嚴具足。狀如行嫁。是人林果可愛如是。其子蔕形。如人頭髻。未離欲者。見此果子。便生愛心。諸外道等有離欲人。若見此果。退失禪定。欲心還生。其子熟時。唯鳥競食。鳥食之餘。殘落在地。如尸陀林。甚可厭惡。諸退定者。見是相已。深生厭離。還得本定。是二林廣五十由旬。東西達海。其一一河。廣五十由旬。東西達海。林河相次。互相間錯剡浮提地。林河所覆。七百由旬。其劫畢他林南有六大國。其最南國名曰高流。次名俱臘婆。三名毘提訶。四名摩訶毘提訶。五名鬱多羅曼陀。極北名捨喜摩羅耶。是六國內。人皆貞善。持十善法。自不殺生。不教他殺。其獸將死。自至人所。既自死已。乃噉其肉。是處[<a href='javascript:showpic("../fontimg/072352.gif")'>犛-未+牙</a>]牛。其數最多。以其髦尾用覆屋舍。其地生麥。不須耕墾。是麥成粒。無有糠[<a href='javascript:showpic("../fontimg/027150.gif")'>米*會</a>]。是其國人磨蒸為飯。而是麥飯氣味甘美。如細蜂蜜。云何知耶。過去久遠有王出家。其王夫人亦得出家。國師婆羅門亦隨出家。既出家已。各相捨離。入山學道。是王夫人有時月水。月水淨時。往至王所。與王相見。即白王言。大王我今有月水。古昔之人尊重兒息。王欲棄捨不從妃意。思惟事重。復恐不可。遂共和合。乃有大福德子。男女二人俱時託胎。捨王而去。既經時節。其後腹大。從諸村落。次到郡縣。乃至諸州。人人訶罵云。此女人都無道心。出家破戒。妃聞是語。深生愧悔。是時國師大婆羅門已成仙人。得五神通。隨一山林。依止而住。爾時王妃聞婆羅門在彼山住。仍往尋覓。既見師已。乃問妃言。是娠誰作。妃即答言。是王所為。爾時仙人憶王昔恩。仍於別處。為起葉屋。即語王妃。汝止是中。我今當採樹根果子以相供贍。太妃依語。仍住其中。於是仙人。如法採拾樹根果子。供給是妃。妃懷孕月滿。遂產二子。一男一女至斷乳已。驅斥是妃。汝今遠去。我當隨得根果養飴二兒。妃棄二子。依語而去。仙人隨得根果。養育此兒。兩兒稍大。已至識地。是時仙人以生熟雜果。試與二兒。於是二兒自能分別。熟者即噉。生者便棄。仙人作是思惟。是兒身已長大。心至識地。能分別果生熟差別。我令當住何處國土。豐樂安隱以置立之。以五通故。見是麥地。即以神力攜二小兒。飛空而往。安置是地。教是兒言。此草名麥。爾時仙人即自刈取。磨以為食。種種教示。汝等從今當依此法以為資糧。汝住此中。莫生愁惱。我當數數來看視汝。是兩小兒乃住其中。仙人後時數往瞻視。是二小兒隨年月長。男女二根各皆成就。遂為夫妻。子孫生長。分成六國。爾時大王既學道已。捨於人身。往生天上。捨上天身。還受人身。受人身已。依佛所說無上正法。出家學道。至得無礙六種神通。以六通故。觀自宿命。見六大國。作是思惟。是六大國皆我子孫。為怜愍是六國人故。往彼乞食。得麥飯還。不問諸比丘前食。而獨自食時。諸比丘稱此比丘名。而大罵辱。汝長老。大慳嫉妒。咄汝惡人得是麥飯。不問諸比丘。而獨自食。比丘答言。我今不為嫉妒。而不布施汝等。何以故。如是飲食。未離欲人則不得食。時是比丘三過洗缽。再過棄之。以最後汁。取其少分。施諸比丘。是剡浮提無有一味等此味者。於是比丘為諸比丘說此食味次第因緣。彼六大國本我子孫。是故利益彼國人故。往彼乞食。有餘比丘往彼乞食。大目揵連亦往乞食。佛世尊為諸比丘說是六國次第因緣。是故得知六大國事。六大國品究竟<p><b>　　<A NAME="n129"></A>夜叉神品第四</b><p>時剡浮提中有兩眾山。琲e之南名娑多耆利山。琲e之北名醯摩跋多山。娑多耆利山中是山最大。一名薩闍。二名頻訶。三名末車。四名遏車婆。五名間訶耆利。六名波梨耶多羅。醯摩跋多山中是山最大。一名周羅迦羅。二名摩訶迦三名瞿訶那。四名修羅婆計。五名雞羅。六名乾馱摩馱。七名修槃那般沙。若一切神住河南山者。皆名婆多耆利神。若在河北山者。皆名醯摩跋多神。是婆多耆利神。領河南一切諸神。故名為王。是醯摩跋多神。領河北一切諸神。故名為王。云何知耶。有一神王。名醯摩槃。住醯摩跋多山。是神王最長老大年至極位。重疾困苦。是神臨死。其有太子。名醯摩跋多。呼來教示。即語子言。阿父。我已得聞。從昔夜叉神最為長老。見過去佛。曾值迦葉佛。聞說釋迦牟尼佛將應出世。如我見相及我所見因緣。是釋迦佛不久應下。阿父。若我中間捨命不及佛者。汝決應往令得見佛。若汝見佛決大利益。太子問曰。云何令我知佛出世。父答子言。汝屋舍中未曾有寶而出現者。當知是時如來出世。復有神王。名娑多耆利。住摩伽陀國界中。汝當與彼共作朋友。同立誓願。我之與汝所住之處。若見希有奇寶現者。莫不相報。是時父王教其子已。即便捨命。是時太子供養父尸。憶持尊重父之遺囑因是度河往覓娑多耆利神王。至神所已。對面語言。共相和敬。同坐一處。醯摩跋多神語娑多耆利王言。府君。我父臨死說如上言。因即過世。是故我今語汝是事。若屋室中非常寶現。決須相報。娑多耆利答如是如是。於是二人既立誓已。各還所住。後時醯摩跋多王宅有奇寶現。蓮花千葉。大如車輪。黃金為葉。眾寶為莖。時有一神。見是蓮花。馳往白王。王今知不。是寶瑰異。世未曾有。今已出現。千葉蓮花。大如車輪。黃金為葉。眾寶為莖。此是天物。願王往觀。是時神王聞是言已。即往池所。見是蓮花。具足千葉。大如車輪。眾寶所成。莊嚴奇特。見是事已。心生驚怪。身毛皆豎。自下池中。恭敬合掌。頂禮三過。旋遶三匝。作是思惟。我於昔時。曾值善友。而教我言。汝所住處。若有奇寶。當遣報我。因遣使者。往報娑多耆利神王曰。府君。我今住處。希有之寶。今已出現。具說寶相。汝今當來共我觀視。是時世尊已出於世。正法已說。一向寂靜。今至涅槃。往向菩提。修伽陀所教。是時娑多耆利王覺憶此事。作是思惟。我昔曾有善友來報我言。汝所住處。諸佛世尊於中得道。若佛已出。汝應報我。是其所欲。故我應報。娑多耆利王即遣使往。謂是王言。府君。若一蓮花。作何利益。若百若千。亦何利益。我國土中未曾有寶。今已出現何者名寶。謂多陀阿伽度阿羅訶三藐三佛陀今已出世。汝今應來共事此寶。醯摩跋多九月十五。是布薩時。有五百神。共相圍遶。取諸蓮花。面向南行。履空而去。往娑多耆利王所。彼王又將五百神眾。共相圍遶。來迎是王於琲e南邊。共相聚集。既相見已。醯摩跋多王說偈。問彼神曰<p class='lg'>　今十五淨日　　四王來集時<br>　我等事何師　　汝信阿羅訶　</p><p>爾時娑多耆利王。說偈答曰<p class='lg'>　是時佛世尊　　住摩伽陀城<br>　為滅一切苦　　說法一切智<br>　諸苦及苦集　　苦滅不更生<br>　八分苦滅道　　無惱向涅槃<br>　是故汝及我　　當往事是人<br>　一切無能比　　是我信羅訶　</p><p>爾時醯摩跋多。聞是偈已。心大驚怖。身毛皆豎。懷疑未信。三過辯定。府君。汝今說世尊出世。答曰。府君。我說佛寶出世。第二第三。問答亦爾。是時北山神王。即時如力思度諸佛行住威儀境界四法。問南山神王。說偈問曰<p class='lg'>　佛心於眾生　　善得安立不<br>　憎愛二思惟　　已得滅盡不　</p><p>爾時南山神王。以偈答曰<p class='lg'>　佛心於眾生　　真實得安立<br>　憎愛兩思惟　　滅盡永無餘　</p><p>北山神王。重偈問曰<p class='lg'>　佛有妄語不　　無惱他言不<br>　無離間語不　　有無義語不　</p><p>南山神王。以偈答曰<p class='lg'>　佛不說妄語　　亦無苦澀語<br>　不說離間語　　說如量義語　</p><p>北山神王重說偈問曰<p class='lg'>　佛無盜他不　　不損他命不<br>　遠離放逸不　　不損禪定不　</p><p>南山神王。說偈答曰<p class='lg'>　佛不盜他財　　是故護他命<br>　遠離諸放逸　　不損深禪定　</p><p>北山神王。又偈問曰<p class='lg'>　佛無著愛欲　　心淨無濁不<br>　已過無明流　　得淨法眼不　</p><p>南山神王。答曰<p class='lg'>　不著於欲塵　　心地最清淨<br>　已過於無明　　於法得淨眼　</p><p>北山神王。又問曰<p class='lg'>　佛明具足不　　法足清淨不<br>　四流已絕不　　後生已盡不　</p><p>南山神王。又答曰<p class='lg'>　佛明已具足　　法足久清淨<br>　四流已斷滅　　是故無後生　</p><p>爾時北山神王聞已。心生歡喜。說偈讚歎<p class='lg'>　智者意成就　　一切事已辦<br>　及身口清淨　　讚歎具明足　</p><p>南山神王。心口歡喜。說偈讚曰<p class='lg'>　佛心寂清淨　　身口能利他<br>　十力無與等　　今隨喜汝讚<br>　智者心成就　　及與身口業<br>　具足明法足　　即共汝往觀<br>　今十五布薩　　四王遊巡時<br>　心解脫無著　　我共汝禮拜　</p><p>爾時世尊。住王舍城。匿瞿提樹下。是二神王千神圍遶。往詣佛所。至佛所已。偏袒右肩。右膝著地。合掌恭敬。頂禮佛足。卻坐一面。時北山王。以偈問曰<p class='lg'>　能說亦能行　　度流永無漏<br>　獨步如師子　　佛不染世法<br>　度一切法岸　　慇懃故來問<br>　眾生生何處　　數數習有處<br>　執持是何物　　何處而受苦　</p><p>爾時世尊。以偈答醯摩跋多神王曰<p class='lg'>　眾生生六處　　數數習六處<br>　執持六種法　　六處受苦惱　</p><p>北山神王。重偈問佛<p class='lg'>　是取名何取　　而令眾生苦<br>　願答出離問　　云何解脫苦　</p><p>爾時世尊。以偈答醯摩跋多神王曰<p class='lg'>　世間有五塵　　我說心第六<br>　於中離欲著　　解脫如是苦<br>　眾生得出離　　已說如理量<br>　汝今既有問　　是故答出離　</p><p>北山神王。重偈問佛<p class='lg'>　誰能度駛流　　日夜無疲極<br>　無底亦無攀　　深處誰不沈　</p><p>爾時世尊。以偈答醯摩跋多神王曰<p class='lg'>　常持清淨戒　　精進不散心<br>　思擇內正念　　由智度難度<br>　欲想無有欲　　伏滅色繫縛<br>　永滅有喜愛　　是人終不沈　</p><p>爾時南北二山王。同時說偈。以讚佛曰<p class='lg'>　我等今善見　　善來今善明<br>　我等見正覺　　演說甘露道<br>　名無滅失見實義　　常樂問難無所著<br>　窮智慧際悉解脫　　行於聖路大仙人<br>　千餘夜叉眾　　名聞有威神<br>　一切歸依佛　　是我無上師　</p><p>是三夜叉三角而坐。是故至今路名菱角。是時世尊住於樹下。是故此樹名瞿匿曇瞿提。因此二夜叉事。故知南北二山。夜叉神品究竟<p class='juan'>
立世阿毘曇論卷第一</p>
</body></html>
