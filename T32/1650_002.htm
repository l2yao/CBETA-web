<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p class='juan'>
辟支佛因緣論卷下</p>
<p><span class='byline'>　　　　失譯人名今附秦錄</span><br><p>王舍城大長者悟辟支佛緣<p>波羅奈國王月出悟辟支佛緣<p>拘舍彌國王大帝悟辟支佛緣<p>拘舍彌國王悟辟支佛緣<p>波羅奈國王親軍悟辟支佛緣<p>轉輪聖王最小子悟辟支佛緣<p><b>　　<A NAME="n454"></A>王舍城大長者悟辟支佛緣</b><p class='lg'>　譬如稠林中　　欲挽大樹出<br>　枝柯相妨礙　　求出將無由<br>　在家如稠林　　眾務如枝柯<br>　雖欲求出要　　縛著永無因<br>　靜處於林野　　觀境修其心<br>　解脫眾緣務　　離諸所親愛<br>　修於獨一行　　如犀角無二<br>　先師相傳授　　我得聞斯事　</p><p>昔有辟支佛。於過去五佛所畯袙捄翩C為優婆塞樂著家事。雖睹諸佛不求出家。然其專心持在家戒。無有毀犯。善根漸增。於迦葉佛所出家學道。樂修頭陀六物具足。厭惡於欲。於彼命終得生天宮。從天壽盡。生王舍城大長者家。此長者家財富無量倉庫盈溢。以漸長大遂至盛年。父命終後從意快樂。如毘沙門子那羅究伏羅。在己家中樂諸緣務。生育男女各三十人。庫藏僕從其數甚眾。男女婚娶其事眾多。但營目前忘所修法。為緣務所縛。不捨家業於僕從所聞諸親戚多有死喪。女某甲舍既遭喪禍又失業。焉廣聞如是喪失之聲。愁毒懊惱。如似百箭一時入心。亦聞美善可愛之語。家之估客大獲珍寶。安隱還歸。其子某甲產生男兒。又聞已女生於福子。復生歡喜。聞向衰利。憂喜交集。猶如作伎所旋之輪。與一親友至園苑中。適行遊觀到一林間。見有一人斫於大樹。枝柯條葉繁美茂盛。使多象挽不能令出。斫一小樹無諸枝柯。一人獨挽都無滯礙。即挽出林。見斯事已。即自思惟而作是言。我於今者得見因緣。即說偈言<p class='lg'>　我見伐大樹　　枝葉極繁多<br>　稠林相鉤掛　　無由可得出<br>　世間亦如是　　男女諸眷屬<br>　愛憎繫縛心　　於生死稠林<br>　不可得解脫　　小樹無枝柯<br>　稠林不能礙　　觀彼覺悟我<br>　斷絕於親愛　　於生死稠林<br>　自然得解脫　</p><p>即於彼處得辟支佛道。時彼親友即語之言。日已向暮可共還家。答親友言。汝自歸家。我向家因今以斷竟。親友問言汝云何斷。答言。我昔由愛故著居家。今我已斷如此愛業。人所愛著妻子眷屬。小子稚孫恩愛憍恣。若見父時。弄聲不了。疾走攀緣。戀著此事故生愛著。我於妻子及以眷屬。如此之事愛心永息。我本在家營理眾務。或出或入。或言與彼。或言取此。或言應作。或言不應作。如此之事我今已斷。已捨欲樂。獲解脫樂。伐愛樹根。閉諸趣門。滅大闇障。我於赤子反似怨家等無有異。今我如是。云何而當復還家耶。時其親友即還家中語其男女。男女大小聞其不來。悉往就看。眷屬既至。但見其父。沙門法服飛昇虛空。男女白言。今以何事厭惡眷屬。處虛空中。即說上偈。以答男女<p>既說偈已。即時飛至雪山之中。與諸辟支佛。共集會已。還來到本得道園中。捨身涅槃。時其眷屬為造塔廟。時人因名為多子塔。凡諸智人善根成熟。以少因緣便得開悟<p><b>　　<A NAME="n455"></A>波羅奈國王月出悟辟支佛緣</b><p class='lg'>　妻子親友財　　生死中過患<br>　處林寂解脫　　猶如犀一角<br>　從善逝所聞　　傳至於我師<br>　我復從師聞　　今當演說之　</p><p>昔有辟支佛。於迦葉佛所。萬二千歲修行梵行。畯蚹埶d慈悲眾生。乃至微戒不曾毀犯。命終生天。彼天命終。下生人間波羅奈國國王之家。月出時生因名月出。以漸長大立為太子。其父王崩紹繼王位。以宿善力作正法王治國。遣輔相子典領小國以女妻之。此輔相子勇力絕倫。多有眷屬。自恃憍豪越逸過度。時國王子。以輔相子是姊妹夫。極成親昵。因其私屏閑宴之處。陰遘讒計語王子言。爾之叔父兄弟眷屬其數甚多。而世人多用婦語。爾之父王一旦傾覆。爾之諸母或生讒諂。自用其子以此推之汝父王位必不至汝。曼王未覺宜早圖之。夫王位者天下之尊。極樂之處與天無異。一切世人無不信伏。若為國主以法治國。命終之後必得生天。譬如美肉眾皆嗜之。王位亦爾。無不貪者。即說偈言<p class='lg'>　譬如水未至　　宜務造橋梁<br>　瀑流若卒至　　不得有所為<br>　王位亦如是　　宜應先圖之<br>　擒獲在汝手　　爾乃可自安<br>　兄弟更相嫉　　後求甚不易<br>　王子思惟言　　如此親友者<br>　將欲陷墜我　　如灰覆熾火<br>　現在既無樂　　來世獲大苦　</p><p>爾時王子具以上事。往白父王。王聞子語。顰蹙怒眼目如赤銅。王當是時。敕語使言。曼其未泄。急追將來。時王子聞輔相子來。即便出迎。既相見已。尋時遇患。使還白王言。王子病極成痿篤。王聞是事即自出看。既睹其子所患困篤。命在危惙。四大苦痛。見此事已。便自思惟。此王位者。甚為大惡。然彼輔相父子。陰教我子。悖逆天常。欲為不軌。而我王位非彼能得。我子今者。患苦垂命。一切世人皆生貪嫉。以此而言。當知王位惡鄙弊處。何故鄙弊。以王位故捨其善行。為王位故害父及祖。為親厚者。作大過惡。捨於慚愧能使憍逸。為少樂故不畏後世。即說偈言<p class='lg'>　如蛾投熾火　　貪國盲亦爾<br>　深著於得失　　作以及不作<br>　沒國事淤泥　　不得寂定處<br>　作是思惟時　　身行極清淨<br>　逮得厭惡心　　即獲辟支佛　</p><p>復有師云。此王見兒患已。即便還宮。有一鄰國親厚之王。為賊所逼。即遣使來求索援助。此王聞已。尋將兵眾往救彼王。既到彼國連兵交刃。極相殺害。乃至婦人胎中。小兒剝而殺之。王見斯事。深於王位生於厭惡。即說偈言<p class='lg'>　貪國微小樂　　沒溺欲泥中<br>　欲忿既增長　　鬥戰生是非<br>　以貪財利故　　互共相殺害<br>　不求勝解脫　　盡滅於王位<br>　如大熾火中　　飛蛾投而死<br>　怪哉生死中　　所作事顛倒<br>　極作劬勞業　　返獲其苦殃<br>　如彼高山巔　　崖傍有蜜蜂<br>　愚人貪少味　　不覺墮墜苦<br>　如是自思惟　　即得辟支佛　</p><p>即告子言。汝能不用惡人之言。無勃逆意。汝若治國必以正法。我今以國付囑於汝。吾將欲去。子及輔相一切眷屬。聞王此語。悉皆懊惱涕泣流淚。合掌白王。不審大王。欲何處去。爾時父王踊身虛空。在日出山上。說如上偈。著沙門服。作十八種變。國人見者無不歡喜。譬如調馬若見鞭影即便調順。智人亦爾。見他受苦心即調順<p><b>　　<A NAME="n456"></A>拘舍彌國王大帝悟辟支佛緣</b><p class='lg'>　父母及妻子　　穀帛財寶等<br>　智者深觀察　　暫過如客舍<br>　棄捨於愛欲　　獨行如犀角<br>　我昔從諸師　　傳授聞此事　</p><p>昔有曾於迦葉佛所作比丘。智慧聰敏柔和忍辱。於日日中。常觀諸法真實體性。所謂觀陰苦空無常無我。猶如芭蕉熱時之炎。如幻如夢如水泡沫。能善觀察自修其心。命終生天。於天壽盡下生拘舍彌城。為國王子。名曰大帝。其父王崩。承嗣先業紹繼王位。如劫初諸王。善修戒行正法治國。爾時城中有大長者。財富無量。與大帝王。少為親舊。極相厚昵。彼大長者身嬰重病。王聞其疾躬自往問。見長者病形容萎悴。王心不樂低頭愁慘。時彼長者以七寶缽盛滿中金。用奉獻王。王言長者。汝今疾苦極困篤耶。長者對曰。願王顧視聽我所說<p class='lg'>　我家大巨富　　猶如毘沙門<br>　愛語及財寶　　多集親友眾<br>　妻子與眷屬　　僮僕諸走使<br>　我皆恣所欲　　待遇極豐厚<br>　今我死時至　　無一為我伴<br>　王即慰勞言　　此語極真實<br>　汝子與諸親　　財寶眾庫藏<br>　及我勇健力　　象馬車步兵<br>　雖有如是等　　無能救拔者<br>　我等諸親友　　見汝遇苦患<br>　但有慰喻言　　憂愁流涕淚<br>　及汝命將絕　　無能救濟者<br>　唯當自持汝　　由來所作善<br>　王諦觀其病　　心如得禪者<br>　深悟諸苦患　　眾生決定有<br>　一切有生類　　必為病所趣<br>　病常惱患人　　無有哀愍心<br>　一切世間人　　決定入死道<br>　都不生厭畏　　言此我妻子<br>　彼是我親屬　　此是我財賄<br>　彼親厚於我　　我親友於彼<br>　意為癡所病　　橫作如是想<br>　火災患在前　　愚盲而不睹<br>　上來諸所親　　無能拔濟者<br>　於此正思惟　　即獲辟支佛　</p><p>王之所親內外眷屬。見王得道絕棄世事。為愛別離火之所燒燃。生大惱熱。時辟支佛身昇虛空。作十八種變。說如上偈<p>復有說云。此王為王子時。入園苑中。見諸盲者更互相捉。聞王子出。謂有飲食。在於道側。不見道路。墮大深坑。有即死者。有頭破者。手腳折者。身體碎壞。爾時王子見是眾苦。厭患思惟。而作是言。此覺悟我。如是盲人亦曾富貴。由縱逸故今得是苦。我於今者睹是事已。宜好撿行。不應放逸。即說偈言<p class='lg'>　譬火燒金鬘　　而用為首飾<br>　金鬘雖珍妙　　熾火終成害<br>　王位亦如是　　當慎莫放逸<br>　此盲覺悟我　　不宜自寬縱<br>　因此王位故　　身起大憍慢<br>　威迫國人民　　皆令生苦惱<br>　後自受苦時　　苦劇百千倍<br>　目睹他受苦　　云何能自安<br>　此即是我師　　示我眾苦患<br>　作此思惟時　　即獲辟支佛　</p><p>爾時王子。大賜盲者錢財珍寶。沙門法服身昇虛空。現諸神變。語諸親言。而我今者。不以瞋恚怖畏憂愁故。不嫌汝等故。我捨親愛國土人民。都無怨親錢財寶物。如上說偈<p><b>　　<A NAME="n457"></A>拘舍彌國王悟辟支佛緣</b><p class='lg'>　戲笑眾樂具　　棄捨如涕唾<br>　忍樂於出離　　斷滅於諸苦<br>　能盡貪愛癡　　其心得解脫<br>　由得解脫故　　獨一如犀角<br>　曾從先師所　　得聞如是事　</p><p>昔有辟支佛。於過去佛所修諸善根。於最後身生拘舍彌國。為拘舍彌王。其國土內有大災變。大旱惡風五星倒錯。王召太史占相之徒。說偈問言<p class='lg'>　何緣有是災　　大旱不降雨<br>　虛空無雲翳　　觀日無威光<br>　食肉諸惡鳥　　烏鷲及鴟梟<br>　迥翔虛空中　　見者生恐怖<br>　咸言如是災　　是誰之所作<br>　能使諸妖異　　怪變乃如是　</p><p>爾時太史即答王言。隨我所知今當為說。如我意者。一切國民必有逼迫苦惱之事。王復問言。當以何方禳此災患。太史白言。王若欲令國安隱者。當隨我語。即說偈言<p class='lg'>　王若能退位　　脫服與餘人<br>　具足滿六月　　微服而行乞<br>　災患自消除　　王當如滿月　</p><p>王隨彼語。即捨其位。微服行國。漸漸經歷。行到婆翅多城。到彼城已。有異國王興軍來伐。婆翅多王為國樂故。興兵往拒。兩陣交戰二王俱死。婆翅多城諸王子等。競共諍國。復大戰鬥。毘羅仙王見是事已。唱言怪哉。即說偈言<p class='lg'>　王位雖尊豪　　其樂甚輕微<br>　云何為是故　　具受諸苦毒<br>　競心生鬥戰　　樂著隨眾惡<br>　如蠅貪食蜜　　著蜜無不喪<br>　人亦復如是　　為貪小樂故<br>　鬥戰自傷害　　王位可鄙賤<br>　多集諸苦惱　　患害用至滅<br>　如飲雜毒漿　　毒消身敗喪<br>　為一己身故　　多有所傷害<br>　愚貪王者樂　　樂少苦甚多<br>　我從今永止　　更不求此樂<br>　而此國事務　　憂怖充其中<br>　榮樂須臾頃　　憂患苦延長<br>　譬如妙金屋　　火焚炎熾然<br>　智者畏燒害　　不應入其中<br>　作是思惟時　　即悟辟支佛<br>　以神通力故　　鬚髮自然落<br>　即作沙門形　　踊身昇虛空<br>　尋於虛空中　　即說如上偈　</p><p>即飛至雪山中諸辟支佛所。時彼辟支佛問言。以何因緣得悟道果。具說上偈答之<p><b>　　<A NAME="n458"></A>波羅奈國王親軍悟辟支佛緣</b><p class='lg'>　世間戲笑樂　　及愛我我所<br>　悉皆放棄捨　　心意得解脫<br>　諸根悉寂定　　獨行如犀角<br>　我昔從先師　　傳聞如此事　</p><p>過去波羅奈城王名曰親軍。有二夫人。心甚愛悅。樂著欲事。甯骨騅h。耽荒如醉。亦如香山逸象。香流出時入摩梨山自縱欲事。時二夫人更相妒嫉。各相伺便。其一夫人便以毒藥與其親信。親信齎藥與彼夫人。夫人得藥狂悶而臥。甚大苦毒尋便命終。第二夫人見其命終。詐現懊惱。自頊其髮。搥胸而哭。舉宮哀慼。王聞其死生大苦惱。夫人左右所有直人。所著瓔珞嚴身之具。悉皆挽絕。以土坌身。憂毒入心。如彼群鵠為鷹所逐。如金翅鳥驚諸龍女。宮中婇女為死所驚。亦復如是。爾時宮中。譬如塚間。又如黑塵掩蔽光明。諸宮人等為憂所弊。亦復如是。王聞宮人如是憂苦。心中驚動。天冠瓔珞著身服飾。皆棄于地。入到喪邊。見諸婇女。哀苦理極。王見是已生大愁惱。而自思惟。即說偈言<p class='lg'>　譬如盛暑日　　能炙好花萎<br>　死日消人形　　面色變青黑<br>　脣齒塵垢穢　　眼陷鼻角戾<br>　歌舞妙容儀　　矗直如木石<br>　先者能令我　　愛著極樂處<br>　云何卒今日　　能生我怖畏<br>　可惡生死患　　不淨極臭穢<br>　如夢虛不實　　亦如芭蕉心<br>　無有堅實相　　如幻泡焰沫<br>　暫現如水波　　智者所厭惡<br>　不知觀察者　　橫生樂著想<br>　於此不淨中　　橫生於身想<br>　迷悶而守著　　猶如睡眠者　</p><p>如是思惟未久之間。燒夫人屍喪事已竟。第二夫人為藏已過。食好飲食詐自懊惱。言欲斷食。現作哀慘。然恐其過彰露發覺。心中愁結。以愁結故。飲食不消。即成大病。王見病已倍增懊惱。即生厭惡。如此皆是生死過患。即說偈言<p class='lg'>　如女能生愛　　生累極眾多<br>　人中無不爾　　因愛生於樂<br>　還復生大惡　　愛為苦根本<br>　見愛合會時　　必知是無常<br>　我所愛樂者　　端政與盛年<br>　一旦死來集　　以是故當知<br>　云何有是樂　　誰有智慧人<br>　恩愛合會時　　而當生喜樂<br>　畏老病死患　　是故我永離<br>　作此思惟時　　即得辟支佛　</p><p>即著王者衣服瓔珞。飛昇虛空。於虛空中說如上偈。變成沙門。飛到雪山中諸辟支佛所<p><b>　　<A NAME="n459"></A>轉輪聖王最小子悟辟支佛緣</b><p>過去無量劫時。有一轉輪聖王。千子具足。其最小子見父乘金輪寶七寶具足。四兵翼從鼓蓋容飾悉皆具備。其最小子即問母言。我當何時得是蓋等種種容飾。母即答言。汝至骨朽亦不得是。兒即問言。何以不得。汝有九百九十九大兄。應得紹位。計其次第。都不至汝。兒即思惟。我既不得如是容飾。生必有死形骨腐敗。以是種種思惟生死過患。即時覺悟得辟支佛。身昇虛空作十八變。母即復請願莫遠去。園苑中住受我供養。時辟支佛受諸母請。即住後園。日日供養經歷多時。時辟支佛厭是有身。即便棄捨而入涅槃。諸母戀念。大積香薪以燒其身。收其舍利盛著寶瓶。即於後園為起大塔。時轉輪王遊四城還。到後園中見有大塔。怪而問之。時守園者即白王言。是王最小之子。得辟支佛。於此涅槃。諸母於此為其起塔。時轉輪王即召其母。而問之言。我子云何死而起此塔。時其母等具以上事而白於王。王責其母。我兒欲得何不語我。今雖涅槃。以王容飾置於塔上。由是因緣。無量劫中。甯兜鉠聖王。食自然福至今不盡。若處生死。應二千五百世為轉輪聖王。由成佛故。得二千五百寶蓋。阿闍世王上佛五百寶蓋。毘舍離律車子上佛五百寶蓋。海龍王上佛五百寶蓋。阿須羅王亦上佛五百寶蓋。天帝釋亦上佛五百寶蓋。爾時世尊唯不受一蓋。何以故。為將來弟子若乏衣食供養。以此福力當使人天自然供給。以是因緣當知。賢聖福田深廣無量<p class='juan'>
辟支佛因緣論卷下</p>
</body></html>
