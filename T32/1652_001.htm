<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p><b>　　<A NAME="n462"></A>No. 1652 [No. 1653]</b><p><b>　　<A NAME="n463"></A>緣生論序</b><p>原是一心。積為三界。癡流漫遠。苦樹鬱高。欲討其際。難測其本。理極實相之門。筌窮假名之域。五因七果。十有二分緣生之法。總備於此。凡則迷而起妄。聖則悟以通真。下似免浮。上如象度。大哉妙覺。淵乎洞盡。十地與雙林俱暢。聞城共稻芋咸敷。至若此經獨苞彼例。彼所未說。此乃具演。攀緣為首。對治為末。總則一十一門。別則百二十問。其旨微而密。其詞約而隱。經之綱目。攝在茲焉。并有聖者鬱楞迦。附此經旨作論。顯發其論也。遍取三乘之意。不執一部之筌。先立偈章。後興論釋。偈有三十。故亦名三十論也。大業二年十月。南賢豆國(舊名天竺者訛也)三藏法師達磨笈多。與故翻經法師彥琮。在東都上林園。依林邑所獲賢豆梵本。譯為隋言。三年九月其功乃竟。經二卷。論一卷。三藏師。究論閑明。義解沈密。琮法師。博通經論。兼善梵文。共對葉本。更相扣擊。一言靡遺。三覆逾審。辭頗簡質。意存允正。比之昔人。差無尤失。真曰法燈。足稱智藏。願窮後際。常益世間。云爾<p class='juan'>
緣生論</p>
<p><span class='byline'>　　　　聖者鬱楞迦造</span><br><p><span class='byline'>　　　　大隋南印度三藏達磨笈多譯</span><br><p class='lg'>　從一生於三　　從三轉生六<br>　六二二更六　　從六亦生六<br>　從六有於三　　此三復有三<br>　三復生於四　　四復生於三<br>　從三生於一　　彼一復生七<br>　於中所有苦　　牟尼說皆攝<br>　十二種差別　　善淨說為空<br>　緣生分力故　　應知十二法<br>　無智與業識　　名色根三和<br>　知渴及以取　　集出熟後邊<br>　初八九煩惱　　第二第十業<br>　餘七皆是苦　　三攝十二法<br>　初二是過去　　後二未來時<br>　餘八是現在　　此謂三時法<br>　惱起業感報　　報還生煩惱<br>　煩惱復生業　　亦由業有報<br>　離惱何有業　　業壞亦無報<br>　無報則離惱　　此三各自滅<br>　五分因生果　　名為煩惱業<br>　七分以為果　　七種苦應念<br>　因中空無果　　因中亦無因<br>　果中空無因　　果中亦無果<br>　因果二俱空　　智者與相應　</p><p>(梵本一偈今為一偈半)<p class='lg'>　世中四種分　　因果合故有<br>　煩惱業果合　　念欲為六分<br>　有節所攝故　　二節及三略<br>　因果雜為節　　三四節總略<br>　二二三三二　　苦時有五法<br>　作者胎境界　　發轉生流行<br>　迷惑發起果　　報流果為二<br>　相應根分中　　一一三二分<br>　熱惱貧乏果　　轉出津流果<br>　相應他分中　　二一一一法<br>　此有十二種　　等力緣自生<br>　無眾生無命　　無動以慧知<br>　無我無我所　　無我無我因<br>　四種無智空　　餘分亦如是<br>　斷常二邊離　　此即是中道<br>　若覺已成就　　覺體是諸佛<br>　覺已於眾中　　仙聖說無我<br>　曾於城喻經　　導師說此義<br>　迦栴延經說　　正見及空見<br>　破邏具膩經(張宿名也)<br>　亦說殊勝空　　緣生若正知<br>　彼知空相應　　緣生若不知<br>　亦不知彼空　　於空若起慢<br>　則不厭受眾　　若有彼無見<br>　則迷緣生義　　緣生不迷故<br>　離慢彼知空　　及厭受眾故<br>　不迷業果合　　業作緣續生<br>　亦非不緣此　　空緣當有此<br>　業報受用具　　十二分差別<br>　前已說緣生　　彼煩惱業苦<br>　三中如法攝　　三中生於二<br>　二中生於七　　七中復生三<br>　有輪如是轉　　因果諸生世<br>　無別有眾生　　唯是於空法<br>　還自生空法　　藉緣生煩惱<br>　藉緣亦生業　　藉緣亦生報<br>　無一不有緣　　誦燈印鏡音<br>　日光種子酢　　眾續不超到<br>　智應觀彼二　</p><p>緣生三十論本竟緣生三十論我當隨順次第解釋<p class='lg'>　從一生於三　　從三轉生六<br>　六二二更六　　從六亦生六　</p><p>從一生於三者。一謂無智。此無智者說名無明。於苦集滅道中。不覺知故。名為無智。由無智故。則有福非福不動。說名三行。及身行口行心行等從其轉生。從三轉生六者。從彼三行生六識身。所謂眼識耳識鼻識舌識身識意識。六二者。彼六識身轉生二種。所謂名色。二更六者。名色二種轉生六入。所謂眼入耳入鼻入舌入身入意入。從六亦生六者。從彼六入轉生六觸。所謂眼觸耳觸鼻觸舌觸身觸意觸<p class='lg'>　從六有於三　　此三復有三<br>　三復生於四　　四復生於三　</p><p>從六有於三者。從彼六觸轉生三受。所謂樂受苦受不苦不樂受。此三復有三者。還從彼等三受。轉生三種渴愛。所謂欲渴愛有渴愛無有渴愛。三復生於四者。從彼三種渴愛轉生四取。所謂欲取見取戒苦行取我語取。四復生於三者。從彼四取轉生三有。所謂欲有色有無色有<p class='lg'>　從三生於一　　彼一復生七<br>　於中所有苦　　牟尼說皆攝　</p><p>從三生於一者。還以彼等三有作緣。生當來一種生。彼一復生七者還從彼一。當有老死憂悲苦惱困等七種。於中所有苦牟尼說皆攝者。於中無明為始困為終。無量種苦。世尊略說。皆此所攝<p class='lg'>　十二種差別　　善淨說為空<br>　緣生分力故　　應知十二法　</p><p>十二種差別善淨說為空者。此無智等各別不雜有十二分。又彼皆自性空應當正見。如此所說唯是空法。自生空法。緣生分力故應知十二法者。若以次第生分力故。彼十二法如是應知。彼中迷惑相者是無明。彼行句處。積集當有相者是行。彼識句處。次受生分轉出相者是識。彼名色句處。名身色身和合相者是名色。彼六入句處。相安置相者是六入。彼觸句處。眼色識。共聚相者是觸。彼受句處。愛不愛受用相者是受。彼渴愛句處。無厭足相者是渴愛。彼取句處。執持攝取相者是取。彼有句處。名身色身相者是有。彼生句處。五眾出生相者是生。彼老句處。成熟相者是老。彼死句處。命根斷者是死。彼憂句處。高舉相者是憂。彼悲句處。哭聲者是悲。彼苦句處。身燒熱相者是苦。彼惱句處。心逼惱相者是惱。彼困句處。極疲乏相者是困<p class='lg'>　無智與業識　　名色根三和<br>　知渴及以取　　集出熟後邊　</p><p>於中無智者是無明。業者是行。識者是解。名色者是五眾總聚。根者是入。三和者是觸。知者是受。渴者是渴愛。取者是執持。集者是有。出者是生。熟者是老。後邊者是死<p>又此等差別相攝。我當次第說之。於中業煩惱報差別<p class='lg'>　初八九煩惱　　第二第十業<br>　餘七皆是苦　　三攝十二法　</p><p>三煩惱者。無明渴愛取。二業者。行有。七報者。識名色六入觸受生老死等。此十二法三種所攝<p>又時差別<p class='lg'>　初二是過去　　後二未來時<br>　餘八是現在　　此謂三時法　</p><p>無明行初二種過去時中。生老死後二種未來時中。識名色六入觸受渴愛取有八種。現在時中<p>又此等各各次第相生<p class='lg'>　惱起業感報　　報還生煩惱<br>　煩惱復生業　　亦由業有報　</p><p>煩惱業報三種如前所說。由彼煩惱故有業。由業故有報。還由報故有煩惱。由煩惱故有業。由業故有報<p>問曰。由煩惱盡各各寂滅。其義云何。答曰<p class='lg'>　離惱何有業　　業壞亦無報<br>　無報則離惱　　此三各自滅　</p><p>若其此心無煩惱染則不集業。若不作業則不受報。若滅報者亦不生煩惱。如是此三各各自滅<p>又此等有因果分<p class='lg'>　五分因生果　　名為煩惱業<br>　七分以為果　　七種苦應念　</p><p>五種因名為煩惱業者。如前所說。無明行渴愛取有是也。七種果轉生者。亦如前所說。七種苦所謂識名色六入觸受生老死是也。又此因果二種空<p class='lg'>　因中空無果　　因中亦無因<br>　果中空無因　　果中亦無果<br>　因果二俱空　　智者與相應(梵本本一偈今為一偈半)　</p><p>若此所說因果二種。於中若因空果果亦空因。如是因亦空因果亦空果。於此四際當與相應<p>又此更有別分<p class='lg'>　世中四種分　　因果合故有<br>　煩惱業果合　　念欲為六分　</p><p>世中四種分因果合故有者<p>道中五種因。及七種果。和合故總略為四種。次第有四種分。於中無明行過去時中。二法為第一分。識名色六入觸受現在時中。為第二分。渴愛取有亦是現在時中。為第三分。生老死未來時中。二法為第四分。此謂四種分也。煩惱業果合念欲為六分者。煩惱業報三種和合。以次第故。於二根本有六種分。於中無明所攝。乃至受以無明為根。渴愛所攝。乃至老死以渴愛為根。無明根中無明是煩惱分。行是業分。識名色六入觸受是報分。渴愛根中渴愛取是煩惱分。有是業分。生老死是報分<p>又節分總略<p class='lg'>　有節所攝故　　二節及三略<br>　因果雜為節　　三四節總略　</p><p>有節為本發起二節。所謂有生兩間。為第一節。行識兩間。是第二節。此二並為業果節。受渴愛中因果共雜。是第三節。此之三節復為四種總略。無明行二種。是第一總略。識名色六入觸受五種。是第二總略。渴愛取有三種。是第三總略。生老死二種。是第四總略。此謂三節及四總略<p>又此等法中住時差別<p class='lg'>　二二三三二　　苦時有五法<br>　作者胎境界　　發轉生流行　</p><p>二二法者。無明行說為二種。識名色說為二種。三三者。六入觸受說為三種。渴愛取有說為三種。又二者。生老死說為二種。此等五法。是苦時中作者胎藏境界發轉出生。於中流行。如數當知。於中無明行二種。說為苦時中作者。應如是見。識名色二種。說為苦時中胎藏。應如是見。六入觸受三種。說為苦時中境界。渴愛取有三種。說為苦時中發轉。生老死二種說。為苦時中出生<p>又果差別<p class='lg'>　迷惑發起果　　報流果為二<br>　相應根分中　　一一三二分　</p><p>如前所說。此無明根及渴愛根。於無明根第一分中。迷惑發起報流。名四種果。一一三二數分之中。隨其次第當與相應。於中無明是迷惑果。行是發起果。識名色六入是報果。觸受是津流果。復有餘殘果<p class='lg'>　熱惱貧乏果　　轉出津流果<br>　相應他分中　　二一一一法　</p><p>如前所說。第二渴愛根分中。熱惱貧乏轉生津流果等。隨其數分二一一一。於此法中當與相應。於中渴愛取是熱惱果。有是貧乏果。生是轉出果。老死是津流果。如是此等。則有八果<p class='lg'>　此有十二種　　等力緣自生<br>　無眾生無命　　無動以慧知　</p><p>如是無明為初。老死為邊。有十二分。平等勝故。各各緣生。而無眾生無壽命無動作。以慧應知。於中無眾生者。以不牢固故。無壽命者。以無我故。無動作者。以無作者故<p class='lg'>　無我無我所　　無我無我因<br>　四種無智空　　餘分亦如是　</p><p>於無我中無智。無我所中無智。無我中無智。無我因中無智。此中以無我故。四種無智空。如四種次第無智空。如是行等餘分。亦皆是空。應當知之<p class='lg'>　斷常二邊離　　此即是中道<br>　若覺已成就　　覺體是諸佛　</p><p>有是常攝。無是斷攝。如此二邊彼作緣彼處。彼處諸有轉生。離此二邊即是中道。若無智諸外道則墮於邊。若已覺悟諸佛世尊。則為覺體。於此世間獨能成就。餘人悉無此義<p class='lg'>　覺已於眾中　　仙聖說無我<br>　曾於城喻經　　導師說此義　</p><p>彼亦是此中道覺已。於諸眾中佛說無我。所謂比丘。有我我所。小兒凡夫無聞之類。順墮假名。於中無復我及我所。比丘。生時但苦生。滅時但苦滅。如城喻經中。導師已說此義。又<p class='lg'>　迦栴延經說　　正見及空見<br>　破邏具膩經(張宿名也)　　亦說殊勝空　</p><p>此等三經。及以餘處。如是之相。世尊已說。彼亦是此<p class='lg'>　緣生若正知　　彼知空相應<br>　緣生若不知　　亦不知彼空　</p><p>於前所說緣生。若有正知彼知無異。彼復何知。謂知於空。緣生若不知亦不知彼空者。於此緣生若其不知。亦於彼空不能解入。應當知之<p class='lg'>　於空若起慢　　則不厭受眾<br>　若有彼無見　　則迷緣生義　</p><p>於空若起慢則不厭受眾者。若起空慢。則於五受眾中。不生厭離。若有彼無見則迷緣生義者。若復由於無見迷此緣生義故。則於四種見中。隨取何見。一者斷見。二者常見。三者自在化語。四者唯依宿世所作<p class='lg'>　緣生不迷故　　離慢彼知空<br>　及厭受眾故　　不迷業果合　</p><p>緣生不迷故離慢彼知空者。於前所說各各緣生中若無迷心。及於攝取我我所中。若得離慢。彼則如法能入於空。及厭受眾故不迷業果合者。五受眾中攝取我我所故。則遍世間輪轉不息。於彼受眾起厭離故。於此業果相續。則無顛倒。亦不迷惑<p>又問。此義云何<p class='lg'>　業作緣續生　　亦非不緣此<br>　空緣當有此　　業報受用具　</p><p>業作緣續生亦非不緣此者。煩惱業染如前所說。彼以如是淨不淨業。推遣眾生。傍及上下相續而生。若非此業則不作緣。若不然者。則未作竟而來。及已作竟而失(來謂業未作竟其果即來失謂業已作竟其果便失)。空緣當有此業報受用具者。若由此等淨不淨業。有報受用。則自性是空。本無有我作緣發生。彼自性空亦應當知。彼義今更略說<p class='lg'>　十二分差別　　前已說緣生<br>　彼煩惱業苦　　三中如法攝　</p><p>無明為初。老死為邊。是十二分緣生差別。如前所說。彼中三是煩惱。二是業。七是苦。皆已攝入<p class='lg'>　三中生於二　　二中生於七<br>　七中復生三　　有輪如是轉　</p><p>無明渴愛取三種所生。行有二種。彼二所生。識名色六入觸受生老死七分。彼七分中如前所說。還生三種。彼三復二。其二更七。是故二種次第不斷。此之有輪如是普轉<p class='lg'>　因果諸生世　　無別有眾生<br>　唯是於空法　　還自生空法　</p><p>因果諸生世無別有眾生者。無明行渴愛取有五種名因。識名色六入觸受生老死七種名果。此等所有普遍世間。若我若眾生若壽若生者。若丈夫若人若作者。是等為首。次第分別其唯虛誑。應當知之。彼云何生。唯是於空法還自生空法。謂自性空中假名煩惱業果。唯有別空假名。煩惱業果法生。此是其義<p class='lg'>　藉緣生煩惱　　藉緣亦生業<br>　藉緣亦生報　　無一不有緣　</p><p>若有煩惱。則有種種無量種業。及種種業所生果報。彼皆共因共緣。應當知之。無有一處無因緣者<p>又為明彼義。今更說譬喻<p class='lg'>　誦燈印鏡音　　日光種子酢<br>　眾續不超到　　智應觀彼二　</p><p>如誦。有教誦者受誦者。所有教誦不到受誦。何以故。教誦者仍安住故。其教誦者亦不相續。何以故。自不生故。如燈次第生非是初燈。超到亦非第二。無因而生。如是印與像二種。面與鏡二種。音與響二種。日與火二種。種子與芽二種。酢與舌涎二種。此等所有皆不超到。亦非不生。亦非無因。而生彼二種。五受眾相續到時。非是初受眾。超到而第二受眾。亦非不生。亦非無因。而生智者。於此受眾相續不超。而次第到。應當正觀<p>又外內受用。俱有十種。皆應當見。於中外十種者。一者非常故。二者非斷故。三者不超到故。四者無中間故。五者非彼體故。六者非別異故。七者無作者故。八者非無因故。九者念念空故。十者同類果相繫故。彼外所有種子滅無餘故。非常芽出生故。非斷種子滅無餘已。其芽本無今有生故不超到。彼所相續無有斷絕。因果相繫故無中間。種子芽差別故非彼體。從彼出生故非別異。因緣和合故無作者。種子為因故非無因。種子芽莖枝葉花果等傳傳相生故念念空。甜酢鹹苦辛澀隨因差別果轉出故。同類果相繫於中。內十種者一者死邊受眾滅無餘故非常。二者得次生分受眾故非斷。三者死邊受眾滅無餘已。次生分受眾。本無今有生故不超到。四者受眾相續無有斷絕。因果相繫故無中間。五者死邊次生分受眾差別故非彼體。六者從彼出生故非別異。七者因緣和合故無作者。八者煩惱業為因故非無因。九者迦羅邏。頞浮陀箄尸。伽那奢佉。出胎。嬰孩。童子。少年。長宿等。傳傳相生。故念念空。十者善不善熏。隨因差別果轉出故。同類果相繫<p>又有三偈<p class='lg'>　如燈炎轉生　　識身亦如是<br>　先際與後際　　亦無有聚集<br>　無生亦有生　　破壞無相著<br>　生已亦無住　　而此作業轉<br>　若於彼緣生　　而能觀知空<br>　為其施設教　　彼亦是中道　</p><p>於中無明行渴愛取有。是為集諦。識名色六入觸受生老死。是為苦諦。彼等十二分滅。是為滅諦。若於緣生如實能知。是為道諦<p class='juan'>
緣生論</p>
</body></html>
