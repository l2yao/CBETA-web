<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p><p></li><p><b>　　<A NAME="n471"></A>No. 1655</b><p class='juan'>
止觀門論頌一卷</p>
<p><span class='byline'>　　　　世親菩薩造</span><br><p><span class='byline'>　　　　三藏法師義淨奉　詔譯</span><br><p class='lg'>　若見女形相　　及以豔嬌姿<br>　愚人不了知　　妄生婬染意<br>　佛說[<a href='javascript:showpic("../fontimg/029820.gif")'>月*逢</a>]脹等　　<span class='corr'>蠲</span>除婬欲念<br>　能隨世尊教　　得勝果非餘<br>　戒淨有聞思　　策勵常修習<br>　繫念觀諸境　　斯為解脫因<br>　若人有瞋染　　及昏沈睡眠<br>　掉惡作并疑　　此五遮修定<br>　少聞與眾居　　鄙事情欣樂<br>　愛身并受用　　亦能遮定心<br>　心亂有五緣　　情隨眾境散<br>　味著并沈掉　　我慢重名聞<br>　苾芻依聖教　　有過應說除<br>　善取住心緣　　是為最初行<br>　次依寂靜處　　妨難並皆無<br>　然後息邪思　　是苾芻初業<br>　應可住屍林　　著糞掃衣服<br>　常求靜息事　　斷除婬染心<br>　乞食見女人　　應觀為不淨<br>　攝眼除邪意　　正心當取食<br>　多言多事務　　此皆須遠離<br>　惱亂緣來逼　　慧力應須忍<br>　樹下草[<a href='javascript:showpic("../fontimg/032436.gif")'>卄/積</a>]中　　或居崖窟內<br>　觀時應住此　　寂靜可修心<br>　習定緣境時　　不太高太下<br>　不應極近遠　　於境使相應<br>　善取所緣境　　子細善觀察<br>　閉目住心時　　猶如開眼見<br>　根門皆攝斂　　住念凝內心<br>　緣境現前觀　　念念令相續<br>　於前所取相　　形貌用心觀<br>　[<a href='javascript:showpic("../fontimg/029820.gif")'>月*逢</a>]脹女根邊　　可畏可嫌賤<br>　猶如濁池水　　風吹令動搖<br>　觀諸樹影時　　不善分明住<br>　心垢煩惱水　　亂情風所吹<br>　澄念觀察時　　闇昧不能住<br>　心沈應策舉　　可觀勝妙事<br>　如蛭飲血困　　水澆令使甦<br>　還應速收斂　　於舊境安心<br>　令意有堪能　　調善皆隨念<br>　若其心掉舉　　應思厭惡事<br>　令心寂靜住　　如鉤斸象頭<br>　遠離於沈掉　　應平等運心<br>　隨情住捨中　　此時無過咎<br>　從此漸得住　　取相影心安<br>　明了中道行　　正念燈持照<br>　此時用尋伺　　次第應觀察<br>　定影即便生　　分明現前住<br>　不動搖明淨　　如大丈夫形<br>　此影望前觀　　是為差別相<br>　此相既生已　　欲愛等便除<br>　即是繫心人　　初定方便相<br>　次知瞋恚體　　本由貪染發<br>　欲愛既已除　　得離於瞋恚<br>　次以勤策念　　遣除昏睡心<br>　既觀差別相　　疑情即便息<br>　次當除惡作　　善行安隱路<br>　寂靜無障礙　　能防於掉舉<br>　應知用麤尋　　觀其所取相<br>　即於心影內　　以伺細推求<br>　見差別心喜　　由此得輕安<br>　次證於樂定　　定支次如是<br>　即是根本定　　善安於念心<br>　猶如欲至村　　及至村中者<br>　既獲根本定　　更復作餘修<br>　得他心宿住　　神通天眼耳<br>　於此有伺時　　心未能靜住<br>　猶如河有浪　　非上地應知<br>　既得初定已　　仍於所緣住<br>　次依二靜慮　　尋伺皆止息<br>　雖得住此位　　尚有喜水漂<br>　入第三定時　　其心便靜住<br>　由其心有樂　　未能令住念<br>　既證四靜慮　　眾過並皆除<br>　退分勝進分　　住分決擇分<br>　靜慮有四種　　修定者初知<br>　若定順煩惱　　此名為退分<br>　後勝為勝分　　自住住應知<br>　由先善分別　　是決擇道因<br>　此定能招彼　　名為決擇分<br>　於無常等相　　作苦等行解<br>　若得此定者　　是煖等道分<br>　於青[<a href='javascript:showpic("../fontimg/029820.gif")'>月*逢</a>]等相　　觀事有多途<br>　如聖教修行　　差別宜應識<br>　死屍風鼓腹　　穴處有膿流<br>　連跨並皆麤　　說名為[<a href='javascript:showpic("../fontimg/029820.gif")'>月*逢</a>]脹<br>　不愛身麤分　　唯貪細滑身<br>　對此染心人　　令修如是觀<br>　若於死屍分　　少有白膿流<br>　餘肉並多青　　說此為青[<a href='javascript:showpic("../fontimg/029820.gif")'>月*逢</a>]<br>　睹色而生愛　　斯名愛色人<br>　對治以青[<a href='javascript:showpic("../fontimg/029820.gif")'>月*逢</a>]　　日親之所說<br>　死屍膿遍出　　是謂膿流相<br>　對彼愛香人　　令觀染心息<br>　死屍腰爛斷　　名為斷壞相<br>　對彼愛全身　　大仙尊為說<br>　屍骸狐貉噉　　鳥啄有殘筋<br>　對治愛肌膚　　為說食殘相<br>　手足諸支骨　　隨處皆分散<br>　對貪支分人　　說骨邪亂相<br>　即於骨亂相　　刀杖斫分離<br>　亦為愛全身　　令觀打亂相<br>　屍骸被刀斫　　或由鉾箭傷<br>　流血遍殘軀　　名為血塗相<br>　淨潔香塗體　　新莊著彩衣<br>　於此起貪人　　用斯為妙藥<br>　於境唯獨愛　　不許外人看<br>　多虫唼死屍　　令觀除惡念<br>　骸肉皆銷散　　但唯牙骨存<br>　於齒生貪者　　令觀齒骨相<br>　若見新死者　　識去有殘形<br>　樂著眾生貪　　令除嬌態欲<br>　屎尿及洟唾　　合聚共成身<br>　三十二種物　　皮囊喚作人<br>　髮毛并爪齒　　肝肚等相因<br>　內扶三百骨　　橫纏九百筋<br>　九孔流不淨　　垢污穢難陳<br>　審觀真可惡　　智者不應親<br>　既觀他女體　　亦復察己形<br>　於斯貪染因　　理應常繫念<br>　不出三界獄　　咸由欲染心<br>　是故明智者　　極善思其事<br>　經多地獄苦　　幸會得人身<br>　豈得縱狂心　　不修殊勝行<br>　婬貪有多種　　隨生愛不同<br>　一觀並能除　　謂是白骨觀<br>　色觸形嬌態　　衣纓生染著<br>　何藥能除此　　無過白骨觀<br>　先於足大指　　定心緣作瘡<br>　破壞既膿流　　肉皆隨墮落<br>　即觀指骨形　　由如白鴿色<br>　其瘡既漸大　　膚肉盡皆除<br>　作如是次第　　身肉皆除盡<br>　正念勝解成　　但觀其骨鎖<br>　若有片肉在　　即名為亂意<br>　況復縱心猿　　馳求趣諸境<br>　於多時繫想　　自知能善住<br>　次漸及餘人　　總觀為骨鎖<br>　漸寬至海際　　滿中皆白骨<br>　此定既成已　　捨廣復令狹<br>　略時從外捨　　乃至唯身骨<br>　還觀足指端　　是定心次第<br>　或時片片捨　　極至於頂骨<br>　應知最後心　　眉間攝令住<br>　若作此修習　　常生勝梵宮<br>　不落墮三塗　　得生於五淨<br>　人間散心善　　還流生死河<br>　智人修定心　　如救身衣火<br>　即可捨諸緣　　宜居靜林處<br>　勿使無常逼　　虛死散心中<br>　以般若淨心　　終獲可愛果<br>　如不願後有　　於勝道應修<br>　剃髮著袈裟　　宜應修聖道<br>　自餘諠雜事　　咸為生死因　</p><p class='juan'>
止觀行門七十頌</p>
</body></html>
