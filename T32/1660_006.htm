<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p class='juan'>
菩提資糧論卷第六</p>
<p><span class='byline'>　　　　聖者龍樹本　比丘自在釋</span><br><p><span class='byline'>　　　　大隋南印度三藏達磨笈多譯</span><br><p>問云何修習答<p class='lg'>　四神足為根　　欲進心思惟<br>　四無量住持　　謂慈悲喜捨　</p><p>於此四無量中。習近多作已。得心堪能。得心堪能已。便入初禪那。如是第二。如是第三。如是第四。彼得禪那已得身心輕。彼以身心輕具足故。出生入神通道。出生入神通道具足故。便生神足。謂若欲若精進若心若思惟。於中欲者向法。精進者成就法。心者於法觀察。思惟者於法善巧。彼菩薩於神通若信解若作用。其心自在。隨欲所行。以善成熟故。自根本住持故。諸處順行如風遍空。於中菩薩得四無量及四禪那已。若信解若作用。出生天眼。若諸天龍夜叉乾闥婆等。若學人及聲聞獨覺天眼於中獨有增上之力。清淨勝過光明勝過。上首勝過殊異勝過。其眼無礙世間色相麤細遠近。隨其所欲彼皆能見。如是聞天人畜生等聲。如是念知前世無邊無際。如是知他心與貪欲等俱乃至八萬四千差別。如是得無量神足。以得神足故。諸所應調伏眾生。悉令調伏<p class='lg'>　四界如毒蛇　　六入如空村<br>　五眾如殺者　　應作如是觀　</p><p>長夜以諸樂具受用因緣。雖守護將息長養。此地等四界。而速疾發動。不知恩養。不可依怙。不可委信故。應當觀察猶如毒蛇。以無主故。離我我所故。眼等諸入有六賊眾。逼惱可畏故。應當觀察猶如空村。共和與物破壞打罰不能遮障故。猶如殺者。於五受眾。應當日日如是觀察<p class='lg'>　重法及法師　　亦捨於法慳<br>　教師勿捲祕　　聽者勿散亂　</p><p>於此有四種法。能生大智。應當受取。於法及法師中應當尊重。亦捨法慳。隨所聞法隨所習誦。為他演說。若有樂欲法者。教師勿為捲手祕惜。聽者勿散亂。謂莫有異欲<p class='lg'>　無慢無希望　　唯以悲愍心<br>　尊重恭敬意　　為眾而說法　</p><p>復有四種法。是大智相。應當受取。所謂遠離自高輕他。無憍慢故。棄捨利養恭敬名聞。無希望心故。於無明闇障眾生中唯悲愍故。尊重恭敬為其說法。以此四種法故。菩薩大智具足。應當受取<p class='lg'>　於聞無厭足　　聞已皆誦持<br>　不誑尊福田　　亦令師歡喜　</p><p>多聞無厭。聞已持法。持法已順法行法。不誑所尊福田。亦令教師歡喜此法。是菩提心不忘失因<p class='lg'>　不應觀他家　　心懷於敬養<br>　勿以論難故　　習誦於世典　</p><p>不應為供養恭敬因緣往觀他家。除為安立菩提心因緣。亦不應欲為論難故習誦諸世論等。除為多聞因緣<p class='lg'>　勿以瞋恚故　　毀呰諸菩薩<br>　未受未聞法　　亦勿生誹謗　</p><p>何以故。為護續生善法因緣<p class='lg'>　斷除於憍慢　　當住四聖種<br>　勿嫌於他人　　亦勿自高舉　</p><p>斷除憍慢者。於諸眾生中。當下心如狗斷除我慢。於輕儉衣食臥床藥具四聖種中亦應當住。於彼聖種知足故。不應嫌他。亦不應自高舉<p class='lg'>　若實不實犯　　不得發覺他<br>　勿求他錯失　　自錯當覺知　</p><p>他同梵行者犯罪。若實若不實。皆不應發覺。他有錯失不應求覓。唯於自錯。即應覺知<p class='lg'>　佛及諸佛法　　不應分別疑<br>　法雖最難信　　於中應信之　</p><p>於佛不應分別。以世尊具足未曾有法故。亦於佛法不應疑惑。以於諸眾生是不共法故。及於最難信佛法中。以深心清淨故。應當信之<p class='lg'>　雖由實語死　　退失轉輪王<br>　及以諸天王　　唯應作實語　</p><p>若菩薩由實語故。若奪物若死。雖退失轉輪王及諸天王。唯應實語。何況其餘而不實語<p class='lg'>　打罵恐殺縛　　終不怨責他<br>　皆是我自罪　　業報故來現　</p><p>諸有他來打罵恐怖殺縛幽閉。皆是自罪應當有此。終不瞋他。此是我業前世已作。今時還受相似不愛之果。彼諸眾生都無有罪。唯是我罪業報來現。應當有此<p class='lg'>　應極尊重愛　　供養於父母<br>　亦給侍和上　　恭敬阿闍梨　</p><p>於父母所。應當極愛尊重供養。應作天想。隨父母意令得悅樂。離諂幻心。又應恭敬給侍和上阿闍梨。隨和上阿闍梨所說法中。無有內祕。皆為外化<p class='lg'>　為信聲聞乘　　及以獨覺乘<br>　說於最深法　　此是菩薩錯　</p><p>此中菩薩。有四種菩薩錯失。應當捨離。所謂於聲聞獨覺乘諸眾生中。為說最深之法。是菩薩錯<p class='lg'>　為信深大乘　　眾生而演說<br>　聲聞獨覺乘　　此亦是其錯　</p><p>於信深大乘諸眾生中。為說聲聞獨覺乘。是菩薩錯<p class='lg'>　大人來求法　　慢緩不為說<br>　而反攝受惡　　委任無信者　</p><p>若有正住大眾生。來有所求時。應即為說善法。而更慢緩破戒惡法。反攝受之。是菩薩錯。於大乘中未有信解。未以四攝事成熟者。而信任之。是菩薩錯。是為四種<p class='lg'>　遠捨所說錯　　所說頭多德<br>　於彼當念知　　亦皆應習近　</p><p>此中所說四種錯失。應遠捨離。以此去菩提遠故。若聲聞獨覺乘中所說。頭多等及餘功德。但知彼等不與菩提作障礙者。於彼彼中。亦應習近<p class='lg'>　等心平等說　　平等善安立<br>　亦令正相應　　諸眾生無別　</p><p>此四種菩薩道。應當習近。何等為四。所謂諸眾生中起平等心。諸眾生中平等說法。諸眾生中平等善安立。諸眾生中令正相應。此等皆無差別。是為四種<p class='lg'>　為法不為利　　為德不為名<br>　欲脫眾生苦　　不欲自身樂　</p><p>此四種真實菩薩。應當覺知。何等為四。所謂但為於法不為財利。但為功德不為名稱。但欲脫眾生苦。不欲自身安樂<p class='lg'>　密意求業果　　所作福事生<br>　亦為成熟眾　　捨離於自事　</p><p>若於業果密意欲求。作三福事。生此福時。唯為菩提利樂眾生。亦唯為菩提成熟於眾。為利眾故捨離自事。此是四種真實菩薩<p class='lg'>　親近善知識　　所謂法師佛<br>　勸勵出家者　　及以乞求輩　</p><p>此四種菩薩善知識。應當親近。何等為四。所謂法師是菩薩善知識。為助持聞慧故。佛世尊是菩薩善知識。為助持諸佛法故。勸出家者是菩薩善知識。為助持諸善根故。乞求者是菩薩善知識。為助持菩提心故。此四種菩薩善知識。應當親近<p class='lg'>　依止世論者　　專求世財者<br>　信解獨覺乘　　及以聲聞乘　</p><p>此四種菩薩惡知識。應當知之。何等為四。所謂世論者。習近種種雜辯才故。攝世財物者。不攝法故。獨覺乘者。少義利少作事故。聲聞乘者。自利行故<p class='lg'>　此四惡知識　　菩薩應當知<br>　復有應求者　　所謂四大藏　</p><p>如前所說四種知識。是惡知識知已應離。復有應求得者。所謂四大藏<p class='lg'>　佛出聞諸度　　及於法師所<br>　見之心無礙　　樂住空閑處　</p><p>此四種菩薩大藏。應當得之。何等為四。所謂奉事出世諸佛聽聞六波羅蜜。以無礙心見於法師。以不放逸樂住空閑之處。此是四種菩薩大藏。應當得之<p class='lg'>　地水火風空　　悉與其相似<br>　一切處平等　　利益諸眾生　</p><p>與地水火風虛空等。有二因緣相似菩薩。應當攝受。所謂平等故。利益故。如地等大及虛空五種。於有心無心中一切處平等。無有異相。諸眾生等常所資用。而無變異不求報恩。我亦如是。乃至覺場究竟。為諸眾生之所資用。而無變異不求報恩<p class='lg'>　當善思惟義　　勤生陀羅尼<br>　勿於聽法者　　為作於障礙　</p><p>義者。佛所說義。於彼當善思惟。若共談若獨住。應如是作。又安住禁戒清淨心意。精勤鮮潔當生及聞銀主海主等陀羅尼。又於聽法者所。勿以微少因緣而作障礙。為離法災生業故<p class='lg'>　惱中能調伏　　小事捨無餘<br>　八種懈怠事　　皆亦應除斷　</p><p>惱中能調伏者。於中有九種惱事。所謂於我作無利益。已作今作當作。是為三種。於我親愛作無利益。已作今作當作。復為三種。於我憎嫌與作利益。已作今作當作。復為三種。此等皆作惱事。於此九種惱事之中。當自調伏。小事捨無餘者。於中有二十種小事。所謂不信(一)無慚(二)諂幻(三)掉(四)亂(五)放逸(六)害(七)無愧(八)懈怠(九)憂(十)昏(十一舊睡)睡(十二舊眠)恨(十三)覆(十四)嫉(十五)慳(十六)高(十七)忿(十八)悔(十九)悶(二十)<p>此等二十種小事。皆捨無餘。八種懈怠事皆亦應除斷者。於中有八種懈怠事。所謂我欲作務即便安臥。不發精進(一)。我作務已(二)。我於行路(三)。我行路已(四)。我身疲乏。不能修業(五)。我身沈重。不能修業(六)。我已生病(七)。我病得起不久即便安臥。不發精進(八)。由此等故。應得不得應到不到應證不證。此等八種懈怠事中。為除斷故。應發精進<p class='lg'>　莫作非分貪　　橫貪不稱意<br>　離者皆令合　　無問親非親　</p><p>若見具足利養名聞安樂稱譽福德眾生。於彼具足福中。莫作非分貪心。以作非分貪心則不稱意。是故所不應作。又於各各共諍離壞眾生中。無問親與非親。皆令和合。同心相愛<p class='lg'>　於空而得空　　智者莫依行<br>　若當得於空　　彼惡過身見　</p><p>依空拔除大無智聚故。智者莫依得空而行。若依得空而行。則於有身見人。難治過之惡亦過之。以諸見行由空出離。若著空見彼不可治。以更無令出離故<p class='lg'>　掃塗與莊嚴　　及多種鼓樂<br>　香鬘等供具　　供養於支提　</p><p>於如來支提及形像所。掃地塗地香鬘燒香末香華蓋幢幡等。莊嚴供養之具。當作供養。為得端正戒香自在故。貝笛箜篌腰鼓大鼓雷鼓拍手等。種種鼓樂供養。為得天耳故<p class='lg'>　作種種燈輪　　供養支提舍<br>　施蓋及革屣　　騎乘車輿等　</p><p>支提舍中。應以種種香油酥燈鬘等善作供養。為得佛眼故。布施傘蓋皮鞋象馬車輿乘等。為得菩薩無上神通乘不難故<p class='lg'>　專應喜樂去　　樂知信佛得<br>　喜樂給侍僧　　亦樂聞正法　</p><p>於中菩薩。常應如是喜樂於法。莫喜五欲福樂。當知信佛所得之利。莫唯信樂見於色身。當於僧中以諸樂具常喜給侍。莫唯喜詣問訊而已。常喜聞法無有厭足。莫唯喜樂暫聞其語<p class='lg'>　前世中不生　　現在中不住<br>　後際中不到　　如是觀諸法　</p><p>因緣和合力故。及無所從來故。前世中不生念念破滅故。及不住故。現在中不住滅無餘故。及無所至去故。後際中不到。應當如是觀察諸法<p class='lg'>　好事與眾生　　不求彼好報<br>　當為獨忍苦　　不自偏受樂　</p><p>菩薩於諸眾生。當以好事而利樂之。自不希望彼等眾生利樂好事。及諸眾生有無量苦相。我獨為其忍受。我有樂具。與諸眾生。受用為樂<p class='lg'>　雖足大福報　　心不舉不喜<br>　雖貧如餓鬼　　亦不下不憂　</p><p>雖住大具足福報天中。其心不作喜之與舉。雖為餓鬼貧窮破散逼惱此最難活。不應生下心。亦復不應憂。何況人道貧窮破散<p class='lg'>　若有已學者　　應極尊重之<br>　未學令入學　　不應生輕蔑　</p><p>若有已學眾生。於彼應作至極尊重。若未學者應令彼等入學。亦不應輕蔑之<p class='lg'>　戒具者恭敬　　破戒令入戒<br>　智具者親近　　愚者令住智　</p><p>戒具足人應當問訊。合掌向禮等而恭敬之。亦應為彼說持戒福。若破戒者應令入戒。亦應為彼說破戒罪。智具足者。應當親近。亦應為彼顯智慧德。愚者應令住智。亦應為彼演愚癡過<p class='lg'>　流轉苦多種　　生老死惡趣<br>　不怖此等畏　　當降魔惡智　</p><p>菩薩於流轉中。流轉多種。生老死憂悲苦惱等。地獄畜生餓鬼阿修羅惡趣等。不應怖畏。唯當降伏惡魔惡智<p class='lg'>　所有諸佛土　　摶聚諸功德<br>　為皆得彼故　　發願及精進　</p><p>十方無量諸佛國土。若佛土具足。若佛土莊嚴。若從諸佛菩薩聞。若自見之。彼皆摶聚殊勝功德。皆令彼等入到自佛土中。應當作如是願。隨所願即隨成就。亦應如是精勤修行<p class='lg'>　琠騣悛k中　　不取而行捨<br>　此為諸眾生　　受擔欲荷負　</p><p>以取故苦不取故樂。作是念已。琠騣悛k不取而捨。雖不取而捨。若此先時為趣菩提故。作願受擔眾生。未度者我當度。未脫者我當脫。未寂滅者我當寂滅。此應荷負為諸眾生故<p class='lg'>　正觀於諸法　　無我無我所<br>　亦勿捨大悲　　及以於大慈　</p><p>說諸法無所有。如夢如幻故。諸法無我。其無我所者觀無相故。如是以最勝義法。觀此相時。然於眾生亦不捨大悲及以大慈。如是應當倍復稱量歎言奇哉。彼諸眾生癡闇所覆。著我我所。於此最勝義道法中。而不覺知。我當何時。令彼眾生於此最勝義道法中而得覺知。是為於眾生中不捨大悲及以大慈<p class='lg'>　勝過諸供養　　以供佛世尊<br>　彼作何者是　　所謂法供養　</p><p>若有以諸供具。供養諸聲聞獨覺菩薩及佛世尊。所謂或以諸華香鬘末香燈輪供養。或以諸蓋幢幡供養。或以諸音樂等供養。或以諸藥美飲食等布施供養。若欲勝過彼諸供養以供養佛。復何者是。答言所謂法供養。彼法供養復有何相<p class='lg'>　若持菩薩藏　　及得陀羅尼<br>　入深法源底　　是為法供養　</p><p>於中若與菩薩藏相應。如來所說經等甚深明相背諸世間難得其底。難見微細無著了義。以總持經王印印之。不退轉因從六度生。善攝所攝順入助菩提法合正覺性。入諸大悲說於大慈。離眾魔見善說緣生。入無眾生無命無長養無人。與空無相無願無作相應。坐於覺場轉於法輪。為天龍夜叉乾闥婆之所讚歎。度在家泥攝諸聖人。演說諸菩薩行。入法義辭樂說之辯。震於無常苦無我等音聲之雷。怖諸外論見得之執。諸佛所歎對治流轉示涅槃樂。如是等經若說若持觀察攝取。是名法供養。又法供養者。得不退墮順行總持故。於空無相無願無作相應深法中。入至其底無動無疑。是名最勝義中法之供養<p class='lg'>　應當依於義　　莫唯愛雜味<br>　於深法道中　　善入莫放逸　</p><p>又法供養者。若於法中思法行法。隨順緣生離諸邊取之見。得無出無生忍入於無我。於因緣中無違無鬥無諍離我我所。應當依義。莫愛馳逐雜飾句味。應當依智莫依於識。依了義經莫著不了義世俗言說。應當依法莫取人見。應當隨順如實法行入無住處。善觀無名行識明色六入觸受愛取有生老死憂悲苦惱困極。皆悉寂滅。如是觀緣生已引出無盡。以愍念眾生故。不著諸見不作放逸。若常如此。乃名無上法之供養<p class='lg'>　如是此資糧　　琩F等大劫<br>　出家及在家　　當得滿正覺　</p><p>如前所說資糧於琣魖F等量大劫中出家眾及在家眾菩薩乘者。多時滿願得成正覺<p class='lg'>　繫彼資糧頌　　為菩提思惟<br>　資糧義無闕　　能如在彼頌<br>　我今擇彼頌　　於義或增減<br>　善解頌義等　　賢智當忍之<br>　釋彼資糧頌　　我所作福善<br>　為流轉眾生　　當得正遍覺　</p><p>聖者龍樹所作菩提資糧論竟。我比丘自在解釋竟<p class='juan'>
菩提資糧論卷第六</p>
</body></html>
