<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p class='juan'>
廣釋菩提心論卷第四</p>
<p><span class='byline'>　　　　蓮華戒菩薩造</span><br><p><span class='byline'>　　　　西天譯經三藏傳法大師賜紫臣施護等奉　詔譯</span><br><p>復次此中如寶雲經說。菩薩云何得大乘法。謂若菩薩善學一切法。彼雖有學而於學時。及所學法悉不可得。雖於學中決定無所得。亦不於彼因緣法中而起斷見<p>如聖法集經說。云何是諸菩薩所行。謂若菩薩於身語意諸所行中。長時不捨一切眾生。內心發起大悲增上。為欲利樂諸眾生故。應作是念。若我現行及已行行。悉與一切眾生。施作廣大利益安樂。菩薩雖觀諸蘊如幻。亦不於中而生厭捨。一切所行悉無障礙。處如空聚。亦不於中而生厭捨。一切所行悉無障礙。界如蛇毒。亦不於中而生厭捨。一切所行悉無障礙。又復雖觀色如聚<span class='corr'>沫</span>。亦不捨離如來色身相好。受如浮泡。亦不於諸如來禪定三摩地三摩缽底出生妙樂中不起方便。想如陽焰。亦不於諸如來智中不起勝想。行如芭蕉。亦不於一切佛法行中而無所行。識如幻士。亦不於如來三業智為先導中而無所行。如是一切所行。悉無障礙<p>復次諸經皆說。應知慧及方便。是諸菩薩正所行行。是故諸菩薩於彼無數一切行中。常所發起慧及方便。觀想修作長時無間。如是即得十二分位。是諸地位得安立已。彼彼位中勝上功德皆悉具足。所言十二分位者。謂信解行地乃至佛地。此等地中但除佛地。自餘皆是異生及菩薩攝。此中信解行地者。未能證得二無我理。一向發起堅固信解。魔不能動。彼信解力亦未能觀唯識實性。但於堅固信解法中。立解行地。又諸地中。隨應各具無數三摩地總持解脫神通等諸功德<p>如寶雲經說。安立四種順決擇分。而彼四位。有軟中上智光明出。此四皆觀諸法無我。是中若有軟品智光明生。是為煖位。彼所證定名為明得。若有中品智光明生。是為頂位。彼所證定名為明增。若有最上外無對礙智光明生。於心分位離能取相。是名忍位。彼所證定名一分入。若於能取所取相中悉無所得。以無二智。決定印彼二取相空。是為世第一位。彼所證定名為無間。從此無間入唯識性。此中總略。如是等說。皆是信解行地所攝<p>復次十地即十分位。彼初地者。從前世第一法無間初心得入見道。既獲聖性生大歡喜。是故說此名歡喜地。此能分證二無我理。得法無性真實智生。一切分別戲論悉離。此中能斷一百一十二見所斷惑。餘修所斷三界總有一十六惑如應而斷。此位菩薩得平等智。自利利他。於施波羅蜜多而得圓滿。安住三摩地。乃至未能遠離微細毀犯垢染。若能分得進居二地<p>彼二地者。能離一切犯戒垢染。是故說此名離垢地。此位菩薩能正遠離微細犯戒垢染。於戒波羅蜜多而得圓滿。乃至未能成就勝三摩地三摩缽底及聞總持。若能分得進居三地。彼三地者。能發無量勝智光明。是故說此名發光地。此位菩薩普盡獲得勝三摩地及聞總持。堪忍諸苦。於忍波羅蜜多而得圓滿已。於一切三摩缽底愛心中捨。乃至未能廣修菩提分法。若能分得進居四地<p>彼四地者。菩提分法慧焰。能燒諸煩惱薪。是故說此名焰慧地。此位菩薩已離缺減語意分別。善修無缺減菩提分法。於精進波羅蜜多而得圓滿。乃至未能作四諦觀。若能分得進居五地<p>彼五地者。於生死涅槃。以善方便觀察平等。極難中勝是勝修習。是故說此名難勝地。此位菩薩於四聖諦中。能善觀察多所修作。於定波羅蜜多而得圓滿。從順決擇分出至此地中。始得無相之行。乃至未能作緣生觀。若能分得進居六地<p>彼六地者勝慧具已。而能隨轉一切佛法勝現前門。是故說此名現前地。此位菩薩能善觀察緣生之法。於慧波羅蜜多而得圓滿。獲無相行。乃至未能圓滿是行。若能分得進居七地。彼七地者。於無功用方便道中。雖未能具。以涉遠故。是故說此名遠行地。此位菩薩觀一切相皆如化事。真實了知相用所行悉無違礙。彼能成就無相之行。於方便波羅蜜多而得圓滿。乃至未具無功用行。若能分得進居八地<p>彼八地者。諸相用等悉不能動。是故說此名不動地。此位菩薩善得無相功用行。於願波羅蜜多而得圓滿。乃至未能分別一切相說法自在。若能分得進居九地<p>彼九地者。具最勝慧善說諸法。是故說此名善慧地。此位菩薩得彼最勝四無礙解慧力相應。於力波羅蜜多而得圓滿。乃至未能於佛剎會中隨應化現說法利生自在圓滿。若能分得進居十地<p>彼十地者。能於無邊一切世界。布大法雲灑甘露雨。是故說此名法雲地。此位菩薩勝智相應說法利生。作諸化事悉得自在。乃至未能於一切所知一切相中獲無礙智。若能分得進居佛地<p>如上諸地所有建立行相。如和合解脫經說。又此諸地所有廣說。蘊等清淨及分位相。餘處有文恐繁且止<p>復次佛地即一分位。此佛地者。一切勝相皆悉具足。一切功德皆悉圓滿。已能普盡一切邊際。過此無別勝上分位。而佛地中所有功德。正使諸佛以妙言詞。而亦不能稱揚一分。是故當知。諸佛功德無量無邊不可稱計。唯佛世尊自然智觀自證知故。如華嚴經中所說功德。亦即一分未能窮盡故。況復我今造此論者。敢以言詞具讚說耶。又佛地中所有功德。總攝一切殊勝之義。如楞伽經說<p>復次頌曰<p class='lg'>　應當了知三身者　　普攝諸佛一切身<br>　最上勝義法所依　　是故開顯三身相<br>　自性身及正報身　　化身等三最勝上<br>　分別諸佛所有身　　初身與二為依止<br>　已修難行希有行　　百種鍊磨安忍心<br>　所有一切眾善門　　普能積集無遺棄<br>　無量劫來久修習　　大乘最上妙法門<br>　一切障礙悉蠲除　　盡滅無餘得清淨<br>　因中所有微細障　　果中智力悉拔除<br>　譬如妙寶始開函　　放淨光明照一切<br>　隨順世間現有生　　歷苦勤求菩提果<br>　說法化利百千門　　遍一切處善施作<br>　如來高顯復不動　　安住世間大聖尊<br>　如彼須彌眾山王　　觀仰巍巍最高勝<br>　大以悲心為根本　　三摩地門善出生<br>　遍三有中現其身　　一切無不示生處<br>　如淨日輪放一光　　普遍世間悉照耀<br>　諸佛聖智妙光明　　能知諸法亦如是<br>　諸聲聞人所證果　　出離世間為最勝<br>　而彼聲聞所得中　　又復不如緣覺地<br>　緣覺若比菩薩地　　於諸分中不及一<br>　菩薩較計佛如來　　倍多分中不及一<br>　如來所證菩提果　　無量功德不思議<br>　如其時處所應行　　隨順方便而善轉<br>　果中所證最勝上　　五根清淨妙用成<br>　十二位中功德門　　彼一切義皆能轉<br>　果中所證最勝上　　一切意道皆清淨<br>　如其所證悉應知　　一切無垢無分別<br>　果中所證最勝上　　攝諸義利皆清淨<br>　佛剎清淨如所應　　一切自在而出現<br>　果中所證最勝上　　一切分別悉清淨<br>　所作不壞常時中　　善修一切智事業<br>　果中所證最勝上　　一切清淨善安住<br>　已得無住大涅槃　　圓滿諸佛清淨句<br>　果中所證最勝上　　一切染法已清淨<br>　不雜煩惱本無瑕　　常入諸佛妙樂行<br>　果中所證最勝上　　想如虛空悉清淨<br>　積集廣大勝義門　　離諸色相而觀察<br>　如來化相極廣大　　此無量行皆清淨<br>　成所作智妙難思　　諸佛無垢勝依止　</p><p>此中當知。清淨法界即一切法真如。為一切法無顛倒自性正因。而能出生諸佛及諸佛智。離諸障染。建立三摩地總持法門。及餘無量福智諸行。成就一切眾生利樂等事。乃至成熟一切正法聞知種子。如是等相皆得成就。所言諸佛智者。謂即四智。初大圓鏡智。是智遠離我我所相。及離能取所取分別。不雜一切煩惱垢染。於一切所緣所行所知相中。不忘不愚。智影相生現種依持。彼一切智所依清淨。是即真如所緣無分別智。二平等性智。得勝上所緣。是智能觀自他平等。已能安處無住涅槃。起大慈悲隨往一切現身現上以善方便畢竟相應。三妙觀察智。普攝一切三摩地三摩缽底總持法門。於一切所知分位。無礙而轉及能發生勝功德寶。方便現身善斷眾疑。如其所應能善說法。四成所作智。能以種種不思議方便。為他成熟一切所作。如應化度一切眾生。如是等相是為四智<p>復次頌曰<p class='lg'>　三身分位二二一　　二法二報一化身<br>　諸佛清淨法界中　　若一若多性不立　</p><p>此中意者。清淨法身猶如虛空而無形相。從是身中流出一切法。此等皆是妙無比喻最勝白法。清淨真理大利樂因。出生佛地最上善樂。而能圓滿無盡法海。復能具足清淨妙慧。即能成就大菩提心。如上所釋菩提心義。於諸經中略集要文。唯佛菩薩能盡知見<p class='juan'>
廣釋菩提心論卷第四</p>
</body></html>
