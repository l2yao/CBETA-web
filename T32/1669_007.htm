<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p class='juan'>
大宗地玄文本論卷第七</p>
<p><span class='byline'>　　　　馬鳴菩薩造</span><br><p><span class='byline'>　　　　真諦三藏譯</span><br><p><b>　　<A NAME="n569"></A>不可思議俱俱微塵一切山王道路大決擇分第十三</b><p>如是已說不可思議不可稱量俱俱微塵本大山王大決擇分。次當說不可思議俱俱微塵一切山王道路大決擇分。其相云何。偈曰<p class='lg'>　微塵道路中　　有十方界量<br>　五十一本位　　名與前說等<br>　一五十一中　　一一皆各各<br>　有十方界量　　障治三寶海<br>　如一餘亦爾　　配此應了知　</p><p>論曰。就俱俱微塵道路中。則有一十方世界之數量五十一根本位。其名字量與前說等無有差別。如偈微塵道路中有十方界量五十一本位名與前說等故。就一五十一種位中。一一各各有十方世界之數量。煩惱大海對治大海僧寶大海法寶大海佛寶大海。具足轉故。如偈一五十一中一一皆各各有十方界量障治三寶海故。如說一五十一種位。餘一切位亦復如是。如偈如一餘亦爾配此應了知故。如是已說現示本體安立門。次當說現示上末轉相門。其相云何。偈曰<p class='lg'>　今此道路佛　　出興小無量<br>　法及化大海　　第二轉覺者<br>　出興中無量　　法及化大海<br>　第三轉覺者　　出興大無量<br>　法及化大海　　後後諸轉中<br>　如次第無超　　漸漸增數量　</p><p>論曰。依一本信出興覺者。總有一十方世界之數量。其中一佛成道已訖。則便出興小無量十方世界之微塵數量。無礙自在化身大海。如是數量信心大海。如偈今此道路佛出興小無量法及化大海故。依此佛身出興化身。總有小無量十方世界之微塵數量。其中一佛出興已訖。則便出興中無量十方世界之微塵數量。無礙自在化身大海。如是數量信地大海。如偈第二轉覺者出興中無量法及化大海故。依此化身出興化身。總有中無量十方世界之微塵數量其中一佛出興已訖。則便出興大無量十方世界之微塵數量。無礙自在化身大海。如是數量信地大海。如偈第三轉覺者出興。大無量法及化大海故。如是如是隨隨如如。後諸轉中如次無超漸漸增數。如偈後後諸轉中如次第無超漸漸增數量故。舉此一隅應廣通達。本品足地智修多羅中。作如是說。大地微塵譬喻大海履行無住法門。第一轉中小無量大方微塵之數品第二轉中中無量品。第三轉中大無量品。第四轉中無邊無量品。第五轉中無數無量品。第六轉中無量無量品。第七轉中不可計量無量品。第八轉中具足無量品。第九轉中不可說無量品。第十轉中不可思議無量品。乃至廣說故<p><b>　　<A NAME="n570"></A>一切虛空一切微塵數量高王大決擇分第十四</b><p>如是已說不可思議俱俱微塵一切山王道路大決擇分。次當說一切虛空一切微塵數量高王大決擇分。其相云何。偈曰<p class='lg'>　虛空微塵中　　則有十方量<br>　十方塵空量　　五十一本位<br>　一五十一中　　一一皆各各<br>　有如前說量　　障治三寶海　</p><p>論曰。就一切虛空一切微塵數量高王分中。則有十方世界之塵量十方世界之塵量五十一種根本位。十方世界之塵量十方虛空之塵量五十一種根本位。如偈虛空微塵中則有十方量十方塵空量五十一本位故。就一五十一種根本位中。一一各各有十方世界之塵量十方世界之塵量。十方世界之塵量十方虛空之塵量。煩惱大海對治大海僧寶大海法寶大海佛寶大海。具足轉故。如偈一五十一中一一皆各各有如前說量障治三寶海故。如是已說現示本體安立門。次當說現示上末轉相門。其相云何。偈曰<p class='lg'>　此本王覺者　　前數倍十重<br>　興化宣說法　　大聰明能了<br>　後後諸轉中　　如次第無超<br>　漸漸增數量　　轉勝廣大轉　</p><p>論曰。今此門中為明何義。為欲現示依一本信出興覺者。其中一佛譬喻。譬喻之數量增益十重。出興變化宣說信地。後後轉中漸漸增數。百千萬億乃至無量無窮盡故。如偈此本王覺者前數倍十重興化宣說法大聰明能了後後諸轉中如次第無超漸漸增數量轉勝廣大轉故。地智修多羅中。作如是說。可一總持大周遍王之自體。轉相無量無邊。譬喻量說轉化時中。漸增數量滿玄數量。乃至廣說故<p class='juan'>
大宗地玄文本論卷第七</p>
</body></html>
