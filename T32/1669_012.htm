<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p class='juan'>
大宗地玄文本論卷第十二</p>
<p><span class='byline'>　　　　馬鳴菩薩造</span><br><p><span class='byline'>　　　　真諦三藏譯</span><br><p><b>　　<A NAME="n584"></A>一種功德純純無雜大圓滿地道路大決擇分第二十三</b><p>如是已說摩訶[<a href='javascript:showpic("../fontimg/074533.gif")'>玨/覞</a>]尸梵諾母原主天王大決擇分。次當說一種功德純純無雜大圓滿地道路大決擇分。其相云何。偈曰<p class='lg'>　功德道路中　　有二千五百<br>　五十法門海　　五十一位中<br>　一一皆各各　　具五十位故<br>　亦一一位中　　有性相本末<br>　一萬二百數　　修多羅中說<br>　總一萬二千　　七百五十數<br>　取彼總本數　　如法應觀察<br>　以如是數量　　為道路分界　</p><p>論曰。就一種功德純純無雜大圓滿地道路分中。總有二千五百五十法門大海。甚深甚深廣大廣大。如偈功德道路中有二千五百五十法門海故。以何義故數如是。成應可了。知所謂五十一種位中。一一各各具五十故。此義云何。所謂五十信心五十念心。乃至五十如來地各差別故。如偈五十一位中一一皆各各具五十位故。故亦一一位位各各具足性相本末之四法故。一萬二百數成立而已。如是四事云何差別。謂如其次第不可思議說故。明了現覺說故。能生長因說故。所生長果說故。如偈亦一一位中有性相本末一萬二百數故。若爾此方說文云何通耶。謂金剛等地一行三昧修多羅中。作如是說。無雜無亂一一同同非惡非患吉祥地地軌則門中。總有一萬二千七百五十法門。彼修多羅中如是說者。總別總故。如偈修多羅中說總一萬二千七百五十數取彼總本數如法應觀察故。今此道路以之為量有別法門。唯以此數為其極量無別法門。如偈以如是數量為道路分界故<p><b>　　<A NAME="n585"></A>一種功德摩訶本地明白離惡品藏大決擇分第二十四</b><p>如是已說一種功德純純無雜大圓滿地道路大決擇分。次當說一種功德摩訶本地明白離惡品藏大決擇分。其相云何。偈曰<p class='lg'>　本地品藏中　　有一億三萬<br>　七千五百數　　廣大法門海<br>　前說諸位中　　一一皆各各<br>　攝別五十位　　法門如是廣<br>　性相本末四　　例此廣通達　</p><p>論曰。就一種功德摩訶本地明白離惡品藏中。總有一億三萬七千五百數廣大法門海。甚深甚深周遍周遍。如偈本地品藏中有一億三萬七千五百數廣大法門海故。以何義故數如是成。如前所說一切位中。一一各各攝差別轉五十位故。法門之海如是廣大。如偈前說諸位中一一皆各各攝別五十位法門如是廣故。性相本末四種事中。以例配當。更復增數轉勝廣大。應審思擇如偈性相本末四例此廣通達故<p class='juan'>
大宗地玄文本論卷第十二</p>
</body></html>
