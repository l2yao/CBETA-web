<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p class='juan'>
大宗地玄文本論卷第十九</p>
<p><span class='byline'>　　　　馬鳴菩薩造</span><br><p><span class='byline'>　　　　真諦三藏譯</span><br><p><b>　　<A NAME="n605"></A>校量功德讚歎信行現示利益大決擇分第三十七</b><p>如是已說大不可思議重重不可稱量阿說本王大決擇分。次當說校量功德讚歎信行現示利益大決擇分。其相云何。偈曰<p class='lg'>　譬如盛火聚　　雖有極遠處<br>　以光明勢力　　能破遠方闇<br>　此玄文本論　　亦復如如是<br>　若有眾生類　　同世界共住<br>　雖未得見學　　此論火光明<br>　能破遠眾生　　心相不覺闇<br>　令得覺知明　　隨分伏其染<br>　譬如盛火聚　　轉勝近其處<br>　光明漸漸了　　能破闇更增<br>　此玄文本論　　亦復如如是<br>　若有眾生類　　同一國共住<br>　雖未得見學　　此論火光明<br>　除眾生無知　　轉轉令分明<br>　譬如盛火聚　　轉轉近其處<br>　光明耀更增　　此玄文本論<br>　亦復如如是　　若有眾生類<br>　同一城共住　　雖未得見學<br>　此論火光明　　除眾生無知<br>　轉轉更分明　　譬如盛火聚<br>　更轉近其處　　光明重重增<br>　煖氣溫其身　　此玄文本論<br>　亦復如如是　　若有眾生類<br>　同一家共住　　雖未得見學<br>　此論火光明　　除心惑護身<br>　轉轉增長故　　譬如有一人<br>　得彼大火聚　　此人則便得<br>　六種大利益　　謂能塞寒氣<br>　能成熟資具　　不入毒虫等<br>　破闇常明了　　隨請人普施<br>　焚燒穢糞等　　此玄文本論<br>　亦復如如是　　若有眾生類<br>　得此玄文論　　此人即便得<br>　六種大利益　　謂禁煩惱軍<br>　成就功德品　　不入邪魔眾<br>　破無明品類　　般若慧現前<br>　貧窮佛法財　　來乞求眾生<br>　隨順普施與　　燒滅煩惱糞<br>　比如有妙華　　[<a href='javascript:showpic("../fontimg/074538.gif")'>(糸*昌)/立</a>]水深池中<br>　名曰青蓮華　　有人剎那中<br>　見此蓮華相　　一百七日中<br>　其眼根清白　　終日無晦濁<br>　此玄文本論　　亦復如如是<br>　若有眾生類　　雖不知此論<br>　文義之大海　　而目見此論<br>　其眼根清淨　　見三世諸佛<br>　有作方便目　　比如有天鼓<br>　懸圓生樹頂　　名曰妙聲覺<br>　無量天女子　　聞此鼓音已<br>　二千七日中　　其耳根清速<br>　無塞隔之事　　此玄文本論<br>　亦復如如是　　若有眾生類<br>　雖不知文義　　而耳聞此論<br>　其耳根清淨　　聞諸佛梵響<br>　有作方便耳　　比如有妙藥<br>　生雪山之頂　　名曰上味常<br>　有人取此藥　　著其舌之原<br>　身香極芬芬　　不承用飲食<br>　其命極長遠　　亦飛騰虛空<br>　此玄文本論　　亦復如如是<br>　若有眾生類　　此論中一字<br>　一句若一行　　若一決擇分<br>　若一卷之量　　以舌經讀誦<br>　雖不知義理　　而獲得一切<br>　諸修多羅海　　經讀誦功德<br>　比如有菩薩　　名曰不思議<br>　大力解脫者　　此菩薩大士<br>　神通自在故　　於一切所作<br>　皆無所障礙　　隨應悉現前<br>　此玄文本論　　亦復如如是<br>　若有諸眾生　　觀達其義理<br>　覺悟文下詮　　通達一切法<br>　皆無所障礙　　一一覺分明<br>　比如有神王　　名曰大安樂<br>　有人須小具　　祀祠此神王<br>　出興七寶藏　　令得大安樂<br>　此玄文本論　　亦復如如是<br>　若有一男女　　此玄文本論<br>　勤受取讀誦　　有人須小具<br>　專心供此人　　即得無窮盡<br>　福德智慧寶　　無所疑畏心<br>　比如有妙香　　名曰芬滿布<br>　有人持此香　　遊行於遠方<br>　其經過處處　　七七日中間<br>　有香氣不盡　　此玄文本論<br>　亦復如如是　　若有一男女<br>　荷擔此論部　　遊行於遠方<br>　若度大海水　　所有諸眾生<br>　皆得大利益　　若度山野等<br>　所有諸眾生　　亦得大利益<br>　譬如有妙珠　　名曰如意寶<br>　隨此珠住處　　無量眷屬玉<br>　遍周匝圍繞　　此玄文本論<br>　亦復如如是　　隨其住止處<br>　有十方世界　　塵量大神王<br>　一一大神王　　各率十方界<br>　塵數眷屬神　　守護此論珠<br>　若滅正法時　　作微塵散壞<br>　所有諸神王　　發大聲哭涕<br>　隨塵所住處　　往詣常守護<br>　受持此論者　　如是數量神<br>　若生若死後　　常不離守護<br>　功德雖無量　　而略說如是　</p><p><b>　　<A NAME="n606"></A>校量過患呵責誹謗現示罪業大決擇分第三十八</b><p>如是已說校量功德讚歎信行現示利益大決擇分。次當說校量過患呵責誹謗現示罪業大決擇分。其相云何。偈曰<p class='lg'>　譬如有一山　　名曰寶輪上<br>　此山具七寶　　更無有窮盡<br>　貧窮求寶類　　無量無邊數<br>　有珠能禁寶　　名曰頂玻璃<br>　若人有此珠　　則能取七寶<br>　遠離貧窮苦　　獲得大安樂<br>　若人無此珠　　不能寶禁故<br>　終日不能得　　問所以者何<br>　若無珠人詣　　唯見虎狼熊<br>　及赤蛇青蛇　　種種雜毒虫<br>　終不見珍寶　　以見毒類故<br>　其心極疑怖　　狂亂而馳走<br>　乃至于死滅　　珍寶自然有<br>　而彼求珍人　　福薄罪重故<br>　終不能見得　　眾生亦如是<br>　善根甚深人　　捧堅固信珠<br>　入大乘深海　　取功德之寶<br>　出生死苦輪　　善根微薄人<br>　得見甚深論　　無實信心故<br>　依正作邪解　　受苦輪無期<br>　譬如生盲人　　得妙莊嚴具<br>　無有歡樂事　　癡人亦如是<br>　雖得甚深論　　其愚癡極故<br>　不覺出世寶　　無有學習心<br>　譬如居井龍　　從流水至海<br>　大迷大亂故　　謗海而命終<br>　癡人亦如是　　自所習堅執<br>　定一不移轉　　聞未曾有法<br>　大迷大亂故　　誹謗其廣大<br>　墮落惡道中　　無有出離期<br>　若有眾生類　　見聞斯論教<br>　不信心誹謗　　此人則誹謗<br>　三世一切佛　　三世諸法藏<br>　三世諸僧海　　此人所得罪<br>　無量無量數　　不能知邊際<br>　十方界塵量　　諸佛大菩薩<br>　一時悉出現　　宣說如是量<br>　法門之大海　　專教化此人<br>　經過無量劫　　終不能教化<br>　問所以者何　　唯宣說此法<br>　無餘別道故　　如是眾生類<br>　十方界塵量　　諸佛大菩薩<br>　以大神通力　　向未來遠劫<br>　觀察其限界　　無覺道之期<br>　問所以者何　　不學三十四<br>　大金剛軌則　　到大涅槃岸<br>　無有是處故　　是故諸行者<br>　以勤修方便　　應觀其法海<br>　不能達其原　　妄生誹謗心<br>　墮落惡道中　　無有出離期<br>　決定不應作　　決定不應作<br>　罪業雖無量　　而略說如是　</p><p class='juan'>
大宗地玄文本論卷第十九</p>
</body></html>
