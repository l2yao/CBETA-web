<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p class='juan'>
福蓋正行所集經卷第八</p>
<p><span class='byline'>　　　　龍樹菩薩集</span><br><p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p>佛言。大王。當知世間一切眾生。由淨施故。所受福報。冤不能壞。設百千人。亦不能奪。隨所至處。福為前導。乃至他世。福亦如是。猶如伴侶。常所隨逐。爾時世尊而說偈言<p class='lg'>　由先世積集　　廣大諸福行<br>　今得為人王　　具吉祥尊貴<br>　百千諸營從　　住立於王前<br>　福力所攝故　　瞻仰咸悚慄<br>　當知彼福業　　如眼腹手足<br>　常愛護任持　　令相續不斷<br>　我昔修施行　　一切皆能捨<br>　唯留於一象　　隨意乘所往<br>　樂依止山林　　修習諸禪定<br>　時彼諸人民　　皆悉來相從<br>　或手執白拂　　或持於傘蓋<br>　及以諸茵蓐　　所至敷床座<br>　彼各白王言　　我等無福慧<br>　今願咸親近　　同修諸善行<br>　福為最勝財　　常得真實樂<br>　福為第一親　　引至安隱處<br>　福如如意寶　　置於己掌中<br>　作最上吉祥　　所願皆成就<br>　具殊妙色相　　受五欲快樂<br>　語言人樂聞　　善巧極明了<br>　壽命得長久　　安隱無憂惱<br>　一切諸眾生　　見之若親友　</p><p>若諸有情。於勝福田。順其正理。專注而施。決定此生現得富饒相應福報。如金鬘夫人。聞佛功德。心生讚仰。以己先有微妙金鬘。奉上如來。又善思王女。以妙飲食。供養尊者須菩提。又脩髮婆羅門女。自剪首髮。以鬻其直。飯彼尊者大迦旃延。髮復如故。是三女人。由淨施故。現身皆得為國之后。又福嚴長者。躬往請佛及諸羅漢。就舍營齋。庫藏復溢。如牧牛女。持旃檀香。及田舍女。以麥[<a href='javascript:showpic("../fontimg/025065.gif")'>禾*肙</a>]花。供養佛塔。皆得生天。如是得受現報因緣。如勝軍王經所說。佛住舍衛城。時勝軍大王末利夫人。始生一女。具十八種極醜之狀。年漸長大。當求所適。彼諸貴族。不樂為姻。其下種姓。王意不許。時有外國一長者子。久住此城。費用皆盡。俜伶周行。未有所偶。臣吏白王。即可其請。王乃召對。而謂之曰。我有長女。納卿為婿。若相從者。永終富貴。設欲還國。亦可偕往。時彼王女。即以上妙珍奇雜寶。嚴飾其身。而以妻之。及與無數種種財物。時長者子。即娶為婦。未久之間。同歸本國。既至家已。彼諸親族。求見設禮。長者子曰。我妻王女。觀何容易。若須見者。必當擇日。後諸親屬。復至其家。長者子言。卻後七日。出城花園。於彼相見。眾復審曰。此言決定。若不往者。我當罰錢五十萬數。至七日已。彼長者子。具辦種種美妙飲食。先取一分。置其房中。白婦知已。固鎖其門。時長者子。齎其所罰。及諸飲食。往彼園中。是時眾人在園。遙見彼長者子。乃只獨來。咸相謂曰。是人誕妄。不依先議。既至園已。白親屬曰。幸無見怒。願輸所罰。眾曰。子妻尊崇。藏於深室日月之光。尚不令見。豈況我曹。何能得睹。時彼王女。即自嗟念。我雖年少。形容極醜。是何惡業。招斯鄙陋。厲聲歎曰。苦哉苦哉。使其丈夫。受多慚恥。常作虛言。及遭譴罰。如斯處世。雖活奚為。即以繒帶。自經其頸。時守宅神見是事已。謂此王女。我當釋之。保全其命。使無中夭。當知世尊無盡大悲。常樂救度彼彼有情。每作是念<p>我今當於何等眾生。為說法要。令生信解<p>我今當於何等眾生。令彼洗除貪欲垢穢<p>我今當於何等眾生。令彼息除嗔恚過患<p>我今當於何等眾生。令彼滅除愚癡暗鈍<p>我今當於何等眾生。令彼增長一切善根<p>我今當於何等眾生。令彼出離生死淤泥<p>我今當於何等眾生。令彼超越輪迴苦海<p>我今當於何等眾生。令彼解脫煩惱結縛<p>我今當於何等眾生。令彼拔除惡慧毒箭<p>我今當於何等眾生。截四瀑流。令至彼岸<p>我今當於何等眾生。令免三塗種種楚毒<p>我今當於何等眾生。施其法水。令除渴愛<p>我今當於何等眾生。令彼厭患境界癰疽<p>我今當於何等眾生。令破無始無明卵[<a href='javascript:showpic("../fontimg/016693.gif")'>穀-禾+卵</a>]<p>我今當於何等眾生。令彼摧伏我慢高山<p>我今當於何等眾生。令遠諸惡。著慚愧衣<p>我今當於何等眾生。令彼具修戒定慧學<p>我今當於何等眾生。令達諸法。心得自在<p>我今當於何等眾生。令彼獲得清淨智眼<p>我今當於何等眾生。令彼越入大解脫門<p>我今當於何等眾生。令彼發起大菩提心<p>我今當於何等眾生。以菩提鬘。而繫其首<p>我今當令勝軍王女。易醜陋形。得如所願<p>是為世尊剎那剎那。念念觀察一切眾生。或近或遠。或多或少。或勝或劣。上中下性。皆能救度。慧眼悉見。無有遺餘。如有頌云<p class='lg'>　佛不捨眾生　　遠近皆化度<br>　如果成熟時　　自然生甘味<br>　是故牟尼尊　　冤親唯一想<br>　利樂諸眾生　　亦不希其報　</p><p>爾時世尊。先為攝化裸形外道尼乾子故。現大人相坐寶蓮華。身被紅衣。如日初出。色相寂靜。安住威儀。猶若金山。舒光無極。處於無數人天大會。如眾星中。現其滿月。亦如天宮寶多羅樹。微風徐動。人樂依止。如珊瑚株。寶華莊嚴。如金盤中。然大燈炬。如白香象。入尼連河。為金蓮華。蕊塵所坌。亦如春時羯尼迦樹。開發金華。眾所愛樂。善能調御一切有情。入諸惡趣。不生疲厭。遊化善道。善說諸法。皆使發心。得安隱樂。由諸有情。無始已來。相續造作。貪嗔癡等。種種惡行。若冤若親。及非冤親。平等憐愍。猶若一子。皆令出離輪迴險難。如日破暗。令盡無餘。是時世尊。以一切智聲。為彼外道。略說法要。當知世間。動不動法。以智了達。皆悉空寂。由虛妄心。迷真實見。自性涅盤。本來清淨。彼聞是說。心得開悟。則能斷除堅執我慢。譬如師子發聲震吼。自然而能裂其巨石。時彼如來。摧彼異見。論義為勝。現大神通。上昇阿迦尼吒天。其中所有一切眾生。皆悉稱讚佛之功德。一切世間。無能勝者。又復顯現最勝離垢無見頂相烏瑟尼沙。右旋紺青。潤澤可愛。復放眉間白毫相光。如秋滿月。是為如來第一功德。非同梵天小善所感。是佛利他大悲所起。設諸眾生。如微塵聚。住正思惟。無能測彼烏瑟尼沙。非剛非柔。非成非壞。非[<a href='javascript:showpic("../fontimg/010366.gif")'>公/心</a>]非暇。非動非靜。非速非緩。非強非弱。非沈非掉。非夷非險。非諍非默。非合非散。非著非離。非勤非懈。非慮非度。非病非惱。一切眾生。平等共有。最勝吉祥。第一功德。時彼外道。心淨信解。於佛法中。得安隱住。是時王女。處其室中。蒙佛光照。心安泰然。即作是念。今佛在世。利樂眾生。有厄難者。皆蒙濟度。唯願世尊。不捨大悲。哀愍覆護。現身我前。作是語已。遙伸禮敬。悲泣淚下。佛知其意。令彼室中。忽然嚴淨。是時如來。從地涌出。身真金色。相好端嚴。時彼王女。睹佛身相。歎未曾有。以妙花香。虔伸供養。珍寶瓔珞。而以奉施。合掌作禮。恭敬親近。佛影蔽身。頓獲端正。心大歡喜。踊躍無量。住立佛前。以偈讚曰<p class='lg'>　最勝釋師子　　依枳羅巖窟<br>　具少欲知足　　離世間過失<br>　智慧為利牙　　慚愧為鬚鬣<br>　降伏諸魔怨　　如囓彼麋鹿<br>　忍為堅甲冑　　慈力以為弓<br>　善發彼智箭　　永害煩惱賊<br>　八解脫為池　　正行為隄岸<br>　無垢精進水　　開覺意蓮花<br>　勇猛離諸過　　拔除三有根<br>　施平等法藥　　愈貪恚癡病<br>　具熾盛威德　　相好而莊嚴<br>　增長功德心　　荷擔於群有<br>　善住於威儀　　諸根無散亂<br>　如拘[<a href='javascript:showpic("../fontimg/004555.gif")'>口*縛</a>]羅花　　見者生愛樂<br>　無怖無垢染　　最勝心寂靜<br>　解脫一切縛　　成就一切智<br>　牟尼大牛王　　世間無與等<br>　能救諸眾生　　或病或憂惱<br>　服紅僧伽梨　　湛然而不動<br>　我以諸譬喻　　淨心而稱讚<br>　如金多羅樹　　聳幹脩且直<br>　亦如融金柱　　光明極晃耀<br>　又如彼金聚　　塗以旃檀泥<br>　如是佛身相　　比況不能知<br>　或謂妙金山　　一峰極峻峙<br>　為猛風所吹　　嶷然住於此<br>　或謂阿修羅　　與天主交戰<br>　墜彼金輦輿　　忽然現於此<br>　或謂帝釋幢　　渾金所成就<br>　挺特復煥爛　　忽然現於此<br>　或謂多聞天　　微妙寶樓閣<br>　以眾寶莊校　　忽然現於此<br>　或持地佛母　　吐出妙寶藏<br>　放種種光明　　忽然現於此　</p><p>佛施化已。倏然隱沒。時彼王女。加趺而坐。一心專注。想念佛身。是長者子。先在園中。為諸親友逼飲而醉。眾相議曰。可於彼手。易取門鑰。疾往其舍。開門視之。乃見彼妻。狀如天女。咸皆愕然。不覺作禮。長者子歸。見其端正。婦以上事。白夫令知。今佛世尊。最上福田。我今復往。恭敬供養。作佛事已。乃自誓言。若我此身。所有惡業。招斯醜報。願不復受。乃至世間一切眾生。離醜陋身。皆得端正。即於佛前。重說偈言<p class='lg'>　世尊妙色相　　莊嚴皆具足<br>　能令諸有情　　見者得如意<br>　以我今少善　　普及諸有情<br>　悉除醜陋因　　皆獲端嚴報　</p><p>佛言。賢女。我不自讚。不作妄語。不求供養。隨諸眾生所受業報。起大悲心。而為救護。即說偈言<p class='lg'>　我為世間調御師　　不求名稱及利養<br>　善能摧彼五欲幢　　咸使眾生心寂靜<br>　三明二行悉具足　　當與人天作吉祥<br>　我已降伏眾魔怨　　畢竟無有能勝者<br>　永離三有諸過患　　不生熱惱心解脫<br>　及彼習氣盡無餘　　得受世間廣供養<br>　設有眾生來加惡　　其心不動如虛空<br>　誓當荷負彼凡愚　　得證圓明無漏智<br>　若有比丘四眾等　　咸來我所樂聞法<br>　皆令具足諸律儀　　決定當得為智者<br>　我是淨飯王太子　　樂修苦行栖山谷<br>　得脫生老病苦源　　由是得成無上道　</p><p>由彼王女。於佛世尊。淨心布施。現身獲得端嚴色相。若人樂求最上快樂。當於佛所清淨供養。是名佛說福蓋正行。汝等比丘。常樂受持。於施戒定。當勤修學<p class='juan'>
福蓋正行所集經卷第八</p>
</body></html>
