<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p class='juan'>
福蓋正行所集經卷第九</p>
<p><span class='byline'>　　　　龍樹菩薩集</span><br><p><span class='byline'>　　　　西天譯經三藏朝散大夫試鴻臚卿宣梵大師賜紫沙門臣日稱等奉　詔譯</span><br><p>若於佛等最勝福田。專修施行。定獲其報。如是乃至。現見世間。王者之貴。尊崇無比。首戴寶冠。諸珍間錯。耳環臂釧。金璧交瑩。容儀鮮白。具相端嚴。珠瓔寶鬘。以飾其服。所居宮殿。高廣宏麗。重樓戶牖。盡諸奇巧。眾色繒帛。遍張露幔。瑞獸師子。俱枳羅鳥。置之籠檻。以為玩好。城墉峻峙。力士環衛。象馬車乘。往來合沓。所居民庶。安隱豐樂。無有諍訟。剽竊逋竄。種種嬈惱。怖畏等事。處處皆有妙娑羅樹。多摩羅樹。占博迦樹。無憂樹等。枝葉花果。茂盛可愛。王所欲至。於四衢道。屏去塵穢。瓦礫荊棘。以眾香水。泛灑其地。百千伎樂。簫笛箜篌。擊鼓吹貝。導從前後。王乘龍象。威德特尊。最上無垢。牛頭旃檀。磨以塗體。其香遠聞。被服絳綃。如日初出。右手執持殊妙白拂。吠琉璃寶。以為其柄。張妙繖蓋。黃金為幹。種種寶物。裝治華煥。時彼城中。一切人民。歡喜合掌。同音稱讚。散眾名花。遍布于地。有諸士族。或裁巧思。作為詠歌。紀揚德化。王聞是已。倍增悅豫。如是勝報。由施所得。此說是名於勝福田。專修施行。成就福蓋<p>云何布施。令諸有情。一向獲得世間富樂。受用殊妙五欲境界。應當了知。如是施業。不唯招致廣大富樂。乃至無上智因。亦能成就。當知此施。為堅固藏。不為水火盜賊所壞。當知此施。是最勝友。此生他世。常為其伴。當知此施。如好種子。於一切時。得如意果。當知此施。如妙階梯。能陞天中。受諸快樂。當知此施。猶如燈明。能破餓鬼。慳吝黑暗。於惡趣中。能為濟拔。於險難處。能為救護。越生死海。能到彼岸。若諸眾生。如是知已。數數發起清淨作意。勤行布施。相續不斷。於諸所有。心無吝惜。亦不枉費。深生覺悟。此等皆為不堅之物。畢竟樂脩清淨施業。由是之故。美名遐布。見者忻慕。常得善人依止共住。處大眾中。心無怯弱。善住威儀。讚施功德。能招富足。免離惡道。得生天上。趣解脫城。令他信解。離慳垢穢。當知此人。是大菩薩。是善知識。是大丈夫。能長有情真實善根。一切眾生應當往詣。親近供養。樂聞正法。如理修作。求出離道<p>如上所說。若於佛等。專修施行。定獲其報。設使不遇一佛菩薩。而能任持如是施心。所感之報。如前不異。是故世尊方便顯示。令諸眾生。次第行學<p>爾時世尊。遊化依止。在王舍城。迦蘭陀竹林。時尊者大目乾連。作是思惟。今者世尊。與諸聲聞。大弟子眾。住此林中。當須建立清淨僧坊。作是念已。詣帝釋所。白言。天主。敢募仁者。於王舍城。迦蘭陀竹林。為佛世尊。造立精舍。并諸弟子。大阿羅漢。同此安居。時天帝釋。聞是說已。心大歡喜。唯然受教。即以無數金銀珍寶。帝青摩尼。吠琉璃等。造作重門。廊廡戶牖。宮殿樓閣。珊瑚為柱。種種寶物。而裝校之。復以眾寶。刻諸珍禽。懸處空中。勢如翔舉。無數寶鏡。周匝垂挂。瑩徹無垢。燦若星月。種種天衣。光潔柔軟。黃金為架。以敷其上。金剛寶鬘。真珠花鬘。雜廁行列。以為莊嚴。燒眾名香。氛氳散徹。燃種種燈。晝夜明照。如是供養。世所未有。於其園中。處處皆植龍自在花。占博迦花。隅嚕摩花。拘吒波花。無憂樹花。周遍開敷。甚可愛樂。於花林中。有珊瑚亭。門闥窗檻。剞劂奇巧。皆以眾寶。裝校嚴飾。微風吹花。香聞遠邇。有諸天女。遊止其中。上妙珍琦。以為瓔珞。獸銜珠[<a href='javascript:showpic("../fontimg/050930.gif")'>佩-一</a>]。其鳴珊珊。林中復有諸藥叉女。形容端肅。競共馳觀。髻遺寶花。迭相嬉笑。復有廣大清淨池沼。眾寶合成。香水彌滿。池中復有大寶蓮花。白銀為葉。黃金為莖。諸妙天女。住立其中。動容作樂。獻妙歌舞。復有無數金色蓮花。優缽羅花。拘沒那花。迦訶羅花。照耀芬敷。香氣薰洽。有諸水鳥。鸂[<a href='javascript:showpic("../fontimg/047216.gif")'>(來*力)/鳥</a>]鳧鴈。翔集花塢。整其羽翰。有諸戲魚。往來游泳。觸花翻浪。驚諸鷗鴨。周匝皆以金銀玻璃。及諸珍寶。而為階陛。池岸復有劫波樹林。修條拂水。密葉交蔭。諸妙花蘤。相間開發。無數百千士族人民。富樂莊嚴。作眾伎樂。往返觀賞。無有障礙<p>時彼天主。為佛世尊。造立精舍。彌月方畢。營辦所須。令無闕乏。種種庫藏。悉皆充溢。前詣佛所。而作是言。此地吉祥。廣博嚴淨。與歡喜園。正等無異。唯願如來。屆此安居。佛愍彼故。即為受之。復以百千最勝龍象。奉施如來。及以百千殊妙天女。持蓋執拂。扇搖涼風。以為承事。諸大弟子。復以百千乾闥婆眾。奏妙音樂。而為供養<p>時王舍城。有一長者。其家巨富。財寶無量。比多聞天王。猶以為勝。然彼長者深著邪見。信受外道尼乾子法。見是事已。心懷疑惑。是時尊者大目乾連。知彼機熟。即往化導。為說法要。讚佛功德。彼聞法已。心生悟解。白尊者言。我今發心。歸依如來。欲往親近。恭敬供養。即與尊者。同詣佛所。頭面禮足。住立一面。尊者白佛。此大長者。捨邪歸正。始發信心。今欲供養佛及眾僧。唯願大慈。受彼勤請。佛知是已。默然許之。時彼長者。知佛受請。心大歡喜。匍匐而還。即以無數種種珍寶。上妙繒綺。嚴飾其居。門樓堂閣。皆令新淨。造作精妙百品飲食。成辦既畢。即遣使者。前白世尊。食時將至。唯冀大慈。受我微供。爾時世尊。從僧坊出。威德自在。相好端嚴。身放光明。如日赫奕。將諸弟子。大阿羅漢。諸根寂靜。心得自在。進止詳雅。來詣其舍。復有百千天子天女。身意泰然。離諸散亂。旃檀塗身。恭敬圍繞。有諸人民。見是事已。怪未曾有。來白長者。復有百千清信士女。心生歡慶。彈指作禮。各持最上堅黑旃檀。然以供養。所燒之香。過百千斛。復奏無量上妙音樂。清婉嘹喨。聲震于地。時彼長者。以諸幡蓋。次第安布。遍張露幔。珠瓔莊嚴。燒大寶香。躬往迎奉。長者所有內外親族。各齎名花。滿掬而散。時佛世尊。詣彼宅已。於堂中央。為佛設座。上妙繒纊。重敷柔軟。雜綵茵褥。遍布于地。寶幢行列。珠網四垂。懸諸妙幡。眾色綷錯。百千寶鈴。鋪綴其上。微風動搖。聲韻和雅。真珠花鬘。遍垂寶幔。塗香末香。澡瓶淨水。排備畢已。命佛陞座。即以新好上妙白[<a href='javascript:showpic("../fontimg/057087.gif")'>疊*毛</a>]。裁所著衣。跪以奉佛。然後上首大阿羅漢。及彼新學諸比丘等。入其堂中。次第而坐。以諸飲食味中上味。施佛及僧。皆悉充足。食已各各收缽淨手。時彼長者。合十指掌。瞻仰尊顏。以偈讚曰<p class='lg'>　如來具足殊勝相　　隨形妙好遍嚴身<br>　首髮修緻不雜亂　　光澤紺青如蜂王<br>　如來額廣復平正　　亦無缺減極堅固<br>　眉間白毫常右旋　　如秋滿月光照耀<br>　如來兩目極清淨　　睫若牛王不瞬動<br>　修廣妙好常照明　　如俱那花可愛樂<br>　如來具足四十齒　　潔白齊密如珂雪<br>　廣長舌相妙難思　　缽羅奢花紅可類<br>　如來復有鼻功德　　高聳端直竅不現<br>　脣不褰縮不下垂　　鮮潤猶若頻婆果<br>　如是大僊面圓滿　　耳輪柔軟相稱可<br>　譬如開敷妙蓮花　　離諸垢染觀無厭<br>　如來身相如金聚　　堅固充實無與等<br>　膚色猶若占蔔花　　亦不羸瘦現筋脈<br>　雙臂傭圓極潤澤　　掌紋顯現眾形像<br>　具足輪印轂輻輞　　寶幢寶瓶及魚等<br>　胸廣猶如師子臆　　喜旋德相畫分明<br>　腹量平滿稱其身　　臍深右旋中圓淨<br>　雙[<a href='javascript:showpic("../fontimg/029685.gif")'>月*耑</a>]猶如仙鹿王　　行無迴顧身俱轉<br>　右足先舉現印文　　安徐無畏如師子<br>　如來出現於世間　　如日騰空普明照<br>　能與眾生作吉祥　　天及非天咸信禮　</p><p>於是長者。偈讚佛已。心大歡喜。信力堅固。於大眾中。重說偈言<p class='lg'>　牟尼十力尊　　能破諸魔網<br>　永離煩惱垢　　諸根常寂靜<br>　最上勝族類　　日親甘蔗種<br>　勇猛大精進　　覺悟諸過失<br>　無畏釋師子　　具足諸功德<br>　成就微妙法　　為眾生開示<br>　於三界苦海　　輪迴諸險難<br>　以戒為根本　　畢竟能超越<br>　由持淨戒故　　調伏於自心<br>　善屈眾魔怨　　應受妙供養<br>　具大智大悲　　不捨本誓願<br>　憐愍諸有情　　咸令離憂苦<br>　最勝調御師　　三界無倫匹<br>　善拔眾毒箭　　斷三有纏縛<br>　顯現大神通　　能摧諸異見<br>　開示八聖道　　令修諸梵行<br>　是名大商主　　能作大施會<br>　是名大智者　　為作世間眼<br>　是名大丈夫　　速能遠諸惡<br>　截生死瀑流　　得至安隱處<br>　世尊大導師　　喬答摩勝族<br>　具相身金色　　見者無厭足<br>　調御諸眾生　　入解於正教<br>　永離諸不善　　清淨心無垢<br>　如雲住虛空　　注甘露法味<br>　令一切有情　　滋善根種子<br>　如來大聖尊　　及諸比丘眾<br>　住最上安隱　　能到於彼岸　</p><p class='juan'>
福蓋正行所集經卷第九</p>
</body></html>
