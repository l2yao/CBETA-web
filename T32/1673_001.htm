<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p><p></li><p><b>　　<A NAME="n632"></A>No. 1673 [Nos. 1672, 1674]</b><p class='juan'>
勸發諸王要偈</p>
<p><span class='byline'>　　　　龍樹菩薩撰</span><br><p><span class='byline'>　　　　宋天竺三藏僧伽跋摩譯</span><br><p class='lg'>　明勝功德王　　我無餘求想<br>　諸佛所說法　　莊嚴要何義<br>　略撰賢聖頌　　大王所宜聞<br>　如以眾雜木　　造立如來像<br>　智者恭敬禮　　依佛故尊視<br>　我今以非辯　　光宣真實藏<br>　慧者應信樂　　依法聽所述<br>　大王雖數聞　　如來梵音說<br>　勝悟由多聞　　屢聞則深信<br>　如日照素質　　豈不增其鮮<br>　三寶施戒天　　最勝說六念<br>　隨順諸功德　　如實善觀察<br>　身口意常行　　清淨十業道<br>　遠酒不醉亂　　離邪修正命<br>　知財五家分　　無常不牢固<br>　惠施諸有德　　貧苦及親屬<br>　所生常隨逐　　布施為最勝<br>　不斷亦不滅　　不離不望果<br>　如是諸淨戒　　宜應善受持<br>　是則為良田　　生諸功德故<br>　施戒忍精進　　禪定無量慧<br>　是諸波羅蜜　　慧者當修習<br>　能度三有海　　逮得牟尼尊<br>　若人孝父母　　至心盡供養<br>　是名禮教門　　清淨天勝族<br>　名聞遠流布　　捨身生天上<br>　離殺盜婬欺　　飲酒及三枝<br>　成就八分齊　　隨順諸佛學<br>　捨身生六天　　所欲悉隨意<br>　慳諂幻偽慢　　懈怠貪恚癡<br>　族姓好容色　　少壯多聞樂<br>　如是諸迷惑　　當視如怨家<br>　若修不放逸　　是則不死路<br>　放逸為死徑　　世尊之所說<br>　為增善法故　　當修不放逸<br>　若人先為惡　　後能不放逸<br>　是則照世間　　雲除月光顯<br>　忍辱無與等　　不隨瞋恚心<br>　佛說能遠離　　是得不還道<br>　有瞋如畫水　　或如畫土石<br>　若說超煩惱　　初人則為勝<br>　改惡修慈忍　　第三則為上　</p><p class='lg'>　最勝說眾生　　三種善惡語<br>　初名引人心　　美言如飴蜜<br>　次名真實語　　猶如妙華敷<br>　後名不誠實　　鄙浮如糞穢<br>　慧者應分別　　捨後修初二<br>　從明明至終　　從闇闇究竟<br>　有從闇入明　　或從明入冥<br>　慧者應諦了　　捨三昇初明<br>　有人生似熟　　或復熟似生<br>　或二俱生熟　　明者諦分別<br>　不視他妻色　　視則母女想<br>　如是猶生惑　　當修不淨觀<br>　心意善馳亂　　當勤善守持<br>　如人護勝聞　　寶藏愛子命<br>　當觀五欲樂　　猶如惡毒蛇<br>　怨憎及刀火　　方便修厭離<br>　五欲生非義　　猶如頻婆果<br>　覆相善欺誑　　縛人住生死<br>　智者當觀察　　棄捨勿染污<br>　諸根常輕躁　　馳散六塵境<br>　若能善調伏　　是則大勇健<br>　是身為行廁　　九道常流穢<br>　穿漏難可滿　　薄皮隱不淨<br>　愚者為所欺　　智士當厭離　</p><p class='lg'>　如人病疥虫　　向火欲除患<br>　少樂後苦增　　貪欲亦如是<br>　能善知欲過　　從是離眾苦<br>　欲見第一義　　佛說觀緣起<br>　應當勤修習　　最勝無過是<br>　族姓身端嚴　　多聞自纓絡<br>　若不修戒慧　　此則非殊勝<br>　能具二功德　　無三猶奇特<br>　利衰及毀譽　　稱譏與苦樂<br>　八法不傾動　　是則為聖王<br>　莫為諸天神　　沙門婆羅門<br>　宗親及賓客　　害生造惡業<br>　命終入地獄　　獨受彼不代<br>　若人作惡業　　不即受楚毒<br>　命終受苦報　　後悔將何及<br>　信戒施多聞　　智慧有慚愧<br>　佛說不共財　　餘財一切共<br>　博<span class='corr'>弈</span>大聚會　　懶惰習惡友<br>　飲酒縱昏蕩　　夜遊無羞恥<br>　此六污名稱　　智者應遠離　</p><p class='lg'>　知足為大財　　世尊所稱說<br>　若能修知足　　雖貧賤大富<br>　譬如多頭龍　　多頭則多苦<br>　自性結恨深　　是名怨家婦<br>　傲慢不承順　　名為輕夫婦<br>　費用夫主財　　是則名賊婦<br>　慎哉賢丈夫　　宜遠此三婦<br>　隨順為姊妹　　愛樂為善友<br>　安慰則為母　　隨意為婢使<br>　此四賢良妻　　則是夫眷屬<br>　飲食為湯藥　　無貪恚癡服<br>　唯為止身苦　　勿為肥放逸<br>　晝則勤修業　　初後夜亦然<br>　中夜亦正念　　無令空夢過<br>　慈悲喜捨心　　日夜常修習<br>　設未出世間　　其福勝梵天<br>　離欲覺歡喜　　苦樂修四禪<br>　梵光淨果實　　受此諸天樂<br>　若人少行惡　　廣修無量善<br>　如以一把鹽　　投之大琱<br>　若人多行惡　　少修淨功德<br>　如以多惡毒　　置之小器食<br>　五陰闇冥賊　　劫人善珍寶<br>　信五根力士　　是能善守護<br>　生老病死苦　　所愛者別離<br>　淪沒不超度　　斯由自業過<br>　求生天解脫　　當勤修正見<br>　邪見雖行善　　一切得苦果<br>　無常苦不淨　　應當善觀察<br>　若不正思惟　　四倒盲慧眼<br>　端正色非我　　我色亦非主<br>　四陰亦復然　　唯是空苦聚<br>　非時非無因　　亦非自性有<br>　非自在天生　　無明愛業起<br>　身見戒取疑　　是三障解脫<br>　聖慧開脫門　　自力不由他<br>　淨戒學禪定　　精勤修四禪<br>　增上戒心慧　　常當勤修學<br>　諸戒智三昧　　悉入三學中<br>　身念處大力　　佛說一乘道<br>　常當繫心念　　方便善守護<br>　若忘是正念　　則失諸善法<br>　身命極浮脆　　喻風吹水泡<br>　夢覺難可保　　出息無必旋<br>　倏忽成微塵　　當知無堅固<br>　大地須彌海　　七日皆燒然<br>　廓然無遺燼　　況復危脆身<br>　無常不可依　　亦非覆護法<br>　是身不可怙　　如何不生厭<br>　譬如海盲龜　　值遇浮木孔<br>　畜生復人身　　難得復過是<br>　如何人道中　　不修勝果業<br>　寶器盛糞穢　　是則愚癡人<br>　已得人身寶　　而用造惡行<br>　當知此士夫　　極愚復過是<br>　得生有道國　　遭遇善知識<br>　正見心成就　　宿命有功德<br>　四寶輪具足　　能出生死路<br>　親近善知識　　具足修梵行<br>　佛說如是人　　心常得寂滅<br>　邪見三惡趣　　不聞佛法音<br>　邊地闇冥處　　聾啞長壽天<br>　王已離八難　　得此無礙身<br>　宜應修善業　　方便求泥洹<br>　生死長夜中　　無量種種苦<br>　展轉作六親　　尊卑無常序<br>　永劫生死中　　未曾不為子<br>　計飲慈母乳　　量喻四大海<br>　凡夫方受生　　所飲復過是<br>　一人從本來　　積骨高須彌<br>　所經諸人天　　大地微塵數<br>　先作轉輪王　　後復為僕使<br>　或上為帝釋　　諸天所奉事<br>　下生糞土中　　往反亦無數<br>　或時生天上　　婇女極娛樂<br>　目眩眾妙色　　耳聞萬種聲<br>　觸身皆細軟　　快樂難可名<br>　後墮地獄中　　苦毒靡不經<br>　若生劍林樹　　身首隨刃零<br>　或遊須彌頂　　昇降隨所念<br>　與眾天女俱　　沐浴曼陀池<br>　寶華列莊嚴　　清涼極快樂<br>　復入沸灰河　　烹煮悉糜爛<br>　六天五欲歡　　梵世離欲樂<br>　死入無擇獄　　備受眾苦毒<br>　或作日月天　　光明照四域<br>　後生黑闇獄　　不自見其形<br>　王當然慧燈　　勿復隨長冥<br>　八大地獄中　　燒炙屠裂苦<br>　備經眾楚毒　　無量不可譬<br>　若人隨癡惑　　具造眾惡業<br>　出息未反間　　聞是諸大苦<br>　其心不驚怖　　是則木石人<br>　眼見報應像　　復聞智者說<br>　彼採佛經典　　內心正思惟<br>　則應大怖畏　　何況身自經<br>　一切受苦中　　無擇最大苦<br>　一切受樂中　　愛盡第一樂<br>　日夜各三時　　三百槍貫身<br>　欲比無擇苦　　百千倍非譬<br>　無量諸楚毒　　求死不可得<br>　受罪百千歲　　惡業盡乃畢<br>　不淨苦果報　　身口業為種<br>　不種則不有　　王宜斷苦本<br>　若墮畜生趣　　繫縛殺害苦<br>　貪害狂亂心　　怨結更相食<br>　或為取珠寶　　毛尾皮肉骨<br>　由是喪身命　　解剝斷截痛<br>　駿足有大力　　穿頸服乘苦<br>　狂逸不調馴　　策勒而榜楚<br>　餓鬼思飲食　　所念未曾有<br>　飢渴寒熱迫　　長夜無休息<br>　或身如大山　　咽口若針鋒<br>　飢渴內燒燃　　對食食無從<br>　或見糞膿唾　　群走競馳趣<br>　到則自然滅　　望絕增苦惱<br>　飢渴煎其內　　瘤癭發癰疽<br>　更共相撮搏　　齟齰唼膿血<br>　羸瘡皮骨連　　裸形被長髮<br>　身長若枯木　　熾焰從口出<br>　還自焚其身　　狀燒多羅樹　</p><p class='lg'>　處夏希夜涼　　月光增其熱<br>　在冬思晝溫　　日出逾冰結<br>　向樹果即消　　趣河水輒竭<br>　經萬五千歲　　業持命不絕<br>　久受無量苦　　斯由宿罪緣<br>　種種諸惱逼　　純苦初無間<br>　貪惜極慳著　　佛說餓鬼因<br>　生天雖快樂　　福盡極大苦<br>　斯非賢聖果　　慧者所不怙<br>　身體不光澤　　不樂本所座<br>　華冠卒萎落　　塵垢忽著身<br>　腋下流汗汁　　當知死時至<br>　善趣淨業盡　　復墮三惡道<br>　或生阿修羅　　貪嫉常苦惱<br>　雖有智聰明　　終不見真諦<br>　生死六趣中　　輪轉常不息<br>　勝法不受生　　生者眾苦器<br>　假令頂火然　　正意慎勿念<br>　不受後有業　　專心勤修習<br>　戒品禪定慧　　寂靜調不動<br>　當求涅槃道　　究竟離生死<br>　念擇及精進　　喜猗三昧捨<br>　此七菩提分　　清淨甘露道<br>　無智則不禪　　無禪亦不智<br>　是二俱成就　　能出生死流<br>　無邊大苦海　　視如牛跡水<br>　十四無記論　　佛說不應思<br>　是非安隱道　　亦非寂滅處<br>　無明緣諸行　　即緣彼生識<br>　名色從識起　　六入因名色<br>　六入生六觸　　從觸起諸受<br>　諸受為愛因　　從愛生四取<br>　四取生三有　　因有愛後生<br>　從生致老死　　憂悲諸苦惱<br>　無量眾苦聚　　生盡則都滅<br>　最勝所顯示　　甚深緣起法<br>　若能正觀察　　真實見之上<br>　如是真實見　　是則為見佛<br>　正見正思惟　　正語正業命<br>　正念正方便　　及正三摩提<br>　八分聖賢道　　寂滅當修習<br>　生為真諦苦　　恩愛則是集<br>　苦滅名解脫　　到彼謂八道<br>　為見彼真諦　　常勤修正智<br>　雖處五欲樂　　慧者能出離<br>　能證正法者　　皆從凡夫起<br>　不從虛空墮　　亦不從地出<br>　明哲無畏王　　領要不待煩<br>　宜修正法橋　　越度生死淵<br>　如上諸深法　　出家猶難精<br>　況復御世主　　而能具足行<br>　隨時漸修習　　勿令日空過<br>　一切人修善　　常生隨喜心<br>　自行三種業　　正迴向佛道<br>　當於未來世　　受此無量福<br>　常生天人中　　得為自在王<br>　與大菩薩眾　　遊戲諸神通<br>　方便化眾生　　嚴淨佛國土<br>　施戒慧為種　　往返人天中<br>　無垢淨名稱　　流布十方國<br>　世間導人主　　上生化天王<br>　令捨五欲樂　　遠離諸放逸<br>　眾生迷正濟　　漂浪隨四流<br>　無量生死苦　　度令至彼岸<br>　緣此成佛道　　究竟大涅槃　</p><p class='juan'>
勸發諸王要偈</p>
</body></html>
