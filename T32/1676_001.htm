<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p><p></li><p><b>　　<A NAME="n638"></A>No. 1676</b><p class='juan'>
廣大發願頌</p>
<p><span class='byline'>　　　　龍樹菩薩造</span><br><p><span class='byline'>　　　　西天譯經三藏朝奉大夫試光祿卿傳法大師賜紫臣施護等奉　詔譯</span><br><p class='lg'>　所有一切眾生類　　過未現在世無盡<br>　而諸佛剎廣無邊　　彼無邊剎塵充滿<br>　又一一塵為一剎　　廣大佛剎如塵等<br>　一一剎中正覺尊　　如塵無量我普禮<br>　彼塵倍聚諸佛剎　　剎中佛佛我稱讚<br>　我常供養以一心　　經如塵數廣大劫<br>　頂禮諸佛及法眾　　我於三寶常歸命<br>　我悉持以諸妙華　　及眾寶聚常普施<br>　若我已起一切罪　　我今普盡而懺悔<br>　若我未生一切罪　　我一切時常遠離<br>　所有一切勝福事　　我於一切常隨喜<br>　此福迴向於有情　　及佛無上菩提果<br>　如佛正法中所說　　願力堅固復真實<br>　我常供養諸世尊　　願我最後得成佛<br>　願我生生具深智　　常如妙吉祥菩薩<br>　悲心息苦救世間　　願如觀自在菩薩<br>　賢善愛眼視眾生　　願與普賢尊無異<br>　慈意善觀諸情品　　願我常如慈氏尊<br>　布施願如虛空庫　　持戒願如神通慧<br>　忍辱精進二度門　　願我悉如常精進<br>　定力能攝諸散亂　　願我得如金剛手<br>　善說十地諸法門　　說智願如金剛藏<br>　於佛世尊善請問　　願我得如除蓋障<br>　深心智慧具堅固　　願我常如堅固慧<br>　神通無礙善方便　　願我得如無垢稱<br>　善護眾生諸善根　　勤勇願如常勇猛<br>　善說波羅蜜等法　　願我得如無盡意<br>　具足無量妙音聲　　願與妙音尊無異<br>　近善知識心無懈　　願我生生如善財<br>　虛空無喻法能宣　　願我得如虛空藏<br>　地能長養諸世間　　普利願如地藏尊<br>　息除貧苦利眾生　　願與寶藏神無異<br>　語出無盡妙法寶　　願我得如曇無竭<br>　智慧堅利復常勤　　願與常啼尊無異<br>　此等最上諸佛子　　最勝功德聚無邊<br>　名稱廣大復無盡　　願我名稱亦如是<br>　我此讚佛功德聚　　最上勝善極廣大<br>　普願世間諸有情　　住彼最勝功德聚　</p><p class='juan'>
廣大發願頌</p>
</body></html>
