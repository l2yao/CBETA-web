<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p><p></li><p><b>　　<A NAME="n648"></A>No. 1681</b><p class='juan'>
佛吉祥德讚卷上</p>
<p><span class='byline'>　　　　尊者寂友造</span><br><p><span class='byline'>　　　　西天譯經三藏朝奉大夫試光祿卿傳法大師賜紫臣施護奉　詔譯</span><br><p class='lg'>　我今歸命佛世尊　　稱讚最上諸功德<br>　時語如語不誑語　　實語法語如義語<br>　正語寂語無我語　　顯示第一義諦門<br>　出現諸身普遍眼　　善施光明常觀照<br>　開諸有情智慧目　　破彼所有癡暗冥<br>　十力真實而出生　　已到最上清涼地<br>　四無所畏等具足　　作大光明持燈炬<br>　開發明焰布光照　　施彼熾盛大明聚<br>　發起堅固精進行　　不減一切勝功德<br>　釋迦師子大吼音　　能說無縛正法者<br>　世間八法不能染　　最上清淨大悲者<br>　梵王帝釋毘沙門　　及餘天等咸恭敬<br>　我佛常出妙巧語　　甘美甚深復廣大<br>　正真如理解脫音　　復能了知一切語<br>　廣大清淨如虛空　　最上族氏王宮生<br>　佛光明如日月光　　天人阿脩羅供養<br>　己得七覺支妙寶　　建立最上法寶幢<br>　愚癡暗翳悉開明　　黃金光聚身照耀<br>　人中最上人中尊　　已斷貪恚癡等染<br>　人中奔拏利迦華　　人中諸妙蓮華等<br>　清淨生死憂悲惱　　無明憍慢悉已除<br>　永塞鬥戰諍訟門　　永斷相續諸染種<br>　付授諸法不祕惜　　摧我慢幢豎法幢<br>　轉正法輪利眾生　　壞生死輪息諸苦<br>　奢摩他水湛然淨　　如海流注深無底<br>　已能枯竭愛源流　　是故充滿功德水<br>　見者咸生忻悅心　　於一切處無所著<br>　能捨己身為眾生　　冤親二處悉平等<br>　色如真金初出焰　　舌比蓮華廣清淨<br>　身光照耀淨復明　　熾盛如金亦如電<br>　精進勤策以為腰　　安住三摩地為頸<br>　智慧通達為頂門　　次第而表莊嚴相<br>　如來勇猛無畏尊　　一切廣遠悉通達<br>　能摧魔力大象龍　　善說最上諸法語<br>　安住勝妙忍辱樂　　已斷一切愛纏縛<br>　正智安立智堅牢　　智慧深廣無破智<br>　最上難得優曇華　　具百千種勝功德<br>　如來聖尊值復難　　具足無邊功德法<br>　如地能持諸種子　　安定寂靜復廣大<br>　如來智慧亦復然　　具足無邊功德法<br>　無垢無染本清淨　　沐浴身心調伏尊<br>　引導眾生彼岸行　　宣說正法救世者<br>　三十二相悉具足　　八十種好復莊嚴<br>　百福俱圓勝妙身　　廣大最上無等比<br>　已於諸法得自在　　顯示清淨勝義門<br>　智能遍諸境界中　　智金剛破諸煩惱<br>　已能調伏世間境　　發悟希望性已除<br>　對治煩惱盡無餘　　廣大辯才無障礙<br>　布施持戒及忍辱　　精進禪定并智慧<br>　諸波羅蜜悉已圓　　阿私陀仙常供養<br>　佛是高勝功德山　　功德藏并功德海<br>　自覺覺他覺行圓　　聲聞十方而普震<br>　無邊言說無邊德　　辯才無盡亦無邊<br>　佛一切智無上尊　　歸命佛為大恩者<br>　歸命善作世間護　　隨應諸法悉已聞<br>　自智通達諸法門　　稽首最勝知法者<br>　先以自智見諸法　　證得無上大菩提<br>　後覺眾生利亦然　　稽首自他真覺者<br>　真實了知諸梵行　　無破無斷色力堅<br>　具足清白復周圓　　稽首淨修梵行者<br>　無忘失法已安住　　勇猛堅固最勝尊<br>　佛心廣大量無邊　　悉能照達苦樂性<br>　佛為最勝善調御　　復稱無上二足尊<br>　諸沙門中大沙門　　稽首沙門無過者<br>　佛已具修諸淨行　　能作世間大醫王<br>　復為勝觀解脫尊　　稽首導師大智慧<br>　調伏寂靜近寂靜　　安住最上調伏心<br>　得入第一義諦門　　稽首已到清涼地<br>　一切合掌作恭敬　　應受人天最初供<br>　堪為人天施福田　　歸命福生無上士<br>　知法知義知時量　　如實知自亦知他<br>　自他根性悉了知　　了知此彼數取趣<br>　三摩呬多諸根寂　　諸行所作悉周圓<br>　戒禁具足妙無瑕　　稽首大力三摩地<br>　安住無滅三摩地　　無患無動離諸危<br>　已無高下取捨心　　結生相續悉永離<br>　如妙高山心安固　　不退轉智悉能成<br>　遍一切處智常隨　　稽首無勝無滅智<br>　了知諸法無能勝　　佛是愛見善見尊<br>　智愛善愛德無邊　　稽首愛憎平等者<br>　最上威儀眾喜愛　　具足美妙諸辯才<br>　辯才隨意破愚癡　　稽首宣暢正語者<br>　名稱廣大復希有　　遍三界中而普聞<br>　世間智者隨問言　　佛皆善答無隱覆<br>　佛威儀相勝無比　　見者咸生適悅心<br>　普令世間喜愛生　　稽首善施歡喜者<br>　迅疾言說無重復　　平等無等無差別<br>　美味具足妙言音　　稽首語言無等等<br>　佛是人中大智者　　復為最上人中仙<br>　世間異見悉不生　　稽首遠離邪思覺<br>　已息憂悲諸苦惱　　蠲除染法盡無餘<br>　輕浮動亂過不生　　稽首永離諸過者<br>　毀呰如來心不下　　讚譽如來心不高<br>　稱譏平等智安然　　稽首不著於謗讚<br>　平坦高下及染淨　　苦法樂法與愛憎<br>　佛智無著亦無差　　稽首如來善語者<br>　眾生惡語無義利　　如來善覆無顯彰<br>　行諸施法攝世間　　稽首正真能語者<br>　惡人惡語固觸嬈　　佛心無動而安然<br>　善言惡語等無差　　稽首愛恚平等者<br>　黃金琉璃真珠寶　　斯為世間最上珍<br>　如來已離貪愛心　　觀同草木土石等<br>　如來已離三種慢　　其心安定而寂然<br>　床敷臥具及諸珍　　見來求者皆給施<br>　於利非利無喜恚　　輕慢亦生喜捨心<br>　無憂無惱過不生　　稽首智破邪法者<br>　已能遠離諸嬈惱　　常說親近諸善人<br>　不說世間利養言　　亦無虛妄等言說<br>　言說隨意復自在　　言說調寂離喜樂<br>　言說純一淨無瑕　　稽首言說寂靜者<br>　言說甘美而無著　　言說能伏一切魔<br>　言說決定離世間　　稽首已離諸無智<br>　已能遠離顛倒見　　已離輕浮動亂緣<br>　已離一切非語言　　稽首善言攝化者<br>　常行無諂無誑行　　順行清淨真實心<br>　廣行愛敬實無虛　　稽首已度生死難<br>　一切所作善成就　　是為正法出生門<br>　見者歡喜世間尊　　稽首歸命清淨士<br>　歸命親說諸法教　　隨宜無轉煩惱除<br>　正善了知出離門　　趣證菩提真實法<br>　無破高勝歸向法　　善啟世間寂淨門<br>　乃至正妙廣宣揚　　天人世間利樂法<br>　如來所說諸法語　　離諸愛欲染著聲<br>　不調伏聲悉已除　　稽首善說法教者<br>　如來久修諸淨命　　心無動亂本安然<br>　三處平等念住心　　稽首能仁三不護<br>　佛已斷除疑惑語　　平等分位常所行<br>　涅槃無異勝愛門　　稽首廣大證入者<br>　佛為最上勝道者　　具足眾德天人尊<br>　神通方便悉圓成　　稽首已得諸自在<br>　稽首歸依眾德圓　　十號滿足無比等<br>　如來應供正等覺　　明行具足善逝尊<br>　世間解了無上士　　調語丈夫天人師<br>　佛世尊號普稱揚　　是故我今伸讚禮<br>　如來無染無發悟　　離胎藏生殊勝生<br>　能滿眾生諸願求　　稽首善攝一切法<br>　示生清淨聖王種　　廣大富貴復尊高<br>　悉能棄捨而出家　　稽首下心離高舉<br>　具足最上諸色力　　端嚴相好見者忻<br>　世諸妙境悉棄捐　　稽首清淨解脫者<br>　戒律清淨具無缺　　如應能說即能行<br>　大智大慧大聖尊　　稽首同事攝益者<br>　佛語正白復妙善　　斷除貪欲過不生<br>　一切染法悉蠲除　　宣說正因正業語<br>　說諸行語離纏縛　　常以柔軟愛言宣<br>　沙門婆羅門眾中　　如來語言常先勝<br>　面相圓正離顰蹙　　正順先導而安然<br>　善來愛語攝眾生　　稽首正說攝諸過<br>　所出語言皆具足　　無畏語業善稱揚<br>　深語正語智語言　　稽首如來息惡語<br>　佛語無著無依止　　亦無違背諸語言<br>　所有言說悉無邊　　稽首能敷了義語<br>　巧美語言善辯才　　利樂悲愍諸眾生<br>　廣啟眾生調伏門　　稽首聖法性調伏<br>　佛是正法調伏士　　離塵諸法調伏尊<br>　無等法門調伏師　　以無量法調伏者<br>　如來戒具足同等　　定慧具足亦無差<br>　解脫具足本同源　　解脫知見具無異<br>　聖正吉祥大覺者　　最上調伏同一門<br>　常於林野息眾緣　　隨意坐臥而安止<br>　以不害相而說法　　無綺語相而說法<br>　無動轉相而說法　　示出離相而說法<br>　已斷輪迴相說法　　可愛涅槃相說法<br>　無他苦相而說法　　善自性相而說法<br>　世間利益相說法　　離邪見相而說法<br>　同異生相而說法　　不轉相續相說法<br>　稽首無住相說法　　照明真實義真實<br>　若法若智實亦然　　說明了義破疑惑<br>　說法正白善分別　　平等高下普言宣<br>　正道邪道悉顯彰　　利非利事皆善了<br>　若善不善悉分別　　通達正教邪教門<br>　功德已圓過已除　　稽首自他能度者<br>　能以善法破惡趣　　樂中非樂方便說<br>　世間生滅真實知　　善說最勝諸法寶<br>　如來真實最上教　　三界所作能成就<br>　善趣惡趣悉了知　　善惡事中智無倒<br>　了知縛脫本來性　　而能善說縛脫門<br>　邪正染淨悉能知　　善不善義皆明了<br>　已能具足最上善　　具善行者普稱揚<br>　救拔一切惡趣中　　如來悲為一味藥<br>　稽首天仙最上士　　不著甚深禪定樂<br>　不生適悅喜愛心　　誓度愚迷貪欲海<br>　自身廣大諸色相　　畢竟圓滿可稱揚<br>　三界最勝應供尊　　我今歸命不可議　</p><p class='juan'>
佛吉祥德讚卷上</p>
</body></html>
