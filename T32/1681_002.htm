<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p class='juan'>
佛吉祥德讚卷中</p>
<p><span class='byline'>　　　　尊者寂友造</span><br><p><span class='byline'>　　　　西天譯經三藏朝奉大夫試光祿卿傳法大師賜紫臣施護奉　詔譯</span><br><p class='lg'>　歸命如來勝妙相　　足下平滿善安住<br>　千輻輪文現足心　　輞轂眾相皆圓滿<br>　如兜羅綿手足軟　　鞔網光現手足間<br>　手足諸指妙纖長　　足跟圓滿趺相稱<br>　足趺修高復充滿　　[<a href='javascript:showpic("../fontimg/029685.gif")'>月*耑</a>]如伊泥邪鹿王<br>　雙臂修圓摩膝輪　　陰相藏密猶龍馬<br>　髮毛端潤皆上靡　　一一身毛悉右旋<br>　身皮細滑垢不侵　　身真金色光晃耀<br>　手足頸肩七處滿　　項及膊腋悉充圓<br>　容儀敦肅妙端嚴　　身相修廣復傭直<br>　如諾瞿陀身圓滿　　上半身如師子王<br>　常光面向各一尋　　四十齒平不疏缺<br>　四牙鮮白妙鋒利　　常得味中最上味<br>　舌相薄淨廣復長　　梵音深妙猶天鼓<br>　音聲聞者皆悅意　　復如迦陵頻伽聲<br>　眼睫齊整狀牛王　　眼睛皎潔紺青色<br>　眉間柔軟妙毫相　　右旋清淨如螺白<br>　鳥瑟膩沙頂莊嚴　　稽首大丈夫相具<br>　歸命如來隨形好　　指爪狹長如赤銅<br>　手足指圓悉纖長　　手足諸指皆次第<br>　筋脈盤結復深隱　　兩踝俱隱而不麤<br>　充滿柔軟足安平　　迴顧右旋鹿王等<br>　行步直進如象王　　明顯端嚴無障礙<br>　自在次序狀鵝王　　舉身隨轉步安審<br>　身分次第而高顯　　平等隨轉身不曲<br>　善相屬著堅固身　　身淨光明離翳暗<br>　身支安定不掉動　　端直身相善圓滿<br>　妙童子相清淨身　　柔軟妙好悉無比<br>　腹形方正無欠缺　　不[<a href='javascript:showpic("../fontimg/067307.gif")'>穴/爪</a>]不凸廣復圓<br>　右旋深厚妙臍輪　　淨無點竅無減下<br>　身支近觸離諸過　　悉無靨點疣贅等<br>　譬如蓮華垢不侵　　亦復離諸不寂靜<br>　面輪圓滿皎清淨　　身相具足而無減<br>　舌相廣長如赤銅　　柔軟復如蓮華葉<br>　脣色光潤而可愛　　如頻婆果及赤銅<br>　水雲擊響等音聲　　復如象王大震吼<br>　音聲深遠復美妙　　一切聞者咸悅意<br>　手軟猶如兜羅綿　　手文深明而不斷<br>　四牙鋒利妙堅固　　最上清淨復齊平<br>　諸齒方整鮮白齊　　眼相修廣如蓮葉<br>　眼睫稠密而不白　　眉潤不白復修長<br>　耳輪長廣厚復圓　　身毛一一皆潤澤<br>　額廣平正相殊妙　　上半身分悉充圓<br>　首髮稠密整復長　　紺青旋轉而光潤<br>　乃至廣及佛胸臆　　俱有喜旋德相文<br>　螺髻紺青妙莊嚴　　稽首不可見頂相<br>　歸命處非處智力　　過現未來業皆知<br>　禪定解脫等持門　　了別自他諸根性<br>　種種信解悉通達　　種種界趣亦悉知<br>　他心種類了無差　　宿住隨念智具足<br>　照明一切生滅法　　諸漏已盡漏無餘<br>　如是十力智周圓　　稽首如來大精進<br>　如來漏盡無餘染　　覺了諸法亦無餘<br>　故稱正等正覺尊　　我今稽首伸敬禮<br>　一切染法平等說　　諸出離道亦善宣<br>　一切覺了盡無餘　　稽首能仁初覺者<br>　佛具不壞正智慧　　普盡無餘現覺尊<br>　正智破諸邪智心　　佛真覺已無餘覺<br>　自境界及他境界　　一切境界所作成<br>　於彼一切根義中　　佛是無能勝根者<br>　相中無餘相所緣　　非色種現皆悉斷<br>　無生重檐久已除　　已徹緣生河流底<br>　二種無智癡暗離　　發生二種智光明<br>　復離二種疑求心　　建立二種決定智<br>　已得盡智世間句　　智障已離法圓明<br>　具足勝依寂止門　　具足勝處善安住<br>　具足一切所應行　　明行具足色相圓<br>　具足種姓及語言　　獲神通果善救度<br>　身語意業悉不護　　無著無盡智凝然<br>　決定不退轉智門　　智說不壞因時相<br>　種種因門皆覺了　　種種果門亦悉知<br>　種種煩惱及對治　　稽首如來善覺者<br>　無二言說無盡辯　　善說不退轉法者<br>　世間八法不染心　　稽首善達功德岸<br>　佛三阿僧祇劫中　　積集難行一切行<br>　運大悲心而普覆　　自他能渡煩惱流<br>　了知三苦極微細　　由愍苦故起大悲<br>　三界所緣諸性中　　大悲普及一切處<br>　如來智性中平等　　若冤若親而等觀<br>　悲心廣大不可量　　普攝一切眾生類<br>　佛為眾生說一藥　　身病心病普令安<br>　畢竟極苦亦蠲除　　稽首善說妙藥者<br>　純一真實決定行　　決定純善無染尊<br>　決定不復染法生　　一向為他善長養<br>　不以己利求於他　　自所得樂悉棄捨<br>　隨宜方便悲愍心　　決定調伏眾生病<br>　眾生所應調伏時　　如來善知而無失<br>　為眾生作不請友　　普令得度起悲心<br>　能仁善說妙法藥　　治彼生法苦根源<br>　照明眾生過現身　　了知煩惱無邊性<br>　斷除眾生煩惱病　　佛知時量悉無差<br>　隨其何病藥堪除　　世尊如應為說藥<br>　如來所行一切行　　修習如理悉周圓<br>　若一若多出現門　　和合了知皆無礙<br>　如來功滿已能到　　一切智智清涼地<br>　知道識道說道尊　　勝道眾道歸向者<br>　拯拔一切輪迴苦　　令諸眾生離纏縛<br>　普令得渡煩惱流　　堅固慚愧具足者<br>　能善建立聖法幢　　表示諸行無常法<br>　開示盡滅離貪門　　顯示寂滅出離道<br>　能善表示諸法者　　能以諸法教授尊<br>　能作利益大導師　　稽首善施歡喜者<br>　常說示教利喜語　　具大威德大神通<br>　最上清淨大梵尊　　稽首自在復熾盛<br>　已息種姓諸言論　　復斷族氏諸語言<br>　世間人事語亦亡　　稽首常說正法語<br>　如來行步常寂靜　　無闊無狹平正行<br>　順善而行見者忻　　表示如來善行相<br>　如來不壞正知見　　具足如先所作性<br>　成諸福事斷疑根　　離分衛心入聚落<br>　出必顯明眾所睹　　無依無轉最上尊<br>　勝妙殊特眾吉祥　　純一具足梵行者<br>　能善了知五蘊法　　復能具足七法行<br>　已能摧滅我慢心　　稽首能破愚癡網<br>　如來已得無動法　　復能具足深廣心<br>　善能成就七聖財　　稽首善學三學者<br>　佛大丈夫所應讚　　邪異諸境不能怖<br>　遠離一切不吉祥　　稽首已到調伏地<br>　梵行真實善安立　　上下縱廣悉歸依<br>　常以無畏施眾生　　稽首於法離取著<br>　歸命佛大阿羅漢　　一切漏盡無染尊<br>　所作已辦德圓明　　稽首已除諸重擔<br>　逮得己所作義利　　盡諸有結障蠲除<br>　安住正智解脫心　　稽首出離解脫者<br>　已證無言解脫理　　愛盡取盡而解脫<br>　心無忘失解脫圓　　稽首無顛倒心者<br>　佛心無量復廣大　　無別異法善修心<br>　心得離繫煩惱除　　稽首已破諸異類<br>　盡諸染業得清淨　　已證無餘依涅槃<br>　人中最勝解脫尊　　戰死魔軍而得勝<br>　於諸善法不放逸　　善住正念正智慧<br>　善開寂眼視眾生　　稽首善救生死苦<br>　善覺眾生無明睡　　善破眾生諸愚癡<br>　佛勤勇起精進心　　策發一切懈怠者<br>　諸不善中施善法　　諸墮學中開學門<br>　諸怖畏中施無畏　　不安隱者令安隱<br>　諸暗冥中作明照　　諸不善中令修善<br>　諸過失中功德生　　諸罪業中除罪業<br>　令違逆者知恩德　　能滿眾生意所求<br>　咒明成就真實修　　稽首能破煩惱者<br>　佛已遠離諸誑妄　　心無躁動不高舉<br>　尊勝顯示吉祥門　　稽首佛為福生處<br>　一剎中生一切行　　不共一切神通種<br>　畢竟成就最上門　　一切處離非句義<br>　一切疑惑及雜說　　決定正語悉能破<br>　諸吉祥行平等修　　善知一切眾生意<br>　已能攝伏諸他語　　猶如猛火焚乾薪<br>　燒諸煩惱義亦然　　稽首安住正士法<br>　具諸吉祥具慚愧　　世間主宰勝寂默<br>　釋迦牟尼大導師　　盎儗囉娑瞿曇族<br>　離諸煩惱癡黑暗　　悲愍普攝諸眾生<br>　常於利他攝益中　　具足廣多諸勝行<br>　佛於一切眾生類　　一切增上所行中<br>　佛以大智常觀察　　普集世間利益事<br>　具足六通調伏智　　德智說智及時智<br>　一切對治勝神通　　界趣勝解業障智<br>　說法最勝神通具　　三調伏時善開化<br>　一切文義善解圓　　稽首辯才無盡智<br>　佛已具足如說辯　　善滿諸行到彼岸<br>　一切功德解脫周　　顯示勝身心清淨<br>　聞佛音者心歡喜　　佛自所行悉周圓<br>　不墮一切言說中　　不取自分功德相<br>　平等先證最初道　　次集大行不遺餘<br>　眾生大擔負堪任　　於諸相中得寂靜<br>　已圓大慈等功德　　未嘗遠離於捨行<br>　以正智慧攝眾生　　於長夜中遍觀察<br>　如來常發大勇悍　　以諸善行教眾生<br>　復於一切眾生中　　已得悲心善平等<br>　佛是悲愍世間者　　第一義諦善解了<br>　如來三眼已圓明　　三種稱讚善具足<br>　如來已具三不護　　顯示三界無垢尊<br>　四念處行廣通達　　名句文身自在者<br>　巧妙無盡隨意辯　　一切說示智悉通<br>　種類語言善解知　　隨處辯才悉無礙<br>　諸違背中作順向　　諸恚怒中作清淨<br>　於諸慢中發敬心　　棄捨一切利養事<br>　所行正真復最上　　以自力能現證尊<br>　清淨一切言說門　　稽首語言無執著<br>　出善來語如義語　　具足一切正所行<br>　如來一切功德圓　　稽首無忘失法者<br>　最上攝益勝調御　　歡喜悲愍諸眾生<br>　悲心堅固欲利他　　稽首常欲利樂者<br>　佛與眾生有恩德　　常為善友及知識<br>　如父如母能出生　　欲令眾生得善樂<br>　佛為眾生親教師　　善說勝義諸法教<br>　最上句義如理宣　　使令了知一切性<br>　如來常以無著說　　無增無減善稱揚<br>　大悲不斷相續生　　稽首善見處非處　</p><p class='juan'>
佛吉祥德讚卷中</p>
</body></html>
