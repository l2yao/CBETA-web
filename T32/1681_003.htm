<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p class='juan'>
佛吉祥德讚卷下</p>
<p><span class='byline'>　　　　尊者寂友造</span><br><p class='lg'>　歸命作大師子吼　　出生一切善行門<br>　於一切性如實知　　無勝知見遍一切<br>　善化眾生時無間　　宣說無邊諸法門<br>　最先破彼無明卵　　隨覺一切諸法者<br>　覺了眾生大正士　　覺悟微妙諸法尊<br>　於無我理已覺明　　善覺諸業自性者<br>　覺了一切界分量　　了知生滅本來性<br>　於諸苦法如實知　　善悟真實自性者<br>　善能覺悟無嬈惱　　世間自性悉覺知<br>　破諸惡見智開明　　覺了一切因果者<br>　覺了三界出離相　　故復修諸極難行<br>　身無疲倦執相工　　然於小法不厭離<br>　畢竟方便善攝益　　宣說中道諸法門<br>　善哉釋迦牟尼尊　　頂禮歸命應供者<br>　最上說者寂默者　　最上最勝我大師<br>　善攝眾生諸意樂　　於諸事相悉不取<br>　具足一種稱讚者　　善能成就四攝法<br>　六和敬法善宣揚　　六常行行已圓滿<br>　安立甚深正知見　　得諸等持寂靜善<br>　善法中無放逸心　　已證先佛所成道<br>　覺了甚深正道者　　開發甚深智光明<br>　於彼無尋無伺道　　稽首如來證悟者<br>　總聚智者所知境　　微細甚深悉覺知<br>　顯示二種涅槃界　　盡證一切涅槃道<br>　眾生長夜起虛妄　　佛方便說無妄法<br>　眾生沒在生死泥　　佛為垂手善接度<br>　眾生墮在惡趣者　　佛方便力為拯拔<br>　諸眾生起生等怖　　佛為引示無畏處<br>　自具廣大威神力　　身現一切色相寶<br>　內藏心寶妙圓明　　宣說無比正法寶<br>　佛不為他所攝伏　　一切無能違佛者<br>　安住一切歡喜門　　佛一切相皆圓滿<br>　無上沙門正真行　　如蓮華開智清淨<br>　普集梵行盡無餘　　稽首梵行已立者<br>　雖明世間圍陀典　　不壞一切聖法教<br>　洗滌一切諸罪垢　　獲得第一增上法<br>　善能成就持明法　　能善引示寂靜處<br>　導師開示善樂門　　輪迴曠野為善導<br>　常離一切諸暗冥　　開熙怡眼常觀視<br>　畢竟無染清淨尊　　罪福無動行解脫<br>　能於自身觀空性　　愛見已盡善無染<br>　於諸欲境離想心　　離染煩惱及分別<br>　心住寂靜諸事業　　默然法中得解脫<br>　最上寂靜大牟尼　　一切清淨無染者<br>　出世功德已廣大　　善布世間大明照<br>　世間妄境悉能觀　　圓滿真實諸法想<br>　愛繩已斷神通具　　善發智慧大光明<br>　破彼一切依著心　　於諸意樂皆寂靜<br>　如來已離諸過失　　所應敬禮及供養<br>　一切無利惡法除　　一切利益相應者<br>　佛與眾生為善友　　無足二足第一者<br>　安住念慧諸性中　　善具無忘失法者<br>　佛於義無義自性　　和合依止而不著<br>　生死此岸怖已除　　能證涅槃彼岸樂<br>　佛善依止正道行　　聽聞無謬心無減<br>　諸清淨中佛最尊　　廣大色相慧光照<br>　世間所有耽欲味　　佛智久已善出離<br>　智慧稱讚涅槃門　　稽首如來決定說<br>　無染見及無染思　　無染語并無染業<br>　無染命與無染勤　　無染念兼無染定<br>　解脫無染智無染　　於戒定慧善安住<br>　一切結縛悉斷除　　破諸煩惱顛倒處<br>　如來梵行所出生　　已住最上清涼地<br>　一切所作寂靜尊　　不著世間敬愛事<br>　已能斷除五分結　　復能具足六分法<br>　起一平等護念心　　四依成就而無缺<br>　純一真實無別異　　平等棄捨世所愛<br>　無倒思惟真正心　　已得一切輕安者<br>　心善解脫慧解脫　　純一梵行善安立<br>　如來最上勝丈夫　　是故歸命廣稱讚<br>　稽首勝大阿羅漢　　離名離相離分位<br>　出過名相分位門　　名相分位皆寂靜<br>　善見心能息欲焰　　欲境貪愛染皆除<br>　於諸欲染離含藏　　及離一切欲過失<br>　善修七種觀想法　　善說菩提分法門<br>　一切已能勝伏他　　佛是勇猛無畏者<br>　離癡斷染勝中勝　　戒力增上無罪者<br>　具善智慧微妙心　　內攝種種功德行<br>　無疑離染常喜足　　已息世間諸妄源<br>　大沙門事作已成　　稽首真實歡喜者<br>　佛為摩耨惹中勝　　已於其身善觀察<br>　應得已得諸說門　　稽首如來無比喻<br>　正念勝觀一切覺　　不為他伏能伏他<br>　已得寂靜無所為　　稽首牛王勝上者<br>　無量甚深住寂默　　正智常行安樂行<br>　如其法律妙威儀　　稽首身嚴心寂靜<br>　諸行妙圓語善說　　身現頭陀難行相<br>　言無戲論住正真　　稽首離貪正命士<br>　如來尊勝復自在　　猶如帝釋天中勝<br>　所向正順復善觀　　語言謙下而和美<br>　一切清淨清淨者　　善愛無著廣清淨<br>　成熟功德香充滿　　稽首已到最上處<br>　佛是最上大仙王　　廣積功德滿無減<br>　淨行已圓諂已除　　稽首正智光明聚<br>　身心清淨復輕安　　已息一切諸冤對<br>　寂慧廣慧大慧尊　　塞忿恚源常歡喜<br>　補特伽羅中無勝　　不可稱量離諸著<br>　句身通達已無疑　　稽首能仁善解者<br>　教化調伏中最上　　無上可愛作光明<br>　無求無慢無愛著　　稽首無誑清淨者<br>　已離暗翳無所染　　補特伽羅中最上<br>　已得善寂大名稱　　稽首無著無纏縛<br>　迷惑耽著久已離　　無我取相我見除<br>　初中後善法宣揚　　善文善義皆圓滿<br>　眾生處苦無疲懈　　佛方便故令休息<br>　眾生不趣出離門　　佛方便故令出離<br>　如來不住於滅法　　常行救度攝世間<br>　復於廣大正法門　　稽首大智悉包攝<br>　已息邪妄諸分別　　善離一切尋求道<br>　催諸惡法號勝人　　離七種染圓梵行<br>　如空欲泥不能染　　清淨常依止梵行<br>　雖除染法了性空　　出過語言心無著<br>　佛常安住身念性　　佛心已過於二邊<br>　正智深密勇力尊　　吉祥門中善身者<br>　稽首大悲不思議　　一切所作自通力<br>　他劣弱者助營修　　他善美者必隨順<br>　佛是金剛堅固身　　從真實處所出生<br>　安住一切相應門　　得大涅槃最上樂<br>　如來已得最上利　　棄捨自樂而不著<br>　引示世間安隱處　　廣為眾生說正道<br>　歸命大覺尊　　現證正覺道<br>　不修梵行者　　佛善為建立<br>　佛是知道者　　識道說道者<br>　佛為正道尊　　諸道所歸向<br>　佛從照明生　　復是智生者<br>　義生及法生　　善說明了義<br>　諸義出離者　　人中大師子<br>　人中大象龍　　人中大仙王<br>　人中正知者　　人中智勇尊<br>　人中勝無比　　人中極最上<br>　人中殊妙士　　人中白蓮華<br>　無怖及無驚　　無怯亦無懼<br>　佛是離怖者　　無畏無奔競<br>　怖畏險難除　　斷滅諸怖難<br>　自出過怖境　　復令他亦出<br>　自斷滅怖難　　復令他亦斷<br>　自渡怖難海　　復令他亦渡<br>　離身毛喜豎　　離身毛悚立<br>　佛勝無比等　　亦復無等等<br>　功德不可稱　　已過於稱量<br>　復不可取像　　亦無各別分<br>　勝補特伽羅　　唯一而無二<br>　佛是自然智　　而無同等者<br>　廣利諸眾生　　稽首一切智<br>　諸天人世間　　梵魔沙門中<br>　佛是最上尊　　復為無勝者<br>　佛寶甚希有　　而亦復難得<br>　遇佛寶出生　　實希有難得<br>　佛是廣大眼　　復為大光明<br>　大曜大明照　　大燈大光炬<br>　無暗大熾明　　已得最上法<br>　根力覺道圓　　不與聲聞共<br>　若無利益事　　如來即不生<br>　無利不現化　　無利亦不隱<br>　佛為諸群品　　利益故出生<br>　悲愍諸世間　　作諸利樂事<br>　於諸天人中　　佛是正見者<br>　以正道法律　　普教示一切<br>　復一切眾中　　佛為所愛尊<br>　咸起敬愛心　　作尊重觀想<br>　佛是所親近　　及隨從恭敬<br>　頂禮見真如　　吉祥最上寶<br>　佛慧眼光明　　復從慧眼生<br>　開發慧焰明　　持廣大慧炬<br>　燃慧燈普耀　　大慧破諸暗<br>　一切性自性　　如來悉照了<br>　如來勝慧根　　微妙復最上<br>　如來大慧力　　而不可屈伏<br>　積無盡慧財　　具無價慧寶<br>　持快利慧刀　　執勝慧器仗<br>　秉鋒利慧劍　　慧無墮無減<br>　佛善開正慧　　覺了一切法<br>　廣慧為宮殿　　正智者安處<br>　堅固慧為牆　　周匝而密護<br>　不思議正慧　　為階梯進趣<br>　無屈伏勝尊　　無異心安住<br>　不為他所伏　　亦伏無所取<br>　而於三界中　　所應供養者<br>　一切現觀察　　一切無所著<br>　所應知已知　　所應離已離<br>　所應得已得　　勝所作已作<br>　己事悉周圓　　為世間教授<br>　佛是大聖者　　精進未曾有<br>　已安立清淨　　希有廣大行<br>　現證最上道　　希有難思法<br>　獲得取上句　　飲涅槃甘露<br>　拔除愛網根　　絕諸過失本<br>　善行無別異　　無染法能著<br>　善生及善體　　勝善而出家<br>　善本所從來　　稽首善來者<br>　無動不思議　　智者智中尊<br>　諂曲過染除　　已渡煩惱海<br>　相應行解脫　　解脫諸纏縛<br>　已得無取心　　已盡一切漏<br>　已盡過失邊　　已破一切毒<br>　已斷一切障　　盡燒諸見網<br>　所有邪妄言　　及邪妄見聞<br>　邪念邪作事　　佛一切已離<br>　蘊處界諸法　　隨廣略善說<br>　依止淨無縛　　諸依止中勝<br>　無救者為救　　無歸者作歸<br>　諸無趣向者　　佛為作趣向<br>　已渡生死海　　遍入諸境界<br>　所應現化處　　一切皆能到<br>　諸墮惡趣者　　佛常知常思<br>　即以善方便　　而普為救度<br>　無貪及無瞋　　無癡善根具<br>　大身常住身　　悲愍利益者<br>　身被釋種服　　廣作吉祥事<br>　希有精進力　　大智正識者<br>　戒忍法真實　　內心常精進<br>　廣大復甚深　　具足諸功德<br>　光明大照耀　　調伏心潔白<br>　猶湛水澄清　　善種現圓滿<br>　世間清淨眼　　青優缽羅華<br>　廣大而殊妙　　周遍十方界<br>　寂止性潤澤　　一切智妙月<br>　佛德廣無邊　　是故我稱讚　</p><p class='juan'>
佛吉祥德讚卷下</p>
</body></html>
