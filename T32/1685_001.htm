<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p><b>　　<A NAME="n658"></A>No. 1685</b><p class='juan'>
佛說八大靈塔名號經</p>
<p><span class='byline'>　　　　西天譯經三藏朝散大夫試光祿卿明教大師臣法賢奉　詔譯</span><br><p>爾時世尊告諸苾芻。我今稱揚八大靈塔名號。汝等諦聽。當為汝說。何等為八。所謂第一迦毘羅城龍彌[<a href='javascript:showpic("../fontimg/001244.gif")'>仁-二+爾</a>]園是佛生處。第二摩伽陀國泥連河邊菩提樹下佛證道果處。第三迦尸國波羅柰城轉大法輪處。第四舍衛國祇陀園現大神通處。第五曲女城從忉利天下降處。第六王舍城聲聞分別佛為化度處。第七廣嚴城靈塔思念壽量處。第八拘尸那城娑羅林內大雙樹間入涅槃處。如是八大靈塔。重說頌曰<p class='lg'>　淨飯王都迦毘城　　龍彌[<a href='javascript:showpic("../fontimg/001244.gif")'>仁-二+爾</a>]園佛生處<br>　摩伽陀泥連河側　　菩提樹下成正覺<br>　迦尸國波羅柰城　　轉大法輪十二行<br>　舍衛大城祇園內　　遍滿三界現神通<br>　桑迦尸國曲女城　　忉利天宮而降下<br>　王舍大城僧分別　　如來善化行慈悲<br>　廣嚴大城靈塔中　　如來思念壽量處<br>　拘尸那城大力地　　娑羅雙樹入涅槃　</p><p>如是八大靈塔。若有婆羅門及善男子善女人等。發大信心修建塔廟承事供養。是人得大利益。獲大果報。具大稱讚。名聞普遍甚深廣大。乃至諸苾芻亦應當學<p>復次諸苾芻。若有淨信善男子善女人。能於此八大靈塔。向此生中至誠供養。是人命終速生天界<p>爾時世尊復告諸苾芻。汝等諦聽我今當說。遊止國城及於住世。而說頌曰<p class='lg'>　二十九載處王宮　　六年雪山修苦行<br>　五歲王舍城化度　　四年在於毘沙林<br>　二年惹里巖安居　　二十三載止舍衛<br>　廣嚴城及鹿野苑　　摩拘梨與忉利天<br>　尸輸那及憍睒彌　　寶塔山頂并大野<br>　尾努聚落吠蘭帝　　淨飯王都迦毘城<br>　此等聖境各一年　　釋迦如來而行住<br>　如是八十年住也　　然後牟尼入涅槃　</p><p class='juan'>
佛說八大靈塔名號經</p>
</body></html>
