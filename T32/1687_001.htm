<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T32 </TITLE>
</head>
<BODY>

<p><p></li><p><b>　　<A NAME="n662"></A>No. 1687</b><p class='juan'>
事師法五十頌(馬鳴菩薩集)</p>
<p><span class='byline'>　　　　西天譯經三藏朝散大夫試鴻臚少卿宣梵大師賜紫沙門臣日稱等奉　詔譯</span><br><p class='lg'>　依諸經律祕密教　　略出承事師儀軌<br>　聞已愛樂發淨心　　當獲如來金剛智<br>　若於灌頂師　　三時伸禮奉<br>　則為已供養　　十方諸如來<br>　起最上恭敬　　合掌以持花<br>　散彼曼挐羅　　頭面接足禮<br>　彼師或在家　　及新受具戒<br>　置經像於前　　則息諸疑謗<br>　若出家弟子　　常淨心承事<br>　已坐當起迎　　唯除於致禮<br>　彼師及弟子　　當互審其器<br>　若不先觀察　　同得越法罪<br>　若忿恚無慈　　貪愛多散亂<br>　驁易恃種族　　以惠當揀擇<br>　具戒忍悲智　　尊重無諂曲<br>　了祕密儀範　　博閑諸論議<br>　善達真言相　　曼挐羅事業<br>　契證十真如　　諸根悉清淨<br>　若彼求法者　　於師生輕毀<br>　則謗諸如來　　常得諸苦惱<br>　由增上愚癡　　而獲於現報<br>　為惡曜執持　　重病相纏縛<br>　王法所逼切　　及毒蛇傷螫<br>　冤賊水火難　　非人得其便<br>　彼頻那夜迦　　常作諸障礙<br>　從此而命終　　即墮於惡趣<br>　勿令阿闍黎　　少分生煩惱<br>　無智相違背　　定入阿鼻獄<br>　受種種極苦　　說之深可怖<br>　由謗阿闍黎　　於中常止住<br>　彼阿闍黎者　　弘持正法藏<br>　是故當一心　　輒莫生輕毀<br>　常於阿闍黎　　承事而供養<br>　發生尊重心　　則蠲除障惱<br>　又復於師所　　樂行於喜捨<br>　不希於己身　　何況於財物<br>　於無量億劫　　勇猛勤修習<br>　今始證菩提　　斯極為希有<br>　善護其深誓　　供養諸如來<br>　恭敬阿闍黎　　等同一切佛<br>　若於己所有　　最上諸珍玩<br>　求無盡菩提　　誠心而奉獻<br>　施佛阿闍黎　　念念常增長<br>　是最勝福田　　速得菩提果<br>　如是求法者　　具戒忍功德<br>　不虛誑於師　　當獲金剛智<br>　若足踏師影　　獲罪如破塔<br>　於床坐資具　　騎驀罪過足<br>　若師所教誨　　歡喜當聽受<br>　自己或不能　　則善言啟白<br>　由依止師故　　所作皆成就<br>　現樂及生天　　何敢違其命<br>　守護師財物　　猶若己身命<br>　於彼執侍人　　如親常敬奉<br>　不應於師前　　覆頂及乘御<br>　翹足手扠腰　　安然而坐臥<br>　或事緣令坐　　勿舒於雙足<br>　常具諸威儀　　師起速當起<br>　若於經行處　　不應隨舉步<br>　端謹立於傍　　無棄於涕[<a href='javascript:showpic("../fontimg/017596.gif")'>泳-永+垂</a>]<br>　亦勿於師前　　私竊而言說<br>　及鄰近語笑　　歌舞作唱等<br>　或令坐或起　　各安徐禮敬<br>　若於險路中　　白已作前導<br>　又不應於前　　身現疲勞相<br>　屈指節作聲　　倚柱及牆壁<br>　或浣衣濯足　　及澡浴等事<br>　先白師令知　　所作無令見<br>　又復於師名　　不應輒稱舉<br>　設有固問者　　當示之一字<br>　師或令幹集　　當伺其遣使<br>　於彼所作事　　憶持常不忘<br>　或笑嗽伸呿　　則以手遮口<br>　若有事啟聞　　當曲躬軟語<br>　若在家女人　　淨心來聽法<br>　合掌具威儀　　專視於師面<br>　聞已當奉持　　捨離於憍慢<br>　常如初適嫁　　低顏其慚赧<br>　於彼嚴身具　　無復生愛樂<br>　與善非相應　　皆思惟遠離<br>　常慕於師德　　不應窺小過<br>　隨順獲成就　　求過當自損<br>　說法度弟子　　曼拏羅護摩<br>　城邑同師居　　無旨不應作<br>　或說法所得　　淨施諸財物<br>　悉以奉其師　　隨得而可用<br>　同學及法裔　　不應為弟子<br>　亦不於師前　　受承事禮敬<br>　若以物上師　　二手持奉獻<br>　師或有所施　　常恭敬頂受<br>　自專修正行　　常憶持不忘<br>　他或非律儀　　愛語相教示<br>　若師所教敕　　或病緣不作<br>　當作禮咨陳　　斯則無其咎<br>　常令師歡喜　　離諸煩惱事<br>　當勤而行之　　恐繁故不述<br>　彼金剛如來　　親如是宣說<br>　及餘教所明　　依師獲成就<br>　若弟子清淨　　能歸依三寶<br>　設使命將終　　亦為宣法要<br>　及授祕密教　　令作正法器<br>　若現相誦持　　當獲根本罪<br>　若能隨順師行學　　則成一切諸功德<br>　以我所集斯善因　　願與眾生速成佛　</p><p class='juan'>
事師法五十頌</p>
</body></html>
