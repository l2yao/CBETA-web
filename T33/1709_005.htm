<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T33 </TITLE>
</head>
<BODY>

<p class='juan'>
仁王護國般若波羅蜜多經疏卷下</p>
<p><span class='byline'>　　　　青龍寺翻經講論沙門良賁奉　詔述</span><br><p><b>　　<A NAME="n142"></A>護國品第五</b><p>解曰。大文第二後之三品明其外護。初護國品正陳外護。不思議品表殊勝德。後奉持品彰奉持人除諸災難。先明外護王等[<a href='javascript:showpic("../fontimg/009576.gif")'>廷-壬+西</a>]誠示法令遵。現難思力依持具德。內潔外清。由是故有後之三品。辯來意者。依本記云國土有二。一世間。二乘凡夫土。二出世間。信至十地土。賊有二種。一外劫盜賊。二內煩惱賊。護有二種。一謂鬼神二謂智慧。內外悉是佛菩薩護。已明內護。此明外護。遂諸王願有此品故。釋品名者。上釋總名。即此別號。恩惠曰仁。自在曰王。覆攝為護。率土為國。具如上解。明護義者略以四門。一能護人者。若佛菩薩攝生如子。為不請友如母之慈。維摩經云。如菩薩者。謂不離大慈不捨大悲。深發一切智心而不忽忘。教化眾生終不厭倦。又諸菩薩現種種身。隨念而應。如觀音等。即其護也。又諸王仁惠慈育為心。大臣百察奉法陳令。亦其護也。若爾自護何待于經。世出世間此為異故。二所護法者。謂此般若及餘諸經更無有法過於般若波羅蜜多者。信受讀誦依教修行。天龍潛護尚得成佛。況乎七難豈不滅哉。若王法者。文武之道賞罰兩權進善黜惡。斯為化本。故金光明經第八偈云。國人造惡業。王捨不禁制。斯非順正理。治擯當如法。若見惡不遮。非法便滋長。遂令王國內姦訴日增多。被他怨敵侵。破壞其國土。由國正令亦護法也。三能護心者。佛無緣慈菩薩之悲。應念如響。不言而悉。即護心也。若諸王臣常以正直。無貪嗔癡。依文奉法。亦護心也。故正理云。由彼時人不平等貪。天龍忿責不降甘雨。故遭飢饉。又彼時人不平等心。非人吐毒。疾疫難救。又彼時人不平等貪嗔毒增上故。有刀兵互相殘害。由貪嗔癡積之於內。三災七耀災變于外。內心不平欲求外護。煎水求冰不亦難矣。由無貪等從化如流。即是經中外護之意。四所護事者。嚴飾道場聽受持讀。孝養恭敬王臣正治。如下具明。至文當悉釋經文者。文分三段。一正明護國。二引昔護國。三聞法獲益。初明護國於中分二。初明護國法。後明除災難。初護國法文分為三。一明護國法。二嚴飾道場。三明其說聽。初護國法文復分三。且初第一標陳護國。其義者何<p>經。爾時世尊告波斯匿王等諸大國王諦聽諦聽我為汝等說護國法<p>解曰。答先所願。若不諦聽聞已忘失。故令審也。從此第二明護國時。其義者何<p>經。一切國土若欲亂時有諸災難賊來破壞<p>解曰。一切國土者十六國也。對諸王等言一切故。又不唯爾於贍部洲大小國土。隨教所被即一切也。若以教被言一切者。即人三洲但有至教所及之處亦一切也。天宮龍宮至教所及亦一切也。設爾無肉慈無限故。彼同聞眾教必被故。若現若當教所被處皆一切故。不爾巨唐豈不護矣。若欲亂時者標護時也。國境清平已明常護。若有災難標求護時。有諸災難者。災謂三災。如前所引正理論說。刀兵疾疫飢饉之災。彼小三災在中劫末。災之前相相似亦災。難謂七難。下當明也。賊來破壞者申難相也。從此第三明受持經。其義者何<p>經。汝等諸王應當受持讀誦此般若波羅蜜多<p>解曰。令諸王等親自受持若讀若誦。三法行也。若常持讀難必不生。若有難生誡持讀者。如涅槃經第二十云。父母之心非不平等。然於病子心則偏多。故勸受持以除難矣。從此第二嚴飾道場。於中分三。且初第一嚴飾道場<p>經。嚴飾道場置百佛像百菩薩像百師子座請百法師解說<p>解曰。初句總標。次如文悉。令此經中不別言處。如金光明第六護國品說。時四天王白佛言。世尊於未來世若有人王。為護自身后妃王子。於自國土令無怨敵及諸憂惱災厄事者。世尊如是人王不應放逸命心散亂。先當莊嚴最上宮室王所愛重。顯弊之處香水灑地。散眾名花。安置師子殊勝法座。以諸珍寶而為挍飾。乃至下云。時彼人王應著純淨鮮潔之衣。種種瓔珞以為嚴飾。自持白蓋及以香花備整軍儀盛陳音樂。步出城闕近彼法師。運想虔恭為吉祥事。以彼准此義乃具故。從此第二香花供養<p>經。於諸座前然種種燈燒種種香散諸雜花廣大供養<p>解曰。一一座前廣嚴飾故。從此第三百一供事<p>經。衣服臥具飲食湯藥房舍床座一切供事<p>解曰。一一供事表其敬也。從此第三明其說聽。於中分三。且初第一二時解說<p>經。每日二時講讀此經<p>解曰。如文悉也。從此第二王臣聽受<p>經。若王大臣比丘比丘尼優婆塞優婆夷聽受讀誦<p>解曰。國王大臣上行下化。四眾聽受悉皆遷善。即自護也。又金光明云。其王爾時當淨澡浴。以香塗身著新淨衣。坐小卑座不生高舉。捨自在位離諸憍慢。端心正念聽是經王。於法師所起大師想。以彼准此明其敬也。從此第三如說修行<p>經。如法修行災難即滅<p>解曰。如法修行者。依前理事應如說行。服藥患除理必然故。觀其即事以略言者。去每四月內譯經畢。我后至道持讀聽聞。洎夫九月出經百座。秋霖澄霽卿雲滿空。自卯及申倏乎萬變。軍容相國爰與百察。士馬溢郭傾城縱觀。或禮或躍零涕如雨。其月二日恩敕曰。師久植智牙。高懸心鏡。開法王之祕藏演金口之玄言。三際流傳四生蒙賴。而道符真聖理契天人。宿雨[扠-、]陰祥雲流彩。感通之力朝野同歡。有媿宣揚用增誠敬也。其月下旬西戎北狄蟻聚王畿。無勞強師蕃醜[馬*炎]潰。若非明主至信大臣盡節。上行下化雷動雲行。道俗精誠。熟能興於此。善法堂號豈虛也哉。慚不能文幸而述矣。從此第二明除災難。於中分二。初明除災難後明稱所求。初除災難文分為二。一明諸災難二明災難滅。初明災難文分為三。一明鬼神護。二明其喪亡。三列諸災難。且初第一明鬼神護<p>經。大王諸國土中有無量鬼神一一復有無量眷屬若聞是經護汝國土<p>解曰。明諸國中鬼神無量各有眷屬聞經護國。此經文總無別名也。如金光明第八說。僧慎爾耶藥叉大將。并與二十八部藥叉諸神白言。世尊若現在世及未來世所在宣揚布流之處。若於城邑聚落山澤空林或王宮殿或僧住處。我與諸神俱詣其所。各自隱形隨處擁護彼說法師。令離衰惱常受安樂。乃至下云。言詞辯了具足莊嚴。亦令精氣從毛孔入。身力充足威光勇健。難思智光皆得成就。及聽法者若男若女受持供養。我當攝受令無災橫。乃至常遇諸佛。速證無上正等菩提。如彼悉矣。從此第二明其喪亡。於中分二。且初第一明其喪亡<p>經。若國欲亂鬼神無亂鬼神亂故即萬人亂當有賊起百姓喪亡<p>解曰。由鬼神亂次萬人亂。百姓喪亡庶人弊也。從此第二王臣乖爭<p>經。國王太子王子百官互相是非<p>解曰。上不和也。從此第三明諸災難<p>經。天地變怪日月眾星失時失度大火大水及大風等<p>解曰。天地變怪者。天眾象變地有妖怪。此總明也。言日月者如下經中。即初難也。言眾星者第二難也。失時失度者即上二難失時度也。言大火者第三難也。言大水者第四難也。言大風者第五難也。所言等者等披六七。六者亢陽七者賊來。至下悉矣。何故有是鬼神先亂百姓喪亡王臣不和七難俱起。如下經云。由贍部洲大小國邑一切人民不孝父母。不敬師長沙門婆羅門。國王大臣不行正法。由是諸惡有是難興。此即難因。至下當悉。從此第二明災難滅<p>經。是諸難起皆應受持講說此般若波羅密多<p>解曰。是諸難起者。一一難起皆須講讀如說修行。即良藥矣。從此第二明稱所求。於中分三。且初第一明稱所求<p>經。若於是經受持讀誦一切所求官位富饒男女慧解行來隨意人天果報皆得滿足<p>解曰。一切所求者此總標也。此中有七。一求官位得榮位故。二求富饒得福利故。三求男女即皆得故。四求慧解得世出世勝知見故。五行來者求往來也。二足四足皆安隱故。六人中果報。七天中果報。此上皆由受持讀誦經之威力所願滿足。如寶雲經云。譬如藥樹名曰善見。若有眾生得其根莖枝葉花果。或見色嗅香嘗味得觸。於此十中隨其所得病皆除愈。是故於經十法行中。隨其持讀世出世間願皆滿故。從此第二厄難解脫<p>經。疾疫厄難即得除愈杻械枷鎖撿繫其身皆得解脫<p>解曰。上之兩句明厄難除。下之三句繫者得脫。從此第三明諸罪滅<p>經。破四重戒作五逆罪及毀諸戒無量咎過悉得消滅<p>解曰。破四重戒者婬盜殺妄性重戒也。作五逆罪者。如俱舍論第十八說。所謂殺父．殺母．殺阿羅漢．破和合僧．出佛身血也。然此五中四身一語。并彼同類。彼廣明故。及毀諸戒者。所謂殘等諸戒也。別解脫戒各有交因。律儀有八。實體唯四。依緣具闕。義如常解。然其體者。有宗無表色。成實不相應。今大乘宗依思願種假立為體。不隨心戒四心三性皆得現前。捨緣別者。有宗五緣。如俱舍論第十五頌云。捨別解詞伏。由故捨命終及二形俱生斷善根夜盡。經部加犯重。法密加法滅。捨緣別故。瑜伽五十三捨有五緣也。捨學處故。犯根本罪故。二形生故。善根斷故。捨同分故。捨苾芻律儀。若正法毀壞正法隱沒。雖無新受。舊不捨故得戒未捨。身有律儀遇緣毀犯名毀諸戒。無別悔緣定墮地獄。如常分別。若悔緣者。依大乘教。如造像經說。由造經像。三惡道業略受速出而不受苦。如箭射林不住而遇。又觀無量壽云。有五逆者亦生西方。又涅槃二十云。阿闍世王發菩提心不入地獄。廣讚發菩提心如彼文也。又大方等陀羅尼經第一云。若犯菩薩二十四戒。若犯比丘等一一諸戒。一心懺悔若不還生。無有是處。今此經云。無量過咎悉得消滅者。即由聞經受持讀誦罪皆滅矣。從此第二引昔護國於中分二。初引昔護國後結勸受持。初引昔中文分為三。一明昔天王。二明昔人王。三例指諸王。初天王中文復分三。且初第一標頂生王<p>經。大王往昔過去釋提桓因為頂生王領四軍眾來上天宮欲滅帝釋<p>解曰。領四軍眾者。象馬車步為四軍也。此因緣者。如賢愚經頂生王品及涅槃經第十二說。從此第二帝釋奉法<p>經。時彼天主即依過去諸佛教法敷百高座請百法師講讀般若波羅蜜多經<p>解曰。明依法也。從此第三天眾安樂<p>經。頂生即退天眾安樂<p>解曰。結安樂也。從此第二明昔人王。於中分三。一明斑足王。二明普明王。三聞法悟解。初斑足王文分為二。初明斑足王後明得千王。初文復三。且初第一明斑足王<p>經大王昔天羅國王有一太子名曰斑足解曰。梵云提婆羅此云天羅。言斑足者。以足斑駁名斑足也。如賢愚經及智度論敘彼緣也。從此第二邪師灌頂<p>經。登王位時有外道師名為善施與王灌頂<p>解曰。如文易了。從此第三受教祀天<p>經。乃命斑足取千王頭以祀塚間摩訶迦羅大黑天神<p>解曰。言塚間者所住處也。言摩訶者此翻云大。言迦羅者此云黑天也。上句梵語下句唐言。大黑天神鬥戰神也。若禮彼神增其威德。舉事皆勝故嚮祀也。何以知者。三藏引別梵夾云。孔雀王經說。烏尸尼國國城之東有林。名奢摩奢那。此云尸林。其林縱廣滿一由旬。有大黑天神。是摩醯首羅變化之身。與諸鬼神無量眷屬。常於夜間遊行林中。有大神力多諸珍寶。有隱形藥有長年藥。遊行飛空。諸幻術藥與人貿易。唯取生人血肉。先約斤兩而貿藥等。若人欲往。先以陀羅尼加持其身。然往貿易。若不加持。彼諸鬼神乃自隱形。盜人血肉令減斤兩。即取彼人身上血肉。隨取隨盡。不充先約。乃至取盡一人血肉。斤兩不充藥不可得。若加持者貿得寶貝及諸藥等。隨意所為皆得成就。若嚮祀者。唯人血肉彼有大力。即加護人所作勇猛。鬥戰等法皆得勝也。故大黑天神即鬥戰神也。如賢愚經說祀羅剎。普明王經說。取百王以祀樹神。師子斷肉經說。取百王以祀山神。各隨文矣。從此第二明得千王。於中分二。且初第一得諸王等<p>經。自登王位已得九百九十九王<p>解曰。斑足登位威力自在。遂得諸王滿斯數故。從此第二明得普明<p>經。唯少一王北行萬里乃得一王名曰普明<p>解曰。彰處得王也。從此第二明普明王。於中分二。一長行建立二以偈說法。初長行中文復分四。且初第一普明諸願<p>經。其普明王白斑足言願聽一日禮敬三寶飯食沙門<p>解曰。依賢愚經願諸七日也。從此第二斑足忍許<p>經。斑足聞已即便許之<p>解曰。斑足許也。從此第三依法建立<p>經。其王乃依過去諸佛所說教法敷百高座請百法師<p>解曰。明依教也。從此第四明說般若<p>經。一日二時講說般若波羅蜜多八千億偈<p>解曰。明宣說也。從此第二以偈說法中分二。且初第一標說偈人<p>經。時彼眾中第一法師為普明王而說偈言<p>解曰標說人也。從此第二明所說偈。於中分四。一明法無常。二明諸法苦。三明諸法空。四明法無我。初明無常又復分二。且初第一外界無常<p>經。劫火洞然大千俱壞須彌巨海磨滅無餘<p>解曰。劫火洞然明火災也。瑜伽第二說三大災。謂火水風相次起故。三中標初此火災也。大千俱壞者明一大千同成壞也。下之兩句九山八海數各百億滅無餘也。成住壞空相次而起。此明壞劫。餘三准知。俱舍十二瑜伽第二皆廣說也。從此第二有情無常<p>經。梵釋天龍諸有情等尚皆殄滅何況此身<p>解曰。梵釋天龍者。梵謂梵王通四禪也。釋謂帝釋忉利主也。舉此攝餘諸天處也。此二自在勝故標也。言天龍者八部眾也。諸有情等者。除前所明餘界趣也。尚皆殄滅者明無常也。何況此身者。界無大小情無勝劣彼皆殄滅。何況此身。示無常矣。從此第二明諸法苦。於中分二。且初第一明列諸苦<p>經。生老病死憂悲苦惱怨親逼迫能與願違<p>解曰。生老病死者此有四苦。憂悲苦惱者。於欲界中隨遇苦緣種種憂悲逼切故。惱下之兩句明其四苦。怨者怨憎會苦。親者愛別離苦。言逼迫者。五盛陰苦謂五蘊身生滅遷流逼迫性故。能與願違者求不得苦也。又生老病死五盛陰苦此流轉苦。通於三界。是行苦故。怨憎愛別此相違苦。是苦苦攝。唯欲界故。求不得苦此之受用是壞苦攝。亦唯欲界。依樂受者亦通色界。從此第二明苦因果<p>經。愛欲結使自作瘡疣三界無安國有何樂<p>解曰。愛欲結使者此明因也。愛為有因能潤諸業。欲謂貪欲於境馳求。言結使者。結謂結繫使謂役使。謂貪等十結繫有情役使三有名結使也。又俱舍二十一云結有九種。一愛結。二恚結。三慢結。四無明結。五見結謂三見故。六取結謂二取故。七疑結。八嫉結。九慳結。恚嫉慳三唯欲界繫。餘之六種通於三界。為結所使名結使也。自作瘡疣者。三有苦果如瘡疣也。三界無安者。若界若情俱行苦故有漏逼迫名無安故。國有何樂者。普明所重愛國愛身內外不安示其苦故。從此第三明諸法空。於中分二。且初第一總明法空<p>經。有為不實從因緣起盛衰電轉暫有即無<p>解曰。有為不實者依他有為幻不實故。從因緣起者。共相自種親生內外世間。因緣起故。盛衰電轉者。謂有為法皆有盛衰。起滅如流不住如電。暫有即無者。無者暫如電。有即滅無矣。從此第二明界趣空<p>經。諸界趣生隨業緣現如影如響一切皆空<p>解曰。諸界趣生者。三界六趣及以四生。此聰明也。隨業緣現者明因果也。隨諸趣業現生彼故。如影如響者舉喻明也。由業為質。現果如影。由業如聲。後果如響又如影響。明不實也。一切皆空者。通明界等一切有為悉皆空故。從此第四明法無我。於中分二。且初第一明妄起我<p>經。識由業漂乘四大起無明愛縛我我所生<p>解曰。識由業漂者。識謂本識。睌鄏p流由業如風能起識浪。識隨業故云業漂也。又業種依識藉現緣起。現起諸業隨境界風動本識浪故云漂矣。四卷楞伽第一偈云。譬如巨海浪斯由猛風起。洪波鼓溟壑。無有斷絕時。藏識海常住。境界風所動。種種諸浪識騰躍而轉生。業境界風動生識浪故說漂也。乘四大起者有色界也。無色非顯略故不說。又王之身即是四大舉以令悟知不實也。無明愛縛者。無明為本發業感生。愛與無明自纏縛故。我我所生者。謂依五蘊起我我所也。又於五蘊而執為我。國城資具而起我所。皆由無明起斯見矣。從此第二總明無我<p>經。識隨業遷身即無主應知國土幻化亦然<p>解曰。識隨業遷者。謂總報識隨業而生。舊業無餘新業將熟。識隨業故遷往餘趣。身即無主者。身謂相續即四大。身執受識遷則無主故。又主謂主宰即是我也。識隨業往。身即無我。我既無故我所亦無。身無主故。下之兩句明我所無。彼先愛身身尚無我。外國土等幻化亦然。令知內外皆無我故。謂不了身無常苦空無我我所。橫生愛著恐怖皆生。聞法悟空斯更何懼。從此第三聞法悟解。於中分三。一普明悟解。二諸王悟解。三斑足悟解。初普明中文分為二。一普明悟解二轉教諸王。初普明中文復分二。且初第一普明悟解<p>經。爾時法師說此偈已時普明王聞法悟解證空三昧<p>解曰。證空三昧者若證生空即得初果故。偈所明苦諦行故。或聞法證空即法空理至初地也。從此第二眷屬悟空<p>經。王諸眷屬得法眼空<p>解曰。得法眼空者如王悉也。從此第二轉教諸王。於中分三。且初第一往天羅國<p>經。其王即便詣天羅國<p>解曰。所願既滿。聞法證空怖畏已無。起所期故。從此第二詰示諸王<p>經。諸王眾中而作是言仁等今者就命時到<p>解曰。諸王眾中者如前應悉。就命時到者舉所怖事令發心故。從此第三轉教般若<p>經。悉應誦持過去諸佛所說般若波羅蜜多偈<p>解曰。即以前偈令誦持也。從此第二諸王悟解<p>經。諸王聞已亦皆悟解得空三昧各各誦持<p>解曰。彼諸王等因怖發心。因緣俱勝。聞法悟解如普明王。故復云亦得空三昧各誦持也。從此第三斑足悟解。於中分三。一斑足王問。二普明王答。三斑足悟解。且初第一斑足王問<p>經。時斑足王問諸王言汝等今者皆誦何法<p>解曰。斑足緣熟故為問也。從此第二普明王答<p>經。爾時普明即以上偈答斑足王<p>解曰。如文悉也。從此第三斑足悟解。於中復四。且初第一斑足悟解<p>經。王聞是法亦證空定<p>解曰。聞法證解如前諸王。故云亦也。從此第二明悔邪師<p>經。歡喜踊躍告諸王言我為外道邪師所誤非汝等咎<p>解曰。證解喜躍悔先咎也。從此第三令各奉持<p>經。汝各還國當請法師解說般若波羅蜜多<p>解曰廣令流布。從此第四出家得忍<p>經。時斑足王以國付弟出家為道得無生法忍<p>解曰。無生法者即五忍中第四忍也。菩薩化跡逆順難思。或引群迷故現斯事。從此第三例指諸王<p>經。大王過去復有五千國王常誦此經現生獲報<p>解曰。說先過去常誦此經現生獲報。必招後故。從此第二結勸受持。於中分二。且初第一勸命受持<p>經。汝等十六諸大國王修護國法應當如是受持讀誦解說此經<p>解曰。前具引昔。此即勸令修護國法。如上應悉。從此第二勸後受持<p>經。若未來世諸國王等為欲護國護自身者亦應如是受持讀誦解說此經<p>解曰。護國之最誡後亦爾。從此第三聞法獲益<p>經。說是法時無量人眾得不退轉阿脩羅等得生天上無量無數欲色諸天得無生忍<p>解曰。得不退者。不退有四。信位證行。從淺至深即初二也。阿脩羅等等餘七部。得生天也。欲色諸天得無生忍。天台解云。即十行也或即初地。如大品經云。初地菩薩得無生法忍<p><b>　　<A NAME="n143"></A>不思議品第六</b><p>將解此品辨來意者。護國之法其唯般若。內護修證亦唯般若。般若威德無以測量。寄事以明轉益深敬。故因散花見佛聞法得睹希有神變難思。以事表經即來意也。次釋品名。不思議者。諸佛功德神變妙用心言不測云不思議。故法花云。非口所宣非心所測。智度論云。心行處滅言語道斷。大般若云。心言路絕。此等皆釋不思議也。古就散花以彰品號。此睹神變名不思議。各依一義亦不相違。釋本文者文分三段。一大眾散花。二佛現神變。三聞法獲益。初散花中文分為三。初大眾歡喜。次散花供養。後王等發願。且初第一大眾歡喜。其義者何<p>經。爾時十六國王及諸大眾聞佛說此般若波羅蜜多甚深句義歡喜踊躍<p>解曰。諸王所聞護國之最甚深句義故喜躍也。從此第二散花供養。於中分三。一散寶蓮花。二芬陀利花。三曼殊沙花。初散寶花文復分四。且初第一標所散花<p>經。散百萬億眾寶蓮花<p>解曰。寶蓮花者。或眾寶為花。或花如眾寶云寶花也。舊云行花。天台解云。表三賢位所修無量福慧之行。今言蓮花表行不染。又表能詮文字般若句偈無量皆不染故。從此第二花成寶座<p>經。於虛空中成寶花座<p>解曰。花成寶座。諸佛所依。賢位居初。為聖之本。又顯文字修證所依。從此第三諸佛演說<p>經。十方諸佛無量大眾共坐此座說般若波羅蜜多<p>解曰。顯同說也。從此第四化眾散花<p>經。是諸大眾持十千金蓮花散釋迦牟尼佛合成花輪蓋諸大眾<p>解曰。持十千者舊云萬輪花蓋也。言釋迦者舉其性氏。言牟尼者此云寂默。煩惱諠諍永寂默故。蓋佛及眾者。已修未修行必同故。此佛他佛說無異故。從此第二散芬陀利花。於中分四。且初第一標其所散<p>經。復散八萬四千芬陀利花<p>解曰。王等重散云復也。八萬四千者表登地也。如上經云。最初一念具足八萬四千波羅蜜多。即初地也。舊云散般若波羅蜜多花。從能散心以立花稱。此云芬陀利花者白蓮花也。即從所散彰其名也。無漏正智能所表同於初後地觀照一矣。從此第二花成雲臺<p>經。於虛空中成白雲臺<p>解曰。如下經云。譬如有人登大高臺。等覺位也。通表十地故現臺矣。從此第三彰佛演說<p>經。臺中光明王佛與十方諸佛無量大眾演說般若波羅蜜多<p>解曰。標佛列眾顯同說也。從此第四化眾散花<p>經。是諸大眾持曼陀羅花散釋迦牟尼佛及諸眾會<p>解曰。曼陀羅者此云適意花。見者心悅即天花也。從此第三散曼殊沙花。於中分四。且初第一標所散花<p>經。復散曼殊沙花<p>解曰。大眾散也。復義如前。舊云妙覺。彰果德圓。今言曼殊沙此云柔濡。能令見者離剛強故。即天花也。人天同會隨所散也。從此第二變作寶城<p>經。於虛空中變作金剛寶城<p>解曰。金剛寶城者表示實相。即涅槃城。猶如金剛體不可壞。從此第三彰佛演說<p>經。城中師子奮迅王佛共十方諸佛大菩薩眾演說勝義般若波羅蜜多<p>解曰。勝義者即實相也。上三所現花座臺城顯三般若。文字觀照及實相故。三賢十聖果圓滿故。如應顯示不思議故。從此第四化眾散花文復分三。且初第一散花成蓋<p>經。復散無量天諸妙花於虛空中成寶雲蓋<p>解曰。所散天花如寶雲蓋。現不思議與如來品所現雖殊。義如彼故。從此第二明蓋廣量<p>經。遍覆三千大千世界<p>解曰。明其廣量滿大千故。問舊經所散云行等花。此中乃云寶蓮花等。為是水陸諸時花否。答如大般若第八十四散花品說。爾時天帝釋及此三千大千世界所有四大王眾天乃至色究竟天咸作是念。尊者善現承佛神力。為一切有情雨大法雨我等今者宜各化作天諸妙花。奉散釋迦如來及菩薩摩訶薩并苾芻僧。尊者善現亦散所說甚深般若波羅密多而為供養時。諸天眾作是念已。各化種種微妙香花奉散如來諸菩薩等。是時於此三千大千佛之世界花悉充滿。以佛神力於虛空中合成花臺。莊嚴殊妙遍覆三千大千世界。善現睹已作是念言。今所散花於諸天處未曾見有。是花殊妙定非草木水陸所生。應是諸天為供養故從心化出。時天帝釋知善現心謂善現言。此所散花實非草木水陸所生。亦不從心實能化出。但變現耳。具壽善現語帝釋言。是花不生則非花也。帝釋問言。為但是花不生。為餘法亦爾。善現答言。非但是花不生。諸餘法亦爾。遍蘊處界四諦十二緣六度四攝諸功德法悉皆不生。並同花也。此前所散若人若天般若理同。准舊經中義同彼矣。從此第三雨花供養<p>經。是花蓋中雨琲e沙花從空而下<p>解曰。從蓋雨花希有瑞也。從此第三王等發願。於中分二。初王等發願。後如來印述。初中復三。且初第一王等稱讚<p>經。時波斯匿王及諸大眾見是事已歎未曾有<p>解曰。異口同音歎希有也。從此第二願佛當說<p>經。合掌向佛而作是言願過去現在未來諸佛常說般若波羅蜜多<p>解曰。常說等者。地上菩薩常見佛說。地前處會說或有無。王及大眾發斯誠願。從此第三願眾常見<p>經。願諸眾生常得見聞如我今日等無有異<p>解曰。願諸眾生者。除在會中諸餘界趣及此未來。願常見佛常聞般若。如今無異。從此第二如來印述。於中分三。且初第一如來印述<p>經。佛言大王如汝所說<p>解曰。如汝所說者。如四分律不與過願。清淨可辨。此願見聞義不違彼。故佛印云如汝所說。從此第二讚法出生<p>經。此般若波羅蜜多是諸佛母諸菩薩母不共功德神通生處<p>解曰。初句指法。次顯出生。生佛菩薩等而為母。故佛之與法熟為先後。云般若法生佛菩薩焉。佛稟法成。法先佛後。如涅槃經第四云。諸佛所師所謂法也。以法常故諸佛亦常。從般若生法為先。故若成正覺念法悲深說般若法。佛先經後。教誡示導令出離故。然佛與法互相資。說徵求此理奚所用為。今此所明諸佛菩薩皆因般若而得出生。故說般若為其母也。不共功德者下明法也。即大小乘十八不共法也。又瑜伽說一百四十不共功德。神通生處者。如花嚴經十身相作涅槃經中八自在義。皆因般若波羅蜜多為生處故。從此第三結勸受學<p>經。諸佛同說能多利益是故汝等常應受持<p>解曰。諸佛同說勸受持也。從此第二佛現神變。於中分三。一標示神變。二廣現神變三結不思議。且初第一標示神變<p>經。爾時世尊為諸大眾現不可思議神通變化<p>解曰。不思議者義如上解。言神通者謂佛世尊神境智通。此總明也。言變化者。瑜伽三十七略有二種。一能變通。謂改轉故。二能化通。謂化現故。下對文屬。從此第二廣現神變。於中分四。一一多相容。二巨細相容。三聖凡相容。四淨穢相容。初一多相容文復分三。且初第一諸花相容<p>經。一花入無量花無量花入一花<p>解曰。於所散花一多相入。從此第二佛土相容<p>經。一佛土入無量佛土無量佛土入一佛土<p>解曰。令眾皆見世界相入。從此第三塵剎相容<p>經。一塵剎土入無量塵剎土無量塵剎土入一塵剎土<p>解曰。令彼大眾於一塵中見佛剎土一多相入。此三總是廣狹相容。即是十三所作自在也。從此第二巨細相容<p>經。無量大海入一毛孔無量須彌入芥子中<p>解曰。令彼咸見海入毛孔芥納須彌。即是第五轉變自在。從此第三聖凡相容<p>經。一佛身入無量眾生身無量眾生身入一佛身<p>解曰。令彼皆見凡聖相入。即第九十眾像入身同類往趣二種變也。亦是能化神境智通自他勝劣塵沙身故。從此第四淨穢相容<p>經。大復現小小復現大淨復現穢穢復現淨<p>解曰。佛自現身或大或小。即是七八卷舒變也。現所居土或淨或穢。即十一二隱顯變也。此上皆為破諸情計。遣事一多。遣相大小。遣身凡聖。遣佛勝劣。遣土淨穢。破諸有情無始時來妄生分別。見一定一。見多定多。乃至見淨定淨。見穢定穢。即法執也。睹佛神變悟事由心了相即性。遣諸執故。又本記云。變有三意。一者遍空。一花入無量花。為除不樂大乘障故有遍空。二者轉變。一佛土入無量佛土。為除執我所障故有轉變。三者顯了。一佛身入無量眾生身。為除怖畏生死障故有顯了。問須彌大海入毛芥中。巨細相違如何能入。答曰西方諸師略作三解。一云。一切諸法以如為體。所依真如離諸相。故能依諸法無定大小。故得相容。二云。依唯識理。一切諸法皆不離識。隨心變現無有定相。故得相容。三云。一切諸法從因緣生。因緣如幻幻無定相。故得容也。問色中有大小。許小能容大。時中有短長。長劫應入短。答此無過難。佛得希有延促自在。促多劫為一劫。延一劫為多劫。如是等文成證非一。若爾一劫延為三。三劫促為一。一三無定量。此豈不違文。便違佛說。菩薩要經三無數劫具修萬行證大菩提。此難不然。果德自在。非因境故。顯揚瑜伽皆作是說。於不思議強思量者得誑亂報。從此第三結不思議<p>經。佛身不可思議眾生身不可思議乃至世界不可思議<p>解曰。諸佛之身遍眾生身。諸眾生身遍諸佛身。體牙相遍俱不思議。即第三全第四少分。乃至世界者。即攝二全一少分也。心言路絕名不思議。從此第三聞法獲益<p>經。當佛現此神變之時十千女人現轉女身得神通三昧無量天人得無生法忍無量阿脩羅等成菩薩道琲e沙菩薩現身成佛<p>解曰。得益有四。一現轉女身得如幻故。二天人得忍見法理故。三修羅八部成菩薩故。四琲e沙菩薩現成佛故。問一世界中多佛並出否。答輪王尚無二並出者。況乎大覺二並出耶。若爾如何琩F菩薩現身成佛。此亦不然。餘界何失。如法花經彼龍女故。問現身成佛是究竟否。答如大般若即說十地名十種佛。又餘亦說地前現化。又法花經分別功德品。一四天下微塵數菩薩一生當得阿耨菩提。法花論釋即是初地。由此而言。以法威力故說現成。既言現成非究竟矣<p><b>　　<A NAME="n144"></A>奉持品第七</b><p>將解此品辨來意者。內外二護前已具明。由二奉持故有此品。違前二科三等無咎。釋品名者。奉謂敬承持謂不忘。如智論說。由信力故聞而信奉。由念力故不忘為持。若云受持領納不失。言第七者如文悉矣。釋本文者。然此品經古德西明寺測法師．玄範法師紀國寺慧靜法師皆以此品為流通分。天台智者道安法師．安國大法師皆以此品為正宗分。雖皆諸理俱有所憑。今依天台等義如前故。科此品經大分為三。一波斯匿王問。二如來正答。三聞法獲益。波斯匿王問文復分三。且初第一明睹諸佛。其義者何<p>經。爾時波斯匿王睹佛神變見千花臺上遍照如來千花葉上千化身佛千花葉中無量諸佛各說般若波羅密多<p>解曰。睹佛神變者。睹前品中現神變也。見千花臺上遍照如來者。梵云毘盧遮那亦云尾嚧遮那亦云吠路遮那。此云遍照亦云大日。至下當悉。准花嚴第八。娑婆世界毘盧遮那如來即報身佛也。梵云盧舍那或云嚧拓那或云嚧折羅。亦云遍照。依梵網經。他受用身也。然此二名或云體同前後譯異。或云自他二報身也。如佛地論清淨法界為自性身。四智心品自受用身。又他受用及變化身皆為化他方便示現。隨其所現大小異故。准佛地論。遍照如來即他受用或應化身。以自受用量同法界。不可說其身量大小。廣如彼矣。如舊經云。是一切佛化身主者。若他受用名應化身。依自報身起他受用。若大小化名為化身。即他受用為化主也。以自他報體非即離。俱不違理。此中所見花臺上佛與前白雲臺體為同異。因睹神變故見多佛。與前同異俱不相違。此亦不然。前自云化。此有報化。前白雲臺。此云花臺。異則可爾。何得言同。答曰同處同時所見各異。定同定異非不思議。又前散花花白如雲。以成雲臺。非本雲也。又前所見光明王佛與此所見遍照如來。義極相應。報化大小俱不違理。千花葉上千化身佛者大化佛也。千花葉中無量諸佛者小化佛也。加行資糧二乘異生見有異也。同梵網經我令盧舍那方座蓮花臺。周匝千花上復現千釋迦。一花百億國一國一釋迦。各坐菩提樹一時成佛道。義不違也。從此第二明法無量<p>經。白佛言世尊如是無量般若波羅蜜多不可識識不可智知<p>解曰。如是無量者明所聞也。謂波斯匿王如舊經云行十地行。地上隨應常見諸佛。今睹神變見大小身。各各宣說般若波羅蜜多。導諸大眾云無量矣。不可識識者。淺近之識所不能識。不可智知者。下劣之智所不能知。顯所說法多無量故。深不測故。非識知故。從此第三正問奉持<p>經。云何諸善男子於此經中明了覺解為人演說<p>解曰。言云何者正是問辭。諸善男子者脩行人也。於此經中者即此經也。所睹雖多般若同故。言明了者於諸理事皆明了也。或於理明於事了故。言覺解者<p>覺謂現證解謂悟解。於理明證於事了解。是故名為明了覺解。此自利也。為人演說者即利他也。從此第二如來正答大分為二。初明十三法師奉持。後明十六國王奉持。就明法師中文分為二。一略明法師。二廣明行位。初明法師文復分三。且初第一誡命諦聽<p>經。佛言大王汝今諦聽<p>解曰。令審聽也。從此第二略示行位<p>經。從初習忍至金剛定如法修行十三觀門皆為法師依持建立<p>解曰。從初習忍者標其初也。至金剛定者舉其後也。如法修行十三觀門者。初後及中總十三位。各依行位如法修行自觀門也。皆為法師者此通名也。皆修二利名法師也。依持建立者依彼而修持令不失。初起曰建終成為立。從此第三結勸供養<p>經。汝等大眾應當如佛而供養之百千萬億天妙香花而以奉上<p>解曰。以法殊勝在處處尊。在人人貴。於修行者令諸王等敬之如佛生尊重故。天妙香花者。舉其勝者而奉上故。從此第二廣明行位大分為二。初別明行位。後結申受持。初別明中分為十三。如次當悉。初習種性於中分三。初標位辨相。次辨所修法。後結申滿位。且初第一標位辨相<p>經。善男子其法師者習種性菩薩若比丘比丘尼優婆塞優婆夷<p>解曰。其法師者此名總也。通十三位皆名法師習種性者如前釋也。苾芻二眾遠離五邪。索迦斯迦五戒男女。此之四眾如序品釋。從此第二辨所修法。於中分二。初明修十住。後聊簡內外。初中復二。初明十住後明修習行。初中復二。且初第一標修十住<p>經。修十住行<p>解曰。三賢之中此位最劣。當體彰名。十行次勝。業用受稱。後十迴向賢位最勝。約自行後大願為名。迴前諸行向正證故。十地菩薩已登聖位既得現證。從地立名。隨位漸增有茲異故。初釋住名。先總後別。言十住者入位不退故名為住。住法圓滿故說為十。總言十住帶數得名。即住之住義通三釋。解別名者次隨文釋。明住體者若就所緣二諦為體。若就能緣悲智為體。合以境智而為住體。相應助伴具五蘊故。明依身者。唯人三洲即前四眾。容有凡聖頓漸二矣。從此第二辨住相文分為十。且初第一明發心住<p>經。見佛法僧發菩提心<p>解曰。釋住名者於大菩提起決定心入位不退名發心住也。見佛法僧者發心緣也。佛謂覺者能開發故。法謂教等生正解故。僧謂和合三乘賢聖良福田故。初因三寶發無上心至究竟位常現前故。發菩提心者。發無上心起三妙觀。如前釋也。攝論頌云。清淨增上力堅固心勝進。名菩薩初修無數三大劫。大菩提心以善根為體以大願為緣。不退屈為策發。方能起故善根為因名清淨力。此能降伏自所治故。大願為緣名增上力。常遇善友令增進故。堅固心者雖遇惡友方便破壞。終不退捨菩提之心名堅固也。言勝進者。所修善根運運增長轉勝進故。前十信心入此住者由具彼十。於大菩提堅猛不退齊此方名初劫之始。即以此心為十住本。此轉增勝成後諸住。乃至極果由此得故。有說。十住同十地行。從此第二明治地住<p>經。於諸眾生利樂悲愍<p>解曰。解住名者。磨練其心離垢澄淨濤汰諸染名治地住。於諸眾生利樂悲愍者。利謂利益。樂謂安樂。言悲愍者拔濟行也。如花嚴云。誦習多聞虛閑寂靜。近善知識了達於義。如法修行安住不動。從此第三明修行住<p>經。自觀己身六界諸根一切無常苦空無我<p>解曰。解住名者。審觀自身遠離空有正行修習名修行住。自觀己身者此總標也。言六界者地等六界也。言諸根者謂眼等根。如舊經中五色五受女男意命十四根也。謂觀六界及此諸根生滅逼迫皆空無我。治彼倒故。從此第四明生貴住<p>經。了知業行生死涅槃<p>解住名者。生在佛家種性尊貴。此雖長養已勝餘乘名生貴住。了知業行生死涅槃者。了知自他善惡業行此順生死此順涅槃。如舊花嚴偈云。第四生貴真佛子。從諸賢聖正法生。有無諸法無所著。捨離生死出三界。著有生死著無涅槃。二俱不著當出難矣。從此第五明具足方便住<p>經。能利自他饒益安樂<p>解住名者。巧不滯真。起悲愍物。真俗二行能雙修故。故名此住。上句二利下句利他。如經說云。所修善根皆為救護饒益安樂哀愍度脫一切眾生。令離災難出離生死證涅槃故。從此第六明正心住<p>經。聞讚佛毀佛心定不動<p>解住名者。觀理無二漸次純熟。聞讚毀佛心不傾動名正心住。聞讚佛等者。謂此菩薩善觀諸法無體無性。達如幻夢故。聞讚毀心定不動也。如經說云。讚法毀法讚毀菩薩聞說眾生有垢無垢易度皆定不動。此唯就勝故言佛也。從此第七明不退住<p>經。聞有佛無佛心定不退<p>解住名者。止觀雙修緣不能壞。聞說有無心定不退名不退住。此亦就勝唯言有佛無佛心定不退如彼經說。法及菩薩聞說有無定不退也。謂能了知無相即相相即無相。於佛法中心不退轉。從此第八明童真住<p>經。三業無失起六和敬<p>解住名者。三業光潔離染如童。行性成就物莫能壞名童真住。三業等者。身口意三離遇失故。如舊經云。謂三業同。戒見學同。六和敬故。如彼經說身行無失語行無失意行無失。勤學修習遊行無數世界。領受無數佛法。現變化自在身。出廣大遍滿音。一剎那中承事供養無數諸佛。三業行矣。從此第九明法王子住<p>經。方便善巧調伏眾生<p>解住名者。應根善說妙合所宜紹嗣法王名法王子住。方便等者。方便演說皆善巧故。善能調伏諸眾生故。如經說云。法王軌度法王觀察法王宴寢法王讚歎。皆悉勤學調伏行矣。從此第十明灌頂住<p>經。勤學十智神通化利<p>解住名者。住位滿足成就智身。諸佛法水以灌其頂名灌頂住。然灌頂法如三藏所持梵本金剛頂經說。有五種灌頂。所謂寶冠印契。以水光明及以名號。三賢十聖將成正覺。一一位中或佛菩薩與灌頂也。勤學十智者。如經說云。學三世智．佛法智．法界無礙智．法界無邊智．充滿一切世界智．普照一切世界智．住持一切世界智．知一切眾生智．知一切法智．知無邊諸佛智。初之五智知世界故。如次所謂隨心轉智．正覺照智．照法界智．自在普入智．至處皆嚴智。次之三智知眾生心。所謂知一切心智．知心境界智．知諸根性智。後之二智明其成德。所謂當根與法智．令滅諸惑智。明十智矣。神通化利者。如舊經第九解十住偈云。清淨妙法身應現種種形。猶如大幻師所樂無不現。或處為眾生究竟菩薩行。或復現初生出家行學道。或於樹王下自然成正覺。或處為眾生示現入泥洹。此皆神通化利行也。結為頌曰。發心治修行。生貴具方便。正心及不退。童真王灌頂。從此第三明修習行<p>經。下品修習八萬四千波羅蜜多<p>解曰。言下品者三賢初也。修習等者。此位時長。具修福智諸行願也。從此第二聊簡內外。於中分二。初明忍方便。後明正定聚。初忍方便文復分二。且初第一忍前方便<p>經。善男子習忍以前經十千劫行十善行有退有進<p>解曰。習忍以前者明劫外也。經十千劫者所經時也。此明直往。不同涅槃八萬六萬四萬二萬十千劫等。此頓彼漸有差別故。行十善行者所行行也。身三口四意三為十。有退有進者明不定矣。從此第二舉喻釋成<p>經。譬如輕毛隨風東西<p>解曰。十善進退如毛東西。從此第二明正定聚。於中分二。且初第一明正定聚<p>經。若至忍位入正定聚不作五逆不謗正法<p>解曰。若至忍位者。謂修十善。上品成滿發菩提心。如前不退名至忍位。入正定聚者。入謂進入也。即此忍位名正定聚。不同小乘。俱舍第十正性離生名正定故。下之兩句明不造逆非闡提故。從此第二明忍所治<p>經。知我法相悉皆空故住解脫位<p>解曰。知我法相者分別二執也。謂由邪教及由邪師自邪分別。我謂主宰法謂蘊等。如上所明。即蘊離蘊二十句等六十二見即我法執。由此二執二障具生。此伏二執及相應障伏彼現行悉皆空故。二執隨眠皆未滅也。若爾何故花嚴第十解十位云。除滅諸煩惱永盡無有餘。無礙寂滅觀是則佛正法。如何此云隨眠未滅。答彼依伏滅邪教邪師所起我法不共無明伴類煩惱故云永盡。非謂一切自分別生煩惱及俱生煩惱亦永盡故。故緣起經云。內法異生不放逸者。我不說為無明緣行。謂邪教等所發不共相應無明已永盡故。故不說為無明緣行。然自分別煩惱及俱生煩惱現行漸伏種皆未盡。至見道位分別二障所有種子頓斷盡故。至下當悉。住解脫位者。此伏忍位而有二名。望菩提果故名資糧。望涅槃果故名解脫。解脫分故名解脫位。從此第三結申滿位<p>經。於一阿僧祇劫修習此忍能起勝行<p>解曰。於一阿僧祇劫者所經時也。阿之云無。僧祇云數。劫者梵語也。具足應云劫波者時分也。譯為唐言一無數時也。修習此忍者結此位也。能起勝行者起性種性十行位也。此阿僧祇略分別者。如新花嚴經第四十五阿僧祇品。有一百二十數。從初百洛叉至第一百三數名阿僧祇。即無數劫也。如瑜伽四十八說十三住竟下分別云。又即於此一一住中經多俱胝百千大劫。或過是數方乃證得一住成滿。由此應悉。今此經中前十法師一一各增一僧祇者。准此應悉。瑜伽次云。然一切住總經於三無數大劫。方乃圓證無上菩提。謂經第一無數大劫。方乃起過勝解行住。證歡喜住。此就痡`勇猛精進。非不勇猛懃精進者。復經第二無數大劫。方乃超過極歡喜住乃至有加行有功用無相住。證得八地。此即決定以是菩薩得淨意樂決定勇猛勤精進故。復經第三無數大劫。方乃超過無功用住無礙解住。證得最上成滿菩薩住。即法雲地。當知。此中略有二種無數大劫。一者日夜半月一月等。算數方便時無量故。亦說名為無數大劫。二者大劫。彼論前云。以風災劫算數方便超過一切算數之量。亦說名為無數大劫。若就前說無數大劫。要由無量無數大劫。方證無上正等菩提。又以斯文屬此經者。無數阿僧祇亦不違理。若就後說無數大劫。但經於三無數大劫。便證無上正等菩提。更無大劫過此量也。問論既說云經三大劫。然一大劫為經幾時。答如瓔珞經下卷說云。如有大石方八百里。淨居天衣三年一拂拂盡此石。名一阿僧祇劫。問若如此者。婆娑論說。釋迦菩薩超九劫等。為何劫耶。答瑜伽次云。若正修行最上上品勇猛精進。或有能轉眾多中劫小三災劫。或有乃至轉多大劫大三災劫。當知決定無有能轉無數大劫。此同婆沙於修妙相轉大劫也。若爾時既長遠何由成佛。答曰。處夢謂多年。覺乃須臾頃故。時雖無量悟乃一剎那。常自精勤勿懷怖懼。由此應說三練磨心。從此第二明性種性。於中分三。初標位辨相。次正辨修行。後結申滿位。且初第一標位辨相<p>經。復次性種性菩薩住無分別<p>解曰。性種性者如前已解。住無分別者。標此位中修十勝行遠離自也取相分別。又了三假無分別觀也。從此第二正辨修行。於中分三。初明修十行。次明所對治。後明所修觀。初中復二。且初第一標十慧觀<p>經。修十慧觀<p>解曰。十慧觀者即十行也。慧即別境能觀之心。修行施等十勝行也。然十行者。謂施戒等修起名行。行法故圓滿說為十。總言十行。帶數得名。即行之行。自他異故。然別名者。若云施等當體彰名。云歡喜等約用為目。出體辨人如前住故。從此第二別明十行文分為十。且初第一明歡喜行<p>經。捨財命故<p>解行品者。施悅自他名歡喜行。無貪三業為自性也。捨財命者捨即施也。由能捨心行施事也。財謂財物資具法財。命謂身肉及無畏行皆能捨故。從此第二明饒益行<p>經。持淨戒故<p>解行名者。護持三聚能益自他名饒益行。受持淨戒三業為性。持淨戒者。守護律儀三業無失。從此第三無違逆行<p>經。心謙下故<p>解行名者。忍力能治自他恚恨名無違逆行。無嗔三業為自性也。心謙下者。種種毀辱逼切惱害。心唯謙下皆能忍也。從此第四無屈撓行<p>經。利自他故<p>解行名者。精懃修習心不退亂名無屈撓行。以懃三業為自性也。利自他者。遍策諸根修諸勝行皆不退屈能益自他。精進行也。從此第五離癡亂行<p>經。生死無亂故<p>解行名者。善修止品得勝等持名離散亂行。定為自性也。生死無亂者。如經說云。於世間中死此生彼入住出胎皆無癡亂。禪定行也。從此第六明善現行<p>經。無相甚深故<p>解行名者。觀法實相照理現前名善現行擇法為性也。無相甚深者。如經說云。念念觀察一切眾生無性為性。一切諸法無為為性。一切國土無相為性。即相觀性名為甚深。修慧行也。從此第七明無著行<p>經。達有如幻故<p>解行名者。善修勝行不滯空有名無著行。擇法為性也。達有如幻者。達諸有為如幻不實。如經說云。觀諸法如幻。諸佛如影。菩薩行如夢。佛說法如響。世間如化。由了此等不著空有。方便行也。從此第八明難得行<p>經。不求果報故<p>解行名者。常以大願攝勝善根名難得行。以欲勝解信思念等為自性也。不求果報者。自修勝行不希當果。利樂有情不求彼報也。從此第九明善法行<p>經。得無礙解故<p>解行名者。深達根器善於法化名善法行。思擇為性也。得無礙解者。謂得四種。法．義．詞．辨。無礙解力思擇修習二利行也。從此第十明真實行<p>經。念念示現佛神力故<p>解行名者。言行相應所作誠諦名真實行。擇法為性也。念念示現佛神力者。如經說云。此菩薩摩訶薩成就第一誠諦之語。如說能行。如行能說。隨本誓願皆得究竟。念念遍遊十方世界。念念普詣諸佛國土。念念悉見不可說諸佛及佛莊嚴清淨國土。示現如來自在神力。遍法界虛空界。現無量身普入世界。大師子吼得無所畏。能轉無礙清淨法輪。到佛法海實相源底。行二利行也。結為頌曰。歡喜饒無違無屈離癡亂善現無難得善法真實行。從此第二明所對治。於中分二。且初第一明治十倒<p>經。對治四倒三不善根三世惑業十顛倒故<p>解曰。前十慧觀是能治行。此下十倒是所治障。言對治者此是總標。言四倒者常樂我淨。前習種中第三修行住已辨對治。此中永滅。總聚明也。三不善根者貪嗔癡也。初歡喜行治彼貪也。第三無違逆行治彼嗔也。第六善現行治彼癡也。三世惑業者。過去因忍現在因果忍未來果忍。第七無著行治過現也。八難得行治當果也。約行別治。准此而悉。總聚明者如上卷。十顛倒者結所治也。從此第二明我法空<p>經。我人知見念念虛偽<p>解曰。我人知見者舉所治也。前習種性明漸伏除。此舉所治所依之蘊念念虛偽明其不實。顯所治我永所行故。從此第三明所修觀行。於中分二。且初第一明所修觀<p>經。了達名假受假法假皆不可得無自他相住真實觀<p>解曰。了達名等體皆虛偽無有真實不可得也。前依生起。以法受法而為次也。此明對治。從易至難故與前異。無自他相者。謂修十行及治十倒。不住自他分別之相。了三假空不起分別。此即順向無生之理真實觀也。天台所謂十行之中有無生忍。此之類也。從此第二明所修行<p>經。中品修習八萬四千波羅蜜多<p>解曰。賢位中故文易可知從此第三結申滿位<p>經。於二阿僧祇劫行諸勝行得堅忍位<p>解曰。此位長時於前一上加一劫故。行諸勝行者結此十行。得堅忍位者得入後位。從此第三明道種性。文三如前。且初第一標位辨相<p>經。復次道種性菩薩位堅忍中觀諸法性得無生滅<p>解曰。道種性者如前已解。住堅忍中者。堅謂堅固不可壞義。如梵網經謂十迴向為十金剛也。觀諸法性者有為法性也。得無生滅者。達有為空了無生滅。從此第二正辨修行。於中分二。初明十迴向。次明對治。後辨生差別。然十迴向謂已所修發勝思願各有三義。言迴向者。照理不住曰迴。大悲救物名向。向眾生也。又行不住有曰迴。直趣菩提名向。向菩提也。又於相不住曰迴。達事照如名向。向實際也。由此義故名為迴向。迴向圓滿故說為十。言十迴向帶數得名。迴向兩字六釋不攝。共目一法。非合釋也。此十迴向各具三義。向眾生者。善根依彼得增長故。又以大悲異二乘故。向菩提者。心依彼發順向彼故。希無上果速圓滿故。向實際者。善根依彼必歸理故。智起照如希證圓故。由此迴向各異三也。然出體者。總即大願。別即四法。定．慧．願．悲。具五蘊故。別名辨相如次釋矣。明十迴向文分為十。且初第一明救護一切眾生離眾生相迴向<p>經。四無量心能破諸闇<p>解此名者。拔濟為救。加衛為護。於所救護照解平等名離相也。又悲能救護。智能離相。離相之行為迴向也。四無量心者能救護心也。能破諸闇者。拔濟有情破煩惱闇。從此第二明不壞迴向<p>經。常見諸佛廣興供養<p>解此名者。三寶及戒為不壞信。以彼善根成此迴向。常見諸佛者。就勝而明。法僧及戒理必俱故。廣興供養者。彰福資糧黃供養也。從此第三明等一切諸佛迴向<p>經。常學諸佛住迴向心<p>解此名者。學三世佛所作迴向。念念修學成此迴向。言常學者能受學心。言諸佛者所受學處。迴向心者受學之事。如花嚴說。諸佛世尊迴向之道略有三種。所修善根迴向法界無與等故。迴向菩提願圓滿故。迴向眾生近三寶故。受行彼三即常學故。從此第四明至一切處迴向<p>經。所修善根皆如實際<p>解此名者。菩薩所脩一切善根至一切處成此迴向。所修善根者。所修福慧自利利他無量行願諸善根故。皆如實際者。舉喻釋成。實際平等無處不遍。所修諸行由不住相等實際故。從此第五明無盡功德藏迴向<p>經。能於三昧廣作佛事<p>解此名者。以所修習無盡諸行功德之法成此迴向。能於三昧者明依定也。廣作佛事者化利事也。如花嚴說。謂此菩薩懺除重障禮敬諸佛。勸請一切諸佛說法。隨喜諸佛及菩薩等一切善根。凡自所修德行知見迴向莊嚴一切佛國入不思議自在三昧。善巧方便作佛事故。從此第六明入一切平等善根迴向<p>經。現種種身行四攝法<p>解此名者。廣修檀施得三輪淨。住平等心成此迴向。現種種身者現諸隨類尊貴之身。行四攝法者。利他行故。如花嚴說。或為帝王為轉輪王。施外資財及身肉故。彼有一百二十門。廣示差別。從第二十五終第二十八明檀行矣。從此第七明等隨順一切眾生迴向<p>經。住無分別化利眾生<p>解此名者。廣大善根方便善巧。隨順眾生成此迴向。住無分別者。多住相似無分別故。化利眾生者利他勝行。從此第八明真實相迴向<p class='juan'>
仁王護國般若波羅蜜多經疏卷下一</p>
</body></html>
