<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T33 </TITLE>
</head>
<BODY>

<p class='juan'>
仁王護國般若波羅蜜多經疏卷下三</p>
<p>經爾時世尊欲重宣此義而說偈言<p>解曰。重頌前義也。從此第二偈頌重明。於中分三。初有一行。總明三賢。次有十行。別明十地。後有一行。結申佛果。且初第一總明三賢<p>經。彼伏忍菩薩於佛法長養堅固三十心名為不退轉<p>解曰。明所依忍。長養聖胎。堅固不退信位及心。結三不退。從此第二別明十地。文有其十。且初第一明歡喜地<p>經。初證平等性而生諸佛家由初得覺悟名為歡喜地<p>解曰。所證所生初覺悟故。結名可知。從此第二明離垢地<p>經。遠離於染污嗔等種種垢具戒德清淨名為離垢地<p>解曰。所離所斷所具德故。從此第三明發光地<p>經。滅壞無明闇而得諸禪定照曜由慧光名為發光地<p>解曰。所斷所得定慧自在故。從此第四明焰慧地<p>經。清淨菩提分遠離身邊見智慧焰熾然名為焰慧地<p>解曰。所修所斷焰慧增故。從此第五明難勝地<p>經。如實知諸諦世間諸技藝種種利群生名為難勝地<p>解曰。所觀所習合二利故。從此第六明現前地<p>經。觀察緣生法無明至老死能證彼甚深名為現前地<p>解曰。所觀所證了染淨矣。從此第七明遠行地<p>經。方便三摩地示現無量身善巧應群生名為遠行地<p>解曰。勝行相應現身善巧故。從此第八明不動地<p>經。住於無相海一切佛加持自在破魔軍名為不動地<p>解曰。所住所勸文如次前破天魔軍極至此地。從此第九明善慧地<p>經。得四無礙解一音演一切聞者悉歡喜名為善慧地<p>解曰。所得所利生歡喜故。從此第十明法雲地<p>經。智慧如密雲遍滿於法界普灑甘露法名為法雲地<p>解曰。如雲遍滿灑法雨故。從此第三結申佛果<p>經。滿足無漏界常淨解脫身寂滅不思議名為一切智<p>解曰。言滿足者即究竟義。言無漏者漏永盡也。界者藏義鏡智含容大功德故。或是因義出生諸乘廣利樂故。常淨解脫身者轉無常蘊獲常法故。清淨法界無生滅故。即真解脫體安樂故。寂滅不思議者菩提涅槃俱寂滅故。此究竟果俱不思議超過尋思言議道故。名為一切智者舉智結名也。又此諸偈屬長行科賢義類一故不別開。最後果德如前悉矣。總是第一十三法師奉持文竟。從此第二明十六國王奉持。於中分三。初諸王奉持。次明護國法。後諸王獲益。就初第一諸王奉持文分為五。一明護國法。二廣明七難。三明諸難因。四明般若德。五明教興廢。就初門中文分為二。初明護國時後明所付法。初文復二。且初第一明護國時<p>經。佛告波斯匿王我滅度後法欲滅時一切有情造惡業故令諸國土種種災起<p>解曰。我滅度者總舉時也。法欲滅時者一體別相悉皆常住住持三寶時有衰滅反顯不滅。有修說行即是好時無諸難也。一切有情造惡業故者由法衰滅十惡增也。令諸國土種種災起者由十惡增有諸難起展轉釋也。從此第二勸王持讀<p>經。諸國王等為護自身太子王子后妃眷屬百官百姓一切國土即當受持此般若波羅蜜多皆得安樂<p>解曰。標勸諸王舉勝者。故各自持讀皆獲安樂。從此第二明所付法。於中有四。且初第一明所付法<p>經。我以是經付屬國王不付比丘比丘尼優婆塞優婆夷<p>解曰。唯有國王能建正法以經付囑故不付餘。從此第二徵其所以<p>經。所以者何<p>解曰。微不付餘者何所以也。從此第三釋不付意<p>經。無王威力不能建立<p>解曰。餘並依王無力建立。從此第四結勸受持<p>經。是故汝等常當受持讀誦解說<p>解曰。王自受持化及草木。人臣遷善災難自除即護國矣。從此第二廣明七難。於中分四。一明所化境。二正明七難。三例明諸難。四結勸受持。初明化境。文分為二。初總明化境。後別明贍部。且初第一總明化境<p>經。大王吾今所化大千世界百億須彌百億日月一一須彌有四天下<p>解曰。總舉大千明其化境也。從此第二明贍部。於中分三。且初第一總明諸國<p>經。此贍部洲十六大國五百中國十萬小國<p>解曰。此贍部洲者從樹立號。洲形大小身量壽量作業趣果如常分別。十六大國者至下當列。問舊經但言十千小國。此言十萬何乃甚歟。答舊經多以教所及處而憑論也。云何知然。如金光明第六護國品云。此贍部洲八萬四千城邑聚落。八萬四千諸人王等。各於其國受諸快樂。皆得自在。乃至慈悲謙讓增長善根。以是因緣安隱豐樂。此雖小賸何所怪焉。梵本不同各如文矣。從此第二有難受持<p>經。是諸國中若七難起一切國王為除難故受持解說此般若波羅密多<p>解曰。是諸國中若常受持難終不起。脫若有難即唯受持。作善之家有餘慶矣。從此第三難除安樂<p>經。七難即滅國土安樂<p>解曰。如文悉也。從此第二正明七難。於中分二。且初第一波斯匿王問<p>經。波斯匿王言云何七難<p>解曰。問也。從此第二如來正答。於中分七且初第一日月薄蝕難<p>經。佛言一者日月失度日色改變白色赤色黃色黑色或二三四五日並照月色改變赤色黃色日月薄蝕或有重輪一二三四五重輪現<p>解曰。文中有五。所謂失度。顏色改變。日體增多。日月薄蝕。及以重輪。如文悉也。從此第二眾星改變難<p>經。二者星辰失度彗星木星火星金星水星土等諸星各各為變或時晝出<p>解曰。文中有四。所謂失度。及以彗星五星改變。并其晝出。如文悉矣。從此第三諸火焚燒難<p>經。三者龍火鬼火人火樹火大火四起焚燒萬物<p>解曰。文中有五。言龍火者霹靂起火。言鬼火者能為疾疫。言人火者世五通者遇現違緣。意願起火。言樹火者亢陽過時樹木起火大火四起者不善業熟隨處火起皆為難也。從此第四時候改變難<p>經。四者時節改變寒暑不琤V雨雷電夏霜冰雪雨土石山及以沙礫非時降雹雨赤黑水江河汎漲流石浮山<p>解曰。文中有六。一時節改變。二冬夏各三三三雨土石山者。正法念經第二十說。阿脩羅王與諸天戰。或擎大石方八百里。或取大山名波利佉廣五百由旬。擲打諸天以天威力即於空中箭射石碎。或火燒滅。接彼大山卻打脩羅中花鬘。阿脩羅匈軍眾破。散走入海下還住本宮。海中大魚皆大怖散。雨土石山此之類也。四非時降雹。五雨水色變。六大雨過度江河汎漲流石浮山。從此第五大風數起難<p>經。五者暴風數起昏蔽日月發屋拔樹飛沙走石<p>解曰。初句總標。下三為難。如文悉矣。從此第六天地亢陽難<p>經。六者天地亢陽陂池竭涸草木枯死百穀不成<p>解曰。標難如前也。茲永泰二年景午歲夏六月。自夏乏雨。祈諸山川有將逾時。竟未嘉應修述至此慚不能前。對卷長想輒申誠告。時乃偶然際會驗不足徵。天聰俯臨猥見搜問其月三十日詔曰。仁王真經義宗護國師演述妙旨弘誓逾深。遂得慈雲結陰法雨流潤。時稼增茂年豐有斯。至誠之功載深喜歎也。此實明主至道。大臣深信。五方菩薩慈力所祐也。從此第七四方賊來難<p>經。七者四方賊來侵國內外兵戈競起百姓喪亡<p>解曰。標難如前。上來總即七文。別乃二十有九。其中縷紬數亦多矣。從此第三例明諸難<p>經。大王我今略說如是諸難其有日晝不現月夜不現天種種災無雲雨雪地種種災崩裂震動或復血流鬼神出現鳥獸怪異如是災難無量無邊<p>解曰。文中有五。一日月不現。二天種種災三地種種災。四鬼神出現。五鳥獸怪異。如是等者例於餘。黑白二虹諸不祥相。狼虎肆毒草木虫傷若國若家為難眾矣。從此第四結勸受持<p>經。一一災起皆須受持讀誦解說此般若波羅蜜多<p>解曰。言一一者災無大小皆勸受持讀誦解說。已於前云七難即滅國土安樂。故此但勸不重言滅耳。從此第三明諸難因。於中分三。且初第一波斯匿王問<p>經。爾時十六國王聞佛所說皆悉驚怖波斯匿王白佛言世尊何故天地有是災難<p>解曰。十六國王者。聖眾雖聞以超怖畏。諸王為國皆悉驚怖。波斯匿王故發茲問。從此第二世尊正答<p>經。佛言大王由贍部洲大小國邑一切人民不孝父母不敬師長沙門婆羅門國王大臣不行正法<p>解曰。由贍部洲者。舉其總也。於四天洲災難異者。如正法念經第十八云。東弗婆提若彼洲人不修法行。惡龍增長震吼大雷如大山崩。或耀電光雲中龍現。猶如黑雲其頸三頭。或作蛇身彼心柔軟見是事。已皆得疾苦故衰惱也。西瞿陀尼眾生心濡不修法行。非法惡龍空山嶮處降澍洪雨。一切水濁。彼若飲者得大衰惱。北鬱單越如第二天若彼世間不孝父母。惡龍自在起大黑雲。猶如黑山奄蔽日光。蓮花即合無有香氣失金色光。僧迦賒山鳥嗚麤惡。彼見是事愁惱怯劣。雲中出風吹眾樂音。皆悉散滅不可愛樂。以此為難。閻浮提中有其四緣。一者飢儉。二者刀兵。三者毒風。四者惡雨。由此緣故喪失身命。此總明也。北西東南此四大洲難漸增故。大小國邑者。舉其別也。下別六緣。一者不孝父母生身本故。二者不敬師長成德本故。三者不敬沙門良福田故。四者不敬婆羅門有志道故。五者國王不行正法。六者大臣不行正法。有一於此必有難生。若具斯六災難競起。何以知者如正法念第十九說云。何因緣惡龍脩羅損滅不勝。不作衰損壞諸世間。由閻浮提大小國邑若修行．正法。孝養父母供養沙門及諸耆老。若王大臣修行正法。爾時地神諸夜叉等即向大海婆修吉等法行龍王說是事。已復告虛空諸夜叉等。以疾神力告四天王。如是展轉至上諸禪。悉知是已乃至時婆修吉自莊嚴已即往非法諸龍之所作如是言。汝行非法非為善伴。我欲與汝決其勝負。是時非法惱亂龍王聞是語已即起。莊嚴震雷耀電霹靂起火降澍大雨。由前善等婆修吉勝。惡龍破壞令閻浮提雨澤以時人民安樂永無災難。若閻浮提不孝父母。乃至王臣不行正法。婆修吉等龍王破散。諸大惡龍增其勢力。令閻浮提災旱水澇人民飢饉種種災起。閻浮提中邪見論師不識因果。妄作是言。地動星流大風大雨妄說豐儉。或言吉凶無有真實。若天魔梵若阿脩羅不能如是知微細業因緣果報。不能思惟我此法律十善業道。唯佛世尊如實能知也。然十善業十不善業遂令彼等善惡地神二種夜叉。法非法行二種龍王天阿脩羅。種種勝負人中伏咎獲如是報。彼十八九至第二十。廣說大精講者敘矣。從此第三結諸難起<p>經。由此諸惡有是難興<p>解曰。文易可知。從此第四明般若德於中分二。初明般若德後結勸奉持。初明德中文分為二。初明具眾德後舉喻以明。且初第一明具眾德<p>經。大王般若波羅蜜多能出生一切諸佛法一切菩薩解脫法一切國王無上法一切有情出離法<p>解曰。般若波羅蜜多者示法體也。次彰佛母諸菩薩母解脫法。故次諸國王願護國者無上法寶無與等也。後一切有情若稱其名。若復於經受持讀誦定出離故。從此第二舉喻釋成於中分三。初總明喻體次別顯勝德後結申般若。且初第一總彰喻體<p>經。如摩尼寶體具眾德<p>解曰。如謂舉喻。梵云摩尼此翻為寶順舊譯也。新云末尼具足應云震跢末尼。此云思惟寶。會意翻云如意寶珠隨意所求皆滿足故。體具眾德者標下眾德也。從此第二別顯勝德<p>經。能鎮毒龍諸惡鬼神能遂人心所求滿足能應輪王名如意珠能令難陀跋難陀等諸大龍王降[<a href='javascript:showpic("../fontimg/042333.gif")'>雨/注</a>]甘雨潤澤草木若於闇夜置高幢上光照天地明如日出<p>解曰。能鎮毒龍者鎮惡龍鬼德。謂摩尼寶鎮諸毒龍止惡風雨鎮惡鬼神。不行疾疫不令非法夭害有情。能遂人心者遂人所求德。謂摩尼寶若有所求衣服飲食及諸珍寶所須皆得。能應輪王者輪王意珠德。謂摩尼寶應轉輪王隨王之意所須皆得。能令難陀等者龍降甘雨德。謂摩尼寶能令難陀此翻云喜。跋難陀者此云賢喜。等者等和修吉等諸大龍王。隨順法行降[<a href='javascript:showpic("../fontimg/042333.gif")'>雨/注</a>]甘雨。潤澤草木。若於闇夜者光照天地德。謂摩尼寶若於闇夜置高幢上。光照天地明如日出．無所不見。從此第三結申般若<p>經。此般若波羅蜜多亦復如是<p>解曰。謂此般若具前眾德。能鎮信解一切有情三毒惡龍五見諸鬼故。又若受持讀誦之者。一切所求官位富饒男女慧解行來隨意。人天果報等能遂人心皆滿足故。又此即是諸佛法王菩提涅槃無上意珠。從淨法界等流出故。又諸菩薩起大悲雲於諸世界廣為有情灑甘露法。當根攝益皆潤澤故。又此能為生死長夜大黑闇中寶炬智燈。令受持者發生三慧破無明闇。如日照故亦如是言顯具德矣。從此第二結勸奉持於中分四。且初第一勸正供養<p>經。汝等諸王應作寶幢及以幡蓋燒燈散花廣大供養<p>解曰。廣建道場表其敬也。從此第二置經之處<p>經。寶函盛經置於寶案<p>解曰。寶函寶案表至重也。從此第三行常引前<p>經。若欲行時常導其前<p>解曰。王君行時常以此經導引其前。傳聞西方有佛法處。諸國國王皆以般若為鎮國寶。王若出行以經先導即得國界無災難矣。從此第四住處供養<p>經。所在住處作七寶帳眾寶為座置經於上種種供養如事父母亦如諸天奉事帝釋<p>解曰。所在住處者明置經處。喻申供養文易悉也。從此第五明教興廢於中分二。且初第一明因教興<p>經。大王我見諸國一切人王皆由過去供五百佛恭敬供養得為帝王一切聖人得道果者來生其國作大利益<p>解曰。皆由過去者。明久侍多佛及聖人來生種種興建作大利益。如金剛般若云。如來滅後後五百歲能生信心以此為實。當知是人乃至以於無量千萬佛所種諸善根。何況人王興建般若非侍多佛能致此歟。從此第二明諸難起<p>經。若王福盡無道之時聖人捨去災難競起<p>解曰。如文易了。從此第二明護國法於中分三。初明護國人次明護國法後世尊印述。初護國人中文分為二。初佛令護國後菩薩敬承。初文復三。初告示諸王。次誡諸菩薩。後立像供養。且初第一告示諸王<p>經。大王若未來世有諸國王建立正法護三寶者我令五方菩薩摩訶薩眾往護其國<p>解曰。建立正法者此有二種。一世間正法。如金光明云治擯如法故。二出世正法。諸佛所說解脫法故。餘文易了無勞重釋。從此第二誡諸菩薩於中分五。且初第一東方菩薩<p>經。東方金剛手菩薩摩訶薩手持金剛杵放青色光與四俱胝菩薩往護其國<p>解曰。言金剛者如三藏所持梵本金剛頂瑜伽經云。堅固利用具二義也。依彼釋者然五菩薩依二種輪現身有異。一者法輪現真實身所修行願報得身故。二教令輪示威怒身由起大悲現威猛故。此金剛手即普賢菩薩也。手持金剛杵者所起正智猶如金剛。能斷我法微細障故。依教令輪現作威怒。降三世金剛三頭八臂。摧伏一切摩醯首羅大自在天諸魔軍眾。能害正法惱眾生者。令調伏故。放青色光者顯能除遣魔等眾也。與彼東方持國天王及將無量乾闥婆眾毘舍闍眾而為眷屬。四俱胝者且一俱胝如花嚴經第四十五阿僧祇品云。百洛叉為一俱胝當此百億也。餘三准知。從此第二南方菩薩<p>經。南方金剛寶菩薩摩訶薩手持金剛摩尼放白色光與四俱胝菩薩往護其國<p>解曰。言金剛寶者如彼經云。虛空藏菩薩也。依前法輪現勝妙身修檀等行。三輪淨故。手持金剛摩尼者體淨堅密猶如金剛。即是金剛如意寶也。隨諸有情所求皆得也。依教令輪現作威怒甘露軍吒利金剛。示現八臂摧伏一切阿脩羅眾炎魔眷屬諸惡鬼神。惱害有情行疾疫者。令調伏故。放白色光者顯能除遣脩羅等也。與彼南方增長天王及將無量恭畔荼眾薜荔多眾而為眷屬。餘如文矣。從此第三西方菩薩<p>經。西方金剛利菩薩摩訶薩手持金剛劍放金色光與四俱胝菩薩往護其國<p>解曰。言金剛利者如彼經云。文殊師利菩薩也。依前法輪現勝妙身。正智圓滿得自在故。手持金剛劍者示其所作能斷自他俱生障故。依教令輪現作威怒六足金剛。首臂各六生水牛上。摧伏一切諸惡毒龍與惡風雨損有情者令調伏故。放金色光者顯能除遣惡龍等也。與彼西方廣目天王及將無量諸龍富單那眾而為眷屬。餘如文矣。從此第四北方菩薩<p>經。北方金剛藥叉菩薩摩訶薩手持金剛鈴放琉璃色光與四俱胝藥叉往護其國<p>解曰。梵云藥叉此云威德。又翻為盡能盡諸怨故。如彼經云摧一切魔怨菩薩也。依前法輪現勝妙身事智圓滿得自在故。手持金剛鈴者鈴音震擊覺悟有情。表以般若警群迷故。依教令輪現作威怒淨身金剛。示四臂身摧伏一切可畏藥叉。常於晝夜伺求方便奪人精氣害有情者令調伏故。放琉璃色光者顯能除遣藥叉等也。與彼北方多聞天王及將無量藥叉無量邏剎娑眾而為眷屬。餘如文矣。從此第五中方菩薩<p>經。中方金剛波羅密多菩薩摩訶薩手持金剛輪放五色光與四俱胝菩薩往護其國<p>解曰。言金剛波羅密多者此云到彼岸也。如彼經云轉法輪菩薩也。依前法輪現勝妙身。行願圓滿住等覺位也。手持金剛輪者毘盧遮那佛初成正覺請轉法輪以表示也。又以法輪化導有情令無數量至彼岸故。依教令輪現作威怒不動金剛。摧伏一切鬼魅惑亂諸障惱者令調伏故。五色光者顯具眾德破前諸闇也。與天帝釋及將無量諸天而為眷屬。餘如文矣。從此第三立像供養<p>經。是五菩薩摩訶薩各與如是無量大眾於汝國中作大利益當立形像而供養之<p>解曰。作大利益者謂五菩薩各作己利護諸世間。當立形像者隨於所在以彩畫等作其形像。尊敬供養如別軌儀。從此第二菩薩敬承於中分三。且初第一菩薩敬承<p>經。爾時金剛手菩薩摩訶薩等即從座起頂禮佛足卻住一面<p>解曰。彰敬承也。從此第二明有經處<p>經。而白佛言世尊我等本願承佛神力十方世界一切國土若有此經受持讀誦解說之處我當各與如是眷屬於一念頃即至其所守護正法建立正法<p>解曰。我等本願者一即本願二即承佛神力也。於一念頃者明其迅速守護建立般若法故。從此第三明除災難<p>經。令其國界無諸災難刀兵疾疫一切皆除<p>解曰。上二句標下二句列七難三災是所除故。從此第二明護國法於中分二。初明有勝法後說陀羅尼。初中復二。且初第一明有勝法<p>經。世尊我有陀羅尼能加持擁護是一切佛本所修行速疾之門<p>解曰。陀羅尼者此云總持。神力加持威靈無匹。摧邪殄惡名陀羅尼。出體辨類如前釋故。能加持擁護者謂諸國王建立正法。及於所在受持之者皆擁護故。是一切等者此陀羅尼密申實相觀照般若佛。從彼生因彼成佛即為出生速疾門故。從此第二明除災難<p>經。若人得聞一經於耳所有罪障悉皆消滅況復誦習而令通利以法威力當令國界永無眾難<p>解曰。所有罪障者謂。若一聞三障皆滅。況能誦習修行通利。令家令國有諸災難耶。從此第二說陀羅尼於中有二。且初第一標彼同說<p>經。即於佛前異口同音說陀羅尼曰<p>解曰。明同說也。從此第二說陀羅尼於中分二。初明三歸依後正明宗旨。初中復二。且初第一總標三歸<p>經。娜謨囉怛娜怛囉夜耶<p>解曰。梵云娜謨此云歸命。梵云囉怛娜此翻云寶。梵云怛囉夜野此翻云三。彼云歸命寶三此云歸命三寶。謂由持經誦陀羅尼者密語乃云歸命三寶也。何須歸依。自下謹依三藏金剛頂瑜伽經梵夾對翻解也。如彼經云歸依佛陀者即得諸佛五菩薩等一切菩薩與諸眷屬皆來加護。謂諸菩薩尊敬菩提心見發菩提心。歸依佛者常加護故。歸依達摩即得帝釋并諸眷屬四天王等皆來加護。謂由帝釋往因危難得般若法加護獲益常尊敬故。歸依僧伽即得色究竟天五淨居等并諸眷屬皆來加護。謂諸菩薩及聲聞僧居彼天中住現法樂常尊敬故。從此第二別明三歸於中分二。且初第一明歸佛寶<p>經。娜莫阿哩夜吠路者娜野怛他[<a href='javascript:showpic("../fontimg/032539.gif")'>薩/子</a>]多夜囉訶諦三藐三沒[<a href='javascript:showpic("../fontimg/067059.gif")'>馬*犬</a>]野<p>解曰。娜莫者歸命也亦云稽首亦云頂禮也。阿哩夜者此云聖者。吠路者娜野者此云遍照。亦云大日。如世間日唯照一邊。晝照夜不照照一世界不照餘世界。但得名日不得名大。毘盧遮那名大日者色身法身普周法界。十方世界悉皆照曜。若人稱名歸命禮拜則得法界諸佛菩薩聖賢八部加持衛護也。怛他[<a href='javascript:showpic("../fontimg/032539.gif")'>薩/子</a>]多夜者此云如來。囉訶諦者此云應供。亦云害怨亦云不生也。三藐者此云正也。三沒陀野者此云等覺。順此方言即云歸命聖者遍照如來應供正等覺即本師也。此闕法寶下宗旨中廣明法寶故此略也。從此第二明歸僧寶<p>經。娜莫阿哩野三滿多跋捺囉野[<a href='javascript:showpic("../fontimg/059121.gif")'>曰/月</a>]地薩怛[<a href='javascript:showpic("../fontimg/004555.gif")'>口*縛</a>]野摩賀薩怛[<a href='javascript:showpic("../fontimg/004555.gif")'>口*縛</a>]野摩賀迦嚕抳迦野<p>解曰。娜莫如前。阿哩野者此云聖者。三滿多者此云普亦云遍亦云等也。跋捺囉者此云賢也。言野字者依聲明法。八轉聲中第四為聲。為彼作禮故名為也。下諸野字皆准知也。謂此菩薩說三密門廣明行願。若有諸佛不修三密門。不依普賢行願。得成佛者無有是處。若成佛已於三密門普賢行願。有休息者亦無是處故歸命也。[<a href='javascript:showpic("../fontimg/059121.gif")'>曰/月</a>]地薩怛[<a href='javascript:showpic("../fontimg/004555.gif")'>口*縛</a>]野者舊云菩提。今云[<a href='javascript:showpic("../fontimg/059121.gif")'>曰/月</a>]地。舊云薩埵今云薩怛[<a href='javascript:showpic("../fontimg/004555.gif")'>口*縛</a>]。於五字中此方語略。略彼三字但云菩薩也。摩賀薩怛[<a href='javascript:showpic("../fontimg/004555.gif")'>口*縛</a>]野者此云大勇猛者也。摩賀迦嚕抳迦野者此云大悲者。順此方言即云歸命聖者普賢菩薩大勇猛大悲者也。由歸此故則得十方諸佛菩薩悉皆加護。謂佛菩薩修三密門行普賢行。得證勝果故常加護。此上總明歸佛僧竟。從此第二正明宗旨於中分三。初明觀行次明三密門後結明果德。初觀行中文分為二。且初第一總標所為<p>經。怛[<a href='javascript:showpic("../fontimg/001244.gif")'>仁-二+爾</a>]也他<p>解曰。此云所為古云即說。從此第二廣明觀行有十六句。於中分三。初十二句別明因位。次有兩句總明果位。後有兩句明佛菩薩母。初明因中文分為四。一明本後智二明實相智三明二利智四明大普賢地。初本後智文分為二。一根本智二後得智。初中復二。且初第一明智燈句<p>經。枳穰娜缽羅[<a href='javascript:showpic("../fontimg/001244.gif")'>仁-二+爾</a>]閉<p>解曰。梵云枳穰娜者此翻云智也。缽囉[<a href='javascript:showpic("../fontimg/001244.gif")'>仁-二+爾</a>]閉者此翻云燈也。由此智燈破無明闇也。瑜伽釋云以無所得智為方便。無智無得即成般若波羅密多智燈。普照一切法界無分別故。從此第二明根本句<p>經。阿乞叉野句勢<p>解曰。阿字者上聲呼也。此翻為無。然梵本中作此阿字為隨聲便作惡字呼。經上惡字即此阿字也。乞叉野者此翻云盡也。句勢者此翻為藏。即前智燈為無盡藏也。瑜伽釋云阿字為種子。種子有二義一者引生二者攝持。至下當悉。言阿字者詮一切法本不生義。然此阿字是諸字母能生一切字也。若得阿字門瑜伽相應則得諸佛無盡法藏。則悟諸法本來不生。由如虛空一相清淨平等無二即是根本無分別智。從此第二明得後句<p>經。缽囉(二合)底婆娜[<a href='javascript:showpic("../fontimg/004555.gif")'>口*縛</a>]底<p>解曰。缽囉底婆娜者此云具也。順此方言具辯才也。瑜伽釋云缽囉字為種子。缽囉字者詮般若波羅蜜多無所得也。由證諸法本來不生故。獲諸佛無盡法藏。於後得智中具四無礙解辯說自在。從此第二明實相智文有四句。且初第一明實相句<p>經。薩[<a href='javascript:showpic("../fontimg/004555.gif")'>口*縛</a>]沒[<a href='javascript:showpic("../fontimg/067059.gif")'>馬*犬</a>][<a href='javascript:showpic("../fontimg/004555.gif")'>口*縛</a>]盧枳諦<p>解曰。言薩[<a href='javascript:showpic("../fontimg/004555.gif")'>口*縛</a>]者此云一切也。言沒馱者此云覺也。[<a href='javascript:showpic("../fontimg/004555.gif")'>口*縛</a>]盧枳諦者此云所觀。即一切佛所觀實相也。瑜伽釋云薩字為種子。薩字者詮一切法平等義也。住瑜伽者能緣所緣悉皆平等智證真理。入法駃流即同無邊一切諸佛所觀察故。從此第二明圓成句<p>經。瑜[<a href='javascript:showpic("../fontimg/035509.gif")'>言*我</a>]跛哩[<a href='javascript:showpic("../fontimg/001244.gif")'>仁-二+爾</a>]澀跛(二合)寧<p>解曰。言瑜[<a href='javascript:showpic("../fontimg/035509.gif")'>言*我</a>]者舊云瑜伽此云想應也。跛哩[<a href='javascript:showpic("../fontimg/001244.gif")'>仁-二+爾</a>]澀跛寧者此云圓成。圓滿成實名圓成也。順此方言圓成相應也。瑜伽釋云瑜字為種子。瑜字者詮一切乘無所得也。觀智相應證圓成理。即於諸乘教理行果悉皆證得一真法性也。從此第三明甚深句<p>經。儼避羅努囉[<a href='javascript:showpic("../fontimg/004555.gif")'>口*縛</a>][<a href='javascript:showpic("../fontimg/035509.gif")'>言*我</a>]係<p>解曰。儼避囉者此云甚深也。努囉[<a href='javascript:showpic("../fontimg/004555.gif")'>口*縛</a>][<a href='javascript:showpic("../fontimg/035509.gif")'>言*我</a>]係者此云難測。謂前圓成甚深難測也。瑜伽釋云儼字為種子。儼字者詮真如法無來無去性離言詮。唯自覺聖智離相而證故云甚深難測也。從此第四三世圓成句<p>經。底哩野(三合)持[<a href='javascript:showpic("../fontimg/004555.gif")'>口*縛</a>]跛哩[<a href='javascript:showpic("../fontimg/001244.gif")'>仁-二+爾</a>]澀跛寧<p>解曰。底哩野持[<a href='javascript:showpic("../fontimg/004555.gif")'>口*縛</a>]者此云三世。跛哩[<a href='javascript:showpic("../fontimg/001244.gif")'>仁-二+爾</a>]澀跛寧者此云圓成。即三世圓成也。瑜伽釋云底哩野三字是梵一字以為種子。詮一切法真如平等塵沙功德性自成就也。此真如法雖遍一切體非世也。然過現未從虛妄生。是不相應行蘊所攝是有為。故真如雖遍不同彼故。從此第三明二利智文有四句。且初第一菩提心句<p>經。[<a href='javascript:showpic("../fontimg/059121.gif")'>曰/月</a>]地質多散惹娜[<a href='javascript:showpic("../fontimg/001244.gif")'>仁-二+爾</a>]<p>解曰。[<a href='javascript:showpic("../fontimg/059121.gif")'>曰/月</a>]地質多者此云正覺心。散惹娜[<a href='javascript:showpic("../fontimg/001244.gif")'>仁-二+爾</a>]者此云能生也。順此方言即前三世圓成能生菩提心也。瑜伽釋云[<a href='javascript:showpic("../fontimg/059121.gif")'>曰/月</a>]字為種子。[<a href='javascript:showpic("../fontimg/059121.gif")'>曰/月</a>]字詮一切法無縛義也。若知自身菩提之心自性成就三世平等猶如虛空。離一切相則能了知一切有情心及諸佛心皆如自心本來清淨。則起大悲深生矜愍。種種方便令諸有情離苦解脫得至究竟無縛無解。是為廣大菩提心也。從此第二明灌頂句<p>經。薩[<a href='javascript:showpic("../fontimg/004555.gif")'>口*縛</a>]毘[<a href='javascript:showpic("../fontimg/023835.gif")'>目*麗</a>]迦毘色訖諦<p>解曰。薩[<a href='javascript:showpic("../fontimg/004555.gif")'>口*縛</a>]毘[<a href='javascript:showpic("../fontimg/023835.gif")'>目*麗</a>]迦者此云一切灌灑也。毘色訖諦者此云所灌也。會意翻云以灌頂法而灌其頂。灌頂法者彼經有五。所謂寶冠印契及水光明名號而灌頂也。瑜伽釋云薩字為種子。薩字者詮一切法無染著義。由觀自他及諸佛心同一真如得同體悲。是故獲得不染不著。則得十方一切諸佛法雨灌頂獲勝地也。謂十地中地地皆得勝上灌頂三業加持。於無量脩多羅演說自在廣利他故。從此第三法海出生句<p>經。達磨娑[<a href='javascript:showpic("../fontimg/035509.gif")'>言*我</a>]羅三步諦<p>解曰。言達磨者此云法也。娑[<a href='javascript:showpic("../fontimg/035509.gif")'>言*我</a>]囉者此云海也。三步諦者此云出生順此方言。謂從法海出生無礙解無斷盡也。瑜伽釋云達字為種子。詮一切法染淨二體皆不可得。以正體智斷本識中俱生智障。則成法海流出教法廣利樂故。從此第四無間聽聞句<p>經。阿暮伽室囉[<a href='javascript:showpic("../fontimg/004555.gif")'>口*縛</a>]儜<p>解曰。言阿字者上聲短呼。言暮伽者此云無間斷。古譯云不空者謬也。室囉[<a href='javascript:showpic("../fontimg/004555.gif")'>口*縛</a>]儜者此云間也。順此方言於諸佛所無間聽聞。瑜伽釋云今依聲論釋無間者。阿字為種子者詮一切法本來寂靜本來涅槃。由證此法遍周法界諸佛剎土大集會中。於諸佛前所聞教法悉皆憶持永不忘故。從此第四明大普賢地句<p>經。摩賀三滿多跋捺囉步彌涅哩野諦<p>解曰。摩賀者此云大也。三滿多者此云普也。跋捺囉者此云賢也。言步彌者此云地也。涅哩野諦者此云出生。順此方者從前諸地所修行願能出生此大普賢地。即十地後等覺地。然瑜伽中從凡至聖總為四地。一者勝解行地通目地前。二者普賢行願地通目十地。三者大普賢地即等覺地。四者普照曜地即成正覺地也。依彼釋者摩字為種字者。詮一切法我法空也。謂瑜伽者斷微細障證我法空。即超出此大普賢地證普照照曜成等正覺。福智莊嚴受用法身俱圓滿故上明因竟。從此第二總明果位文有兩句。且初第一果圓滿句<p>經。尾野(二合)羯囉拏跛哩缽囉跛[<a href='javascript:showpic("../fontimg/001244.gif")'>仁-二+爾</a>]<p>解曰。上之五字此云受記。下之六字此云獲得。順此方言獲得受記。即是先得受記今獲滿足也。瑜伽釋云尾野字為種子。尾野字者詮一切法畢竟不可得。由果圓滿究竟證得一切諸法自性寂靜自性涅槃。能證皆同一性不增不減常圓滿故。從此第二明禮敬句<p>經。薩[<a href='javascript:showpic("../fontimg/004555.gif")'>口*縛</a>]悉[<a href='javascript:showpic("../fontimg/067059.gif")'>馬*犬</a>]娜麼塞訖哩諦<p>解曰。薩[<a href='javascript:showpic("../fontimg/004555.gif")'>口*縛</a>]悉[<a href='javascript:showpic("../fontimg/067059.gif")'>馬*犬</a>]者此云成就人。即是十地諸菩薩成就人也。娜麼塞訖哩諦者此云作禮。禮有二義。一者禮彼般若之法。二者禮彼成正覺人。具此二義故十地者之所作禮也。瑜伽釋云薩字為種子。薩字者詮生滅義。於薩字中有其阿字詮無生義。然果位中由證阿字不生不滅體常堅固。猶若金剛勝用自在。即能普現無邊應化種種利樂示有生滅。實無生滅也。上明果竟。從此第三明佛菩薩母文有兩句。且初第一出生菩薩句<p>經。薩[<a href='javascript:showpic("../fontimg/004555.gif")'>口*縛</a>][<a href='javascript:showpic("../fontimg/059121.gif")'>曰/月</a>]地薩怛[<a href='javascript:showpic("../fontimg/004555.gif")'>口*縛</a>]散惹娜[<a href='javascript:showpic("../fontimg/001244.gif")'>仁-二+爾</a>]<p>解曰。言薩[<a href='javascript:showpic("../fontimg/004555.gif")'>口*縛</a>]者此云一切也。[<a href='javascript:showpic("../fontimg/059121.gif")'>曰/月</a>]地薩怛[<a href='javascript:showpic("../fontimg/004555.gif")'>口*縛</a>]者此云菩薩也。散惹娜[<a href='javascript:showpic("../fontimg/001244.gif")'>仁-二+爾</a>]者此。云出生。順此方言出生一切菩薩也。瑜伽釋云薩字為種子。薩字者詮一切法無等義也。由觀此字心與真如平等。平等一相清淨即是般若波羅密多。出生一切菩薩地故。從此第二佛世尊母句<p>經。婆[<a href='javascript:showpic("../fontimg/035509.gif")'>言*我</a>][<a href='javascript:showpic("../fontimg/004555.gif")'>口*縛</a>]底沒[<a href='javascript:showpic("../fontimg/067059.gif")'>馬*犬</a>]麼諦<p>解曰。婆[<a href='javascript:showpic("../fontimg/004555.gif")'>口*縛</a>]底者敵對翻云具福者。會意譯云世尊。言沒[<a href='javascript:showpic("../fontimg/067059.gif")'>馬*犬</a>]者此云覺也。言麼諦者此云母也。順此方言佛世尊母婆伽梵者男聲呼也。婆[<a href='javascript:showpic("../fontimg/035509.gif")'>言*我</a>][<a href='javascript:showpic("../fontimg/004555.gif")'>口*縛</a>]底者女聲呼也。二俱會意譯云世尊。若依聲明敵對譯者。婆伽云破梵翻云能。能破四魔名婆伽梵。又云薄阿梵依聲明論分字釋云。薄名為破阿名無生梵翻為證。智能證阿名為阿梵。由阿梵故能破煩惱。故佛世尊不生不滅不來不去不一不異不常不斷不增不減。具如是德名薄阿梵。又云薄伽梵薄伽云福智梵翻為具。會意譯云。由具福智莊嚴滿足名薄伽梵。亦是男聲。瑜伽釋云婆字為種子。婆字者詮一切法有不可得。由心染故有生死。由心淨故有涅槃。彼二離心俱不可得。謂由般若為生了因。即能出生一切諸佛故名為母。上十六句如瑜伽經中亦屬普賢十六行也。從此第二明三密門<p>經。阿羅嬭囉嬭阿囉拏迦囉嬭<p>解曰。此十二字其義深密唯佛能知。依字釋者亦得名為三業清淨。阿字門者詮一切法本來不生也。囉字門者詮一切法離塵義也。嬭字門者詮一切法無諍義也。由知諸法不生故。離塵由離塵故得無諍。名阿囉嬭也。迦字門者詮一切法無造作義也。囉字門者詮一切法清淨義也。嬭字門者詮一切法無諍義也。由知諸法無造作故清淨。由清淨故得無諍名迦囉嬭也。阿字門者詮一切法本來寂靜也。囉字門者詮一切法無垢義也。拏字門者詮一切法無諍義也。由知諸法寂靜故無垢。由無垢故得無諍名阿囉拏也。迦字門者詮一切法無造作也。囉字門者詮一切法無分別也。嬭字門者詮一切法無動義也。由知諸法無造作故無分別由無分別故不動。由不動故證摩訶般若波羅蜜多。得無住道名迦囉嬭也。從此第三結明果德<p>經。摩賀缽囉枳穰播囉弭諦娑[<a href='javascript:showpic("../fontimg/004555.gif")'>口*縛</a>]賀<p>解曰。言摩賀者此云大也。缽囉枳穰者此云極智也。播囉弭諦者離義到義也。依聲明論分句釋云播藍伊(上聲)多伊多者此岸也。播藍者彼岸也。乘大極智離生死此岸到涅槃彼岸得無住處大涅槃也。娑[<a href='javascript:showpic("../fontimg/004555.gif")'>口*縛</a>]賀者此岸到涅槃彼岸。得無住處大涅槃也。娑[<a href='javascript:showpic("../fontimg/004555.gif")'>口*縛</a>]賀者此云成就義。亦云吉祥義。亦云圓寂義亦云息災增益義亦云無住義。今取無住義即是無住涅槃。依此涅槃盡未來際利樂有情無盡期故名娑[<a href='javascript:showpic("../fontimg/004555.gif")'>口*縛</a>]賀也。上言種子者有其二義。一者引生義二者攝持義。且如十字合成一句。以初一字而為種子。下之九字所有觀智。依初別生。又下九字攝入初字。即是初字攝持餘九。由此而言若知一法即知一切法。若知一法空即知一切法空。能於一字專注觀察修諸行願。一切行願皆得圓滿。即陀羅尼總持義故。又此已上義差別者攝前長行為十六句。攝十六句為十二字。攝十二字為其十字。攝彼十字歸一地字。從廣至略漸深。一字現前周于法界。性相平等至究竟位。觀行次第如別軌儀廣分別耳。從此第三世尊印述<p>經。爾時世尊聞是說已讚金剛手等諸菩薩言善哉善哉若有誦持此陀羅尼者我及十方諸佛悉常加護諸惡鬼神敬之如佛不久當得阿耨多羅三藐三菩提<p>解曰。善哉善哉印所說故。諸佛同護尊敬母故。鬼神敬仰法威力故。當得菩提獲勝果故。從此第三諸王獲益於中分三。且初第一標諸國王<p>經。大王吾以此經付囑汝等毘舍離國憍薩羅國室羅筏國摩伽陀國波羅[<a href='javascript:showpic("../fontimg/022129.gif")'>病-丙+尼</a>]斯國迦毘羅國拘尸那國憍睒彌國般遮羅國波吒羅國末吐羅國烏尸尼國奔吒跋多國提婆跋多國迦尸國瞻波國如是一切諸國王等皆應受持般若波羅蜜多<p>解曰。付諸國王令受持等尊建正法永無眾難。此中所列十六大國與舊經文同小異。與大集經月藏分第十六大毘婆沙一百二十四梵音不同。不可和會。從此第二大眾驚歎<p>經。時諸大眾阿修羅等聞佛所說諸災難事身毛皆豎高聲唱言願我未來不生彼國<p>解曰。時諸大眾者總也。阿修羅等者別也。諸災難者謂七難等。時濁惡故七難等因惡業增故。不生彼者有二義也。大悲方便毀不願生。報力下劣實不願生。從此第三諸王獲益<p>經。時十六王即捨王位修出家道具八勝處十一切處得伏忍信忍無生法忍<p>解曰。捨王位者有實捨位身隨出家。有捨王位高慢心故。發菩提心即出家道也。餘八勝等具如前矣。大文第三聞法獲益於中分二。且初第一大眾獲益<p>經。爾時一切人天大眾阿脩羅等散曼陀羅花曼殊沙花婆師迦花蘇曼那花以供養佛隨其種性得三脫門生空法空菩提分法<p>解曰。爾時一切等者同聞眾也。初二諸天花後二人中花。此若實花如文應悉。若變現者准上應知。隨其種性者三乘種性也。得三脫門及生空者通三乘得也。言法空者唯大乘得也。菩提分法者亦通三乘具如前矣。然般若法得三乘果者如大般若五百九十三。善勇猛言唯願世尊哀愍我等為具宣說如來境智。若有情類於聲聞乘性決定者聞此法已速能證得自無漏地。於獨覺乘性決定者聞此法已速依於自乘而得出離。於無上乘性決定者聞此法已速．證無上正等菩提。乃至而於三乘性不定者聞此法已速發無上正等覺心。則般若法非唯大乘亦令二乘得自果故。從此第二菩薩獲益文復分二。且初第一獲諸勝忍<p>經。無量無數菩薩摩訶薩散狗勿頭花波頭摩花而供養佛無量三昧悉皆現前得住順忍無生法忍<p>解曰。菩薩眾多云無量數。散赤紅等二色蓮華。三昧及忍如前釋也。從此第二現身成佛<p>經。無量無數菩薩摩訶薩得琲e沙諸三昧門真俗平等具無礙解常起大悲於百萬億阿僧祇佛剎微塵數世界廣利眾生現身成佛<p>解曰。無量等者明菩薩廣也。琲e沙三昧者明三昧多也。真俗等者諦境辨悲明具德也塵剎成佛廣利樂故隨前所聞皆獲益矣<p><b>　　<A NAME="n147"></A>囑累品第八</b><p>大文第三明流通分。辨來意者上廣正智下顯悲深。雖佛智悲常無間斷約文前後隨有偏增。於此下文明諸誡故。釋品名者囑謂付囑累即重累。荷佛重累故名囑累。又以此法囑付諸王。賀累弘宣令佛種不斷。又囑般若累代流傳令除災難利樂有情如大品經囑付聲聞。法花經中付諸菩薩。當根攝益隨別不同。此令三寶久住。非王不能建立。滿請主所為故囑付非餘。分文解者大分三段。初標所付法。次廣明諸誡。後問名奉行。初所付法文復分二。且初第一標時付法其義者何<p>經。佛告波斯匿王今誡汝等吾滅度後正法欲滅後五十年後五百年後五千年無佛法僧此經三寶付諸國王建立守護<p>解曰。今誡汝等者誡謂教誡。約敕義故此與諸戒。有差別者隨心轉戒。由定道故不隨心戒。勝思願故。此中誡者佛大悲故。恐滅度後正法隱沒。諸有情等十惡轉增長劫輪迴無救護者。誡諸王等令建立。故又誡凡聖任持守護則諸國境永無災難故。經等言無不攝故。後五等者是正法像法末法時也。如大乘同性經下卷云。如來顯現從兜率下。乃至住持一切正法一切像法一切滅法。如是化事皆是應身也。又善見論云。初一千年若諸弟子勤行精進得阿羅漢果。第二千年得第三果。第三千年得第二果。第四千年得於初果。從此已後是我末法准論文。正法之時多得無學。像法之時得前三果。末法之時不得道果。又如別記正法一千年像法一千年末法一萬年。此三別者。有教有行有得果證名為正法。有教有行而無果證名為像法。唯有其教無行無證名為末法。然法花金剛俱言五百。此言五十。其意者何。如記法住經以百分配也。取後五十舉其衰位。如人百齡以後五十漸就衰退以喻法也。由前好世弘建非難。後惡時故皆囑矣。又如婆沙。一切有宗說正法五百年。雖說八敬由不行故。大眾部說正法千年非全不行。亦有行故。雖有二文多依後說。又法住記云。十六阿羅漢各將無量眷屬。於人壽漸增至七萬歲時已。本願力用其七寶為佛造窣堵波。釋迦舍利自然流入塔中。後佛舍利塔總陷入地。至金剛際時諸羅漢化火燒身入般涅槃。次有七俱胝獨覺出世化諸眾生。至人壽漸增減八萬歲時一時各般無餘涅槃。次後彌勒佛出世也。又蓮花面經最後佛法滅盡時如來舍利陷入龍宮。龍宮法滅陷入金剛際。次後七日七夜天地大黑。有外道空中聲言沙門瞿曇法今滅盡。我等當得教化一切法界眾生。發此語已現身陷入阿鼻地獄。次後彌勒佛出世也。無佛法僧者如河少水亦得稱無。故就前三以經付囑。若全無者何所付焉從此第二宣說修行<p>經。今我四部諸弟子等受持讀誦解其義理廣為眾生宣說法要令其修習出離生死<p>解曰。言四部者出家在家各二如上。言出離者三乘修習皆出生死。從此第二廣明諸誡於中分三。初廣明諸誡次諸王敬承後大眾傷歎。初明諸誡文分為七。第一自恃破滅誡。文復分三。且初第一標建立人<p>經。大王後五濁世一切國王王子大臣自恃高貴破滅吾教<p>解曰。言五濁者依俱舍論第十二云。所謂命濁劫濁煩惱濁見濁眾生濁也。所言濁者如俱舍云。劫滅將末壽等鄙下猶如滓穢說為濁故。正理三十二云極鄙下故應棄捨故。如滓穢故故名濁也。總言五者帶數釋也。釋別名者如瑜伽論四十四云。一者命濁如於今時壽短促故。二者劫濁漸次趣入三災中劫損資具故。三煩惱濁有情多分習近非法貪嗔癡等所擾惱故。四者見濁有情多分壞滅正法虛妄推求五見增故。五有情濁有情多分不識父母不見怖畏諸惡增故。此次第者壽及資具鈍利作業果緣因等依苦集故成。有處說利鈍作業感內外果依治斷故。出五體者壽依命根依識為性。劫濁有情以蘊為性煩惱與見心所為性。一種四現五蘊為體。立所以者如正理云豈不壽劫。有情三濁牙不相離。見濁即用煩惱為體。五應不成。理實應然。但為次第顯五衰損極增盛故。何等為五。一壽衰損時極短故。二資具衰損少光澤故。三善品衰損欣惡行故。四寂靜衰損展轉相違成諠諍故。五自體衰損非出世間功德器故。又俱舍云由前二濁壽命資具極衰損故。由次二濁善品衰損樂自苦故。或損在家出家善故。由後一濁衰損自身身量色力念智勤勇及無病故。此對治者由三善根起諸正見。修十善行果勝妙故如常分別。一切國王者贍部洲中一切國王也。王子大臣者如文悉也。謂此三人力用自在遙承付囑建立正法而不建立。自恃恃高貴乃破滅矣。從此第二明其非法<p>經。明作制法制我弟子比丘比丘尼不聽出家修行正道亦復不聽造佛塔像白衣高座比丘地立與兵奴法等無有異<p>解曰。制我弟子者不令出家也。修行正道者頭陀等也。造佛塔像者制造佛像制造塔像也。白衣高座者在家出家高下座立。此二非法如喻悉也。從此第三結明不久<p>經。當知爾時法滅不久<p>解曰。由初一故傳者全無。由後五故有而不久。從此第二國土破滅誡文分為三。且初第一標能制人<p>經。大王破國因緣皆汝自作恃己威力制四部眾不聽修福<p>解曰。制修三學習戒定慧。制修供養真福業事。從此第二明其非法<p>經。諸惡比丘受別請法知識比丘共為一心牙相親善齊會求福是外道法都非我教百姓疾疫無量苦難<p>解曰。別請用掌毀如外道。由出家眾不善守護。作此非法亂正因。故制修福業為不善因。惡鬼惡龍作諸苦難。從此第三結明破滅<p>經。當知爾時國土破滅<p>解曰。如文悉矣。從此第三法滅不久誡文分為三。且初第一標能作人<p>經。大王法末世時國王大臣四部弟子各作非法<p>解曰。此總標也。從此第二明其非法<p>經。撗與佛教作諸過咎非法非律繫縛比丘如彼獄囚<p>解曰。依德有德如教修行。橫為遏咎非法拘擯如獄囚故。從此第三結明不久<p>經。當知爾時法滅不久<p>解曰。結也。從此第四隨因感果。於中分三。初標自毀人次非法獲報後舉喻釋成。初中復二。且初第一標自毀人<p>經。大王我滅度後四部弟子一切國王王子百官乃是住持護三寶者而自破滅<p>解曰。四部弟子者住持眾也。國王百官者立護眾也。教依此二得住世間。不持不護即破滅故。從此第二舉喻彰過<p>經。如師子身中虫自食師子肉非外道也<p>解曰。如師子身中虫者如蓮花面經。佛告阿難譬如師子。若命終者若水若陸所有眾生不敢噉食。唯師子身自生諸虫還自噉食師子之肉。阿難我之佛法非餘能壞。是我法中諸惡比丘自毀壞故。如彼經中但喻出家。今此經中具明四眾不能行護喻同彼故。從此第二壞法獲報於中分三。一順現報二順生報三順後報。初中復二且初第一明諸惡<p>經。壞我法者得大過咎正法衰薄民無正行諸惡漸增其壽日減無復孝子六親不和天龍不祐<p>解曰。壞我法等者兩句標也。正法衰薄等者明邪行也。諸惡漸增等者惡行漸增壽命短促也。無復孝子等者家無孝子六親不和也。天龍不祐者八部天龍捨而去矣。此第二明災怪起<p>經。惡鬼惡龍日來侵害災怪相繼為禍縱橫<p>解曰。惡鬼惡龍者惡鬼疾疫惡龍旱澇風雨不時也。災怪相繼者眾難競起也。言從橫者南北為從東西為橫明其四方有災難矣。從此第二明順生報<p>經。當墮地獄傍生餓鬼<p>解曰。當墮等者作不善業有上中下。於三惡趣受異熟果。從此第三明順後報<p>經。若得為人貧窮下賤諸根不具<p>解曰。明後報也。從此第三舉喻釋成<p>經。如影隨形如響應聲如人夜書火滅字存毀法果報亦復如是<p>解曰。如影隨形者影與身俱喻順現也。如響應聲聲滅響應喻順生也。如人夜書火滅字存者。火喻作業字喻熏習。火字二現喻一現種。舉己見邊顯不見。故火業雖滅字種不亡。招順後報近遠必熟。又現等有幾。何業定招染善勝因如常分別。從此第五佛法不久誡。文分為三。且初第一標制法人<p>經。大王未來世中一切國王王子大臣<p>解曰。設法人也。從此第二明其非法<p>經。與我弟子橫立記籍設官典主大小僧統非理役使<p>解曰。西國出家者不立記籍亦無主典。僧中統攝悉皆無矣。非理役使者同俗策役也。從此第三結法不久<p>經。當知爾時佛法不久<p>解曰。如文悉也。從此第六受邪撗制誡文分為三。且初第一標依法人<p>經。大王未來世中一切國王四部弟子當依十方一切諸佛常所行道建立流通<p>解曰。建立三學即常道故。從此第二明其非法文復分二。且初第一明起非法<p>經。而惡比丘為求名利不依我法於國王前自說過患作破法緣<p>解曰。不依我法者三學之外盡非佛法。附近破法以事應知。從此第二明橫制法<p>經。其王不別信受此語撗立制法不依佛戒<p>解曰。諸部律說隨佛所制。當如法行。佛所不制不應橫制。制即非矣。從此第三結明不久<p>經。當知爾時法滅不久<p>解曰。如文悉也。從此第七自作破國誡文分為三。且初第一標自作人<p>經。大王未來世中國王大臣四部弟子<p>解曰。標其人也。從此第二明其非法<p>經。自作破法破國因緣身自受之非佛法咎天龍捨去吾濁轉增<p>解曰。自作破法者謂四部眾不能依教如法修行也。破國因緣者國王大臣自不持正建立正法也。此二相資正法隱沒。天龍不護五濁增故。從此第二結過無盡<p>經。若具說者窮劫不盡<p>解曰。近結此文濁惡無盡。遠結上六種類無盡也。從此第二諸王敬承於中分二。且初第一諸王悲慟<p>經。爾時十六大國王聞說未來如是諸誡悲啼號泣聲動三千天地昏闇光明不現<p>解曰。諸王悲泣震動大千。日月不現即昏闇也。從此第二依教敬承<p>經。時諸王等各各至心受持佛語不制四部出家學道當如佛教<p>解曰。如文悉矣。從此第三大眾傷歎<p>經。爾時琲e沙等無量大眾皆共歎言當爾之時世間空虛是無佛世<p>解曰。傷歎惡時正慧失滅。住持教沒即無佛故。從此第三問名奉行於中分二。初問經名後明奉行。初中復五且初第二仁王發問<p>經。爾時波斯匿王白佛言世尊當何名此經我等云何奉持<p>解曰。問名奉持也。從此第二世尊為答<p>經。佛告大王此經名為仁王護國般若波羅蜜多亦得名為甘露法藥若有服行能愈諸疾<p>解曰。此經名者初即仁王請問。從請主以標名。次即依德彰能愈生死之疾。深累尚遣況淺近災咎而不滅者乎。從此第三明經功德<p>經。大王般若波羅蜜多所有功德猶如虛空不可測量<p>解曰。隨諸句義如空不測。從此第四能護王臣<p>經。若有受持讀誦之者所獲功德能護仁王及諸眾生<p>解曰。經力深妙隨讀護持。大悲威光等無高下。從此第五喻顯受持<p>經。猶如垣牆亦如滅壁是故汝等應當受持<p>解曰。護家護國二喻受持。從此第二大眾奉持<p>經。佛說是經已彌勒師子月等無量菩薩摩訶薩舍利弗須菩提等無量聲聞欲界無量天人比丘比丘尼優婆塞優婆夷阿修羅等一切大眾聞佛所說皆大歡喜信受奉行<p>解曰。大眾聞法喜躍奉行也。良賁嗟居像季聖不親睹。虛陶玄運悲捧餘輝。舊疏傳經久盈區宇。今屬巨唐御曆四海光臨。再譯斯經。詔令贊述。良賁僧中至下。豈敢筌蹄。但以經發綸行。微螢助日詢諸舊轍。夕愓臨深詞旨疏蕪。尤增慚懼。請夫宗匠詳而正焉<p class='lg'>　採集經論諸要旨　　附贊般若妙難思<br>　以斯片善施群生　　願共速登無上覺　</p><p class='juan'>
仁王經疏卷下三終</p>
<p>法師智炬高明詞峰迥秀。親憑梵夾弘闡微言幽賾真宗演成章疏開如來之祕藏示群有之迷津貫玉聯珠鉤深致遠再三披閱頗謂精詳傳之招提永為法寶也<p>沙門良賁言伏奉今年二月十一日。恩命令在內於南桃園修撰新譯仁王般若經疏微僧寡學懼不稱　旨洗心[泳-永+修]慮扣寂求音發明起自於天言加被仰憑於　佛力咸約經論演暢真乘亦猶集群玉於崑山納大川於溟海火生於木與七耀而俱明識轉於智體一相而等照成道者法也載法者經也釋經者疏也廣度群有同於大通是菩提心如　陛下意謹以今月八日繕寫畢功文過萬言部有三卷施行竊慚於愚見裁成異於　聖恩并陀羅尼念誦軌儀一卷承明殿講密嚴經對　御記一卷今並同進輕塵　玄鑒祇畏無任謹奉表陳進以聞沙門良賁誠歡誠懼謹言<p>　　永泰二年十一月八日奉<p>　　　　　　　詔內修疏沙門良賁上表</body></html>
