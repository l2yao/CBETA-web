<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T34 </TITLE>
</head>
<BODY>

<p><b>　　<A NAME="n1"></A>No. 1718 [cf. Nos. 262, 1719]</b><p><b>　　<A NAME="n2"></A>天台法華疏序</b><p><span class='byline'>　　　　鏡中沙門神迥述</span><br><p>敘曰。至理無名。名流四天之下。真乘不動。動出三界之中。證教即事而凝然。悉檀隨緣而化物。無謀汲引。功莫大哉。妙法蓮華經者。洎仁雄出世。為一大事因緣之所說之也。但藥木不同。受潤成異機宜匪一。稟教亦差。其施權也。則鹿苑四諦之法輪。其顯實也。則鷲峰三變之淨土。旨深詞寘。人尊道高。彰壽量之遠本。會伽耶之近跡。雨吹擊演。廢昔說之筌蹄。開示悟入。獲今家之魚兔。微塵菩薩。增道損生。草庵聲聞。恥小欣大。藥王燒臂而供養。多寶全身以證明。圓極沖微。不可得而言也有天台大師。法號智顗。昔於如來前。親聽茲典。位居五品。聲振兩朝。不歷講肆。佛乘懸解。陀羅尼力樂說不窮。常於陳主大極殿。對御講仁王般若經。萬乘屈膝。百官彈指。且如觀心釋。妙離有無。取真性作軌。藉資照成徹。敘名詮宗異於古德。五義覈理。皆扶聖教。自智者弘法三十餘年。獨有維摩疏。隋朝奉煬帝敕。撰此之玄文。迺是灌頂法師私記合二十卷。非智不彈。斯言允矣。及其滅後一百餘載。至唐天寶中歲在戊子。有東陽郡清泰寺朗和尚。法門之眉壽。涼池之目足。乘戒俱急。內外兼包。獲滿慈之寶器。坐空生之石室。必於講授之次。默然歎曰。觀其義趣。深契佛乘。尋其文勢。時有不次。或文續義斷。或文後義前。或長行前開其章。或從後直述其義。或偈中先舉其數。或後不次其名。然聖意難測。但仰信而已。今因諸聽徒頻勸請曰。上根易悟。探頤不迷。中下之流。尋文失旨。儻更垂次比。此則弘益巨多。和上再三籌量。事不獲已。乃專念大師。求加可否。因夢所感。方始條倫。蓋亦隨情便宜。誠諒。非苟求同異。輒有增減於其間矣。冀後諸學者。曉其元意。尋領索裳。擔金棄礫。說真實法。非虛妄人。助玄風之廣扇。備丹丘之添削。則百界千如。宛同府契。化城寶所。盡親津橋。賴彌勒之慇懃。迴文殊之靳固。輔發智之六足。褒春秋之一言。神迥等。並採綜文前。輕安諦理。莫不空王佛所。同共發心。十六沙彌。咸皆代講。翳花逢日。除瘼養珠。誠愧雁門之筆。曷窺龍嚬之奧。庶探玄之士。沐道流而有本焉<p class='juan'>
妙法蓮華經文句卷第一上</p>
<p><span class='byline'>　　　　天台智者大師說</span><br><p><b>　　<A NAME="n4"></A>序品第一(佛出世難佛說是難。傳譯此難自開悟難聞師講難一遍記難。余二十七於金陵聽受。六十九於丹丘添削。留贈後賢。共期佛慧)</b><p>委釋經題已如上說。序者訓庠序。謂階位賓主問答悉庠序也。經家從義謂次由述也。如是等五事冠於經首。次序也。放光六瑞起發之端。由序也。問答釋疑正說弄引。敘述也。具此三義故稱為序。品者中阿含云跋渠。此翻為品。品者義類同者。聚在一段故名品也。或佛自唱品如梵網。或結集所置如大論。或譯人添足如羅什。今藥王本事是佛唱。妙音觀音等是經家。譯人未聞。諸品之始故言第一。佛赴緣作散花貫花兩說。結集者按說傳之。論者依經申之。皆不節目古講師但敷弘義理不分章段。若純用此意。後生殆不識起盡。又佛說貫散。集者隨義立品。增一云。契經一分。律一分。阿毘曇一分。契經更開四。謂增一長中雜。增一阿含明人天因果。長阿含破邪見。中阿含明深義。雜阿含明禪定。律開五部及八十誦。阿毘曇開六足八犍度等。阿含謂。施戒慧六度皆足也。謂根性道定等八種聚也。天親作論以七功德分序品。五示現分方便品。其餘品各有處分。昔河西憑。江東瑤。取此意節目經文。末代尤煩光宅轉細。重雰翳於太清。三光為之戢耀。問津者所不貴曇鸞云。細科煙颺雜礪塵飛。蓋若過若不及也。廬山龍師。分文為序正流通。二十七品統唯兩種。從序至法師。言方便言真實。理一說三故。寶塔下。身方便身真實。實遠唱近故。又從方便至安樂行。是因門從踊出下是果門。齊中興印。小山瑤。從龍受經分文同。玄暢從序至多寶為因分。從勸持至神力為果分。從囑累盡經為護持分。又有師云。從序至學無學人記。是法華體。從法師至囑累。明受持功德。從藥王盡經。美諸菩薩本願。有師作四段。初品為序段。從方便至安樂行。開三顯一段。從踊出訖分別功德。開近顯遠段。後去餘勢流通段。光宅雲從印受經。初三段次各開二。謂通序別序。正謂因門果門。流通謂化他自行。二序各五。二正各四。二流通各三。合二十四段(云云)。夫分節經文悉是人情。蘭菊各擅其美。後生不應是非諍競。無三益喪一道。三益者。世界等三悉檀也。一道者。第一義悉檀也。天台智者分文為三。初品為序。方便品訖分別功德十九行偈。凡十五品半名正。從偈後盡經。凡十一品半名流通。又一時分為二。從序至安樂行十四品。約跡開權顯實。從踊出訖經十四品。約本開權顯實。本跡各序正流通。初品為序。方便訖授學無學人記品為正。法師訖安樂行為流通。踊出訖彌勒已問斯事佛今答之半品名序。從佛告阿逸多下。訖分別功德品偈。名為正。此後盡經為流通。今記從前三段消文也<p>問。一經云何二序<p>答。華嚴處處集眾。阿含篇篇如是。大品前後付囑。皆不乖一部。兩序阿妨。今不安五義者。本門非次首故也。跡門但單流通者。說法未竟也。有無之意云爾。今帖文為四。一列數二所以三引證四示相。列數者。一因緣二約教三本跡四觀心。始從如是終于而退。皆以四意消文。而今略書。或三二一。貴在得意不煩筆墨。二所以者<p>問若略則一。若廣匪四。所以云何<p>答。廣則令智退。略則意不周我今處中說。令義易明了。因緣亦名感應。眾生無機雖近不見。慈善根力遠而自通感應道交故。用因緣釋也。夫眾生求脫此機眾矣。聖人起應應亦眾矣。此義更廣處中在何。然大經云。慈善根力有無量門。略則神通。若十方機感。曠若虛空。今論娑婆國土。音聲佛事。則甘露門開。依教釋者。中說明矣。若應機設教。教有權實淺深不同須置指存月亡跡尋本。故肇師云。非本無以垂跡。非跡無以顯本。故用本跡釋也。若尋跡跡廣徒自疲勞。若尋本本高高不可極。日夜數他寶。自無半錢分。但觀己心之高廣。扣無窮之聖應。機成致感逮得己利。故用觀心釋也。三引證。方便品云。十方諸佛為一大事因緣故出現於世。若人天小乘非一非大。又非佛事不成機感。實相名一廣博名大。佛指此為事。出現於世。是名一大事因緣也。又云以種種法門。宣示於佛道。當知種種聲教。若微若著若權若實。皆為佛道而作筌[(ㄇ@人)/弟]。大經云。麤言及軟語。皆歸第一義。此之謂也。壽量品云。今天人阿修羅。皆謂我少出家出釋氏宮去伽耶城不遠得三菩提。然我實成佛已來。無量無邊阿僧祇劫。以斯方便導利眾生。方便品又云。我本立誓願。普令一切眾。亦同得此道。如我等無異。又五百受記品云。內祕菩薩行。外現是聲聞。實自淨佛土。示眾有三毒。又現邪見相。我弟子如是。方便度眾生。此則師弟皆明本跡(云云)。譬喻品云。若人信汝所說。即為見我亦見於汝及比丘僧并諸菩薩。當知隨有所聞諦心觀察。於信心中得見三寶。聞說是法寶見我是佛寶。見汝等是僧寶(云云)。四示相者。且約三段示因緣相。眾生久遠蒙佛善巧。令種佛道因緣。中間相值。更以異方便。助顯第一義。而成熟之。今日雨花動地。以如來滅度而滅度之<p>復次久遠為種。過去為熟。近世為脫。地涌等是也<p>復次中間為種。四味為熟。王城為脫。今之開示悟入者也<p>復次今世為種。次世為熟。後世為脫。未來得度者是也。雖未是本門。取意說耳。其間節節。作三世九世。為種為熟為脫。亦應無妨。何以故。如來自在神通之力。師子奮迅大勢威猛之力。自在說也。以如是等故。有序分也。眾見希有瑞。顒顒欽渴。欲聞具足道。佛乘機設化。開示悟入佛之知見。故有正說分也。非但當時獲大利益。後五百歲遠沾妙道故有流通分也。又示教相者。此序非為人天清升作序。非為二乘小道作序。不為即空通三作序。不為獨菩薩法作序。乃為正直捨方便但說無上佛道作序耳。此正不指世間為正。不指螢光析智為正。不指燈炬體法智為正。不指星月道種智為正。乃指日光一切種智為正。此流通非為楊葉木牛木馬而作流通。非流通半字。非流通共字。非流通別字。純是流通圓滿修多羅滿字法也。次示本跡者。久遠行菩薩道時。宣揚先佛法華經。亦有三分上中下語。亦有本跡。但佛佛相望是則無窮。別取最初成佛時所說法華三分上中下語。專名為上。名之為本。何以故。最初成佛初說法故。為上為本。此意可知。中間行化。助大通智勝然燈等佛。宣揚法華三分者。但名為中。但名為跡。何以故。前有上故。前有本故。今日王城所說三分。但名為下但名為跡。乃至師子奮迅之力。未來永永所說三分。亦指最初為上為本。譬如大樹雖有千枝萬葉。論其根本不得傳傳相指同宗一根。此喻可解(云云)。次示觀心相者。當約己心論戒定慧為三分。修行以戒初。定中慧後。若法門以慧為本。定戒為跡。又戒定慧各各作三分。前方便白四羯磨結竟。為戒三分。二十五方便正觀歷緣。又善入出住百千三昧等為定三分。因緣所生法。即空即假即中為慧三分。已約三分示四種相。當用此義。從如是去至作禮而退已還。悉作四意消文。但準望此義比知則易。分別顯示其辭則難。行者善思量之。語異意同。千車共轍萬流鹹會者也<p>○序有通別。從如是去至卻坐一面通序也。從爾時世尊去至品別序也。通序通諸教。別序別一經。通序為五或六或七(云云)。如是者舉所聞之法體。我聞者。能持之人也。一時者聞持和合非異時也。佛者。時從佛聞也。王城耆山聞持之所也。與大比丘者。是聞持之伴也。此皆因緣和合次第相生。又如是者。三世佛經初皆安如是諸佛道同不與世諍。世界悉檀也。大論云。舉時方令人生信者。為人悉檀也。又對破外道阿歐二字不如不是。對治悉檀也。又如是者信順之辭。信則所聞之理會。順則師資之道成。即第一義悉檀也。因緣釋甚廣不能具載(云云)。約教釋者。經稱三世佛法初皆如是。先佛有漸頓祕密不定等經。漸又三藏通別圓。今佛亦爾。諸經不同如是亦異。不應一匙開於眾戶。又佛阿難二文不異為如。能詮詮所詮為是。今阿難傳佛何等文。詮何等是。不可以漸文傳頓是以偏文詮圓是。傳詮若謬則文不如。文不如。則理不是。此義難明。須加意詳審。且依漸教分別。佛明俗有文字真無文字。阿難傳佛俗諦文字。與佛說不異。故名如。因此俗文會真諦理。故名為是。此則三藏經初。明如是也。佛明即色是空空即是色色空空色無二無別。空色不異為如。即事而真為是。阿難傳佛文不異為如。能詮即所詮為是。此則通教經初如是也。佛明生死是有邊。涅槃是無邊。出生死有邊。入涅槃無邊。出涅槃無邊。入於中道。阿難傳此出有入無出無入中。與佛說無異為如。從淺至深無非曰是。此則別教經初如是也。佛明生死即涅槃。亦即中道。況復涅槃寧非中道。真如法界實性實際。遍一切處無非佛法。阿難傳此。與佛說無異。故名為如。如如不動故名為是。是則圓經初如是也。若動俗入如三藏義耳。不動俗即是如通教義耳。動如入如別教義耳。不動如而是如圓教義也(云云)。若頓如是與圓同。不定如是前後更互。祕密者隱而不傳。敷八教網[<a href='javascript:showpic("../fontimg/000262.gif")'>一/旦</a>]法界海。懼其有漏。況羅之一目若為獨張。又一時接四箭。不令墮地。未敢稱捷。策鈍驢驅跛鱉尚不得一。何況四耶(云云)。約本跡釋如是者。三世十方橫豎皆爾。過去遠遠。現在漫漫。未來永永。皆悉如是。何處是本何處是跡。且約釋尊。最初成道。經初如是者是本也。中間作佛說經。今日所說經初如是者。皆跡也。又阿難所傳如是者跡也。佛所說如是者本也。又師弟通達如是。非始今日。亦非中間者本也。而中間而今日者跡也。觀心釋者。觀前悉檀教跡等諸如是義悉是因緣生法。即通觀也。因緣即空即假者。別觀也。二觀為方便道。得入中道第一義。雙照二諦者。亦通亦別觀也。上來悉是中道者非通非別觀也。下文云。若人信汝所說。即得見我亦見於汝及比丘僧并諸菩薩。即觀行之明文也。信則論機。見則是應。即因緣也。又信有淺深。見有權實。種種分別不同者。即分別教。又信法華之文。則見實相之本。若見身子之化。則見龍陀之本。若見始成釋尊。亦見久成先佛。若見千二百比丘八萬菩薩者。亦見其本也。又聞經心信無疑。覺此信心明淨。即是見佛。慧數分明是見身子。諸數分明是眾比丘。慈悲心淨是見諸菩薩。約心為四帖釋轉明。若釋他經但用三意。為未發本顯跡故。當知今經三釋與他同。一釋與彼異。四番釋如是竟(云云)。我聞者。或聞如是蓋經本不同前後互舉耳。今例為四釋。大論云。耳根不壞聲在可聞處。作心欲聞。眾緣和合故言我聞<p>問。應言耳聞。那云我聞<p>答。我是耳主。舉我攝眾緣。此世界釋也。阿難登高稱我聞。大眾應悲號。適見如來今稱我聞。無學飛騰說偈。佛話經明。文殊結集。先唱題次稱如是我聞。時眾悲號此為人釋也。阿難登高稱我聞遣眾疑。阿難身與佛相似。短佛三指眾疑釋尊重出。或他方佛來。或阿難成佛。若唱我聞三疑即遣。此對治釋也。阿難學人。隨俗稱我聞。第一義中無我無聞。古來眾釋同是因緣一意耳。約教解釋者。釋論云。凡夫三種我。謂見慢名字。學人二種。無學一種。阿難是學人。無邪我能伏慢我。隨世名字稱我無咎。此用三藏意釋我也。十住毘婆沙云。四句稱我皆墮邪見。佛正法中無我誰聞。此用通教意也。大經云。阿難多聞士。知我無我而不二。雙分別我無我。此用別教意也。又阿難知我無我而不二。方便為侍者。傳持如來無礙智慧。以自在音聲傳權傳實。有何不可。此用圓教釋我也。又正法念經。明三阿難。阿難陀此云歡喜。持小乘藏。阿難跋陀此云歡喜賢。受持雜藏。阿難娑伽此云歡喜海。持佛藏。阿含經有典藏阿難。持菩薩藏。蓋指一人具於四德。傳持四法門其義自顯(云云)。本跡釋者。若未會入。可言阿難隨世名我。若發跡顯本。空王佛所同時發心。方便示為傳法之人。何所不能。觀心釋者。觀因緣所生法。即空即假即中。即空者我無我也。即假者分別我也。即中者真妙我也(云云)。釋聞者。阿難佛得道夜生。侍佛二十餘年。未侍佛時應是不聞。大論云。阿難集法時自云。佛初轉法輪。我爾時不見。如是展轉聞。當知不悉聞也。舊解云。阿難得佛覺三昧力自能聞。報恩經云。阿難求四願。所未聞經願佛重說。又云佛口密為說也。胎經云。佛從金棺出金臂。重為阿難。現入胎之相。諸經皆聞況餘處說耶。此文云。阿難得記即憶本願持先佛法皆如今也。此因緣釋也。若約教者。歡喜阿難。面如淨滿月。眼若青蓮華。親承佛旨如仰完器。傳以化人如瀉異瓶。此傳聞聞法也。歡喜賢。住學地得空無相願。眼耳鼻舌諸根不漏。傳持聞不聞法也。典藏阿難多所含受。如大雲持雨。此傳持不聞聞法也。阿難海。是多聞士。自然能解了是常與無常。若知如來常不說法。是名菩薩具足多聞。佛法大海水。流入阿難心。此傳持不聞不聞法也。今經是海阿難。持不聞不聞之妙法也。本跡解者。如上四聞皆跡引。而本地不可思議(云云)。觀心釋者。觀因緣法是觀聞聞。觀空是觀聞不聞。觀假是觀不聞聞。觀中是觀不聞不聞(云云)。一念觀者妙觀也(云云)。一時者。肇師云。法王啟運嘉會之時者。世界也。論云。迦羅是實時。示內弟子時。食時著衣者。為人也。三摩耶是假時。破外道邪見者。對治也。若時與道合者。第一義也(云云)。若見諦已上無學已下。名下一時。若三人同入第一義。名中一時。若登地已上名上一時。若初住已上。名上上一時。今經是上上一時。此約教分別也。本跡者。前諸一時跡也。久遠實得之一時本也。觀心釋者。觀心先空次假後中。次第觀心也。觀心即空即假即中者。圓妙觀心也。佛者。劫初無病劫盡多病。長壽時樂短壽時苦。東天下富而壽。西天下多珠寶多牛羊。北天下無我無臣屬。如此時處不感佛出。八萬歲時百年時。南天下未見果而修因。故佛出其地。離車子云。摩竭提國如大池。佛出其國如大蓮華。無勝云。佛於眾生平等無二。汝等耽荒五欲。不見佛耳。非佛棄汝出摩竭提。此皆世界釋也。日若不出池中未生生已等華翳死無疑。佛若出世則有剎利婆羅門居士四天王乃至有頂。此就為人釋也。三乘根性感佛出世餘不能感。善斷有頂種。永度生死流。此就對治說也。佛於法性無動無出。能令眾生感見動出。而於如來實無動出。此就第一義說也。皆因緣釋耳。佛名覺者知者。於道場樹下。知覺世間出世間總相別相。覺世即苦集。覺出世即道滅。亦能覺他。身長丈六壽八十老比丘像。菩提樹下三十四心正習俱盡者。即三藏佛自覺覺他。帶比丘像現尊特身。樹下一念相應。斷餘殘習者。即通佛自覺覺他。單現尊特相坐蓮花臺受佛職者。即別佛自覺覺他。隱前三相。唯示不可思議如虛空相。即圓佛自覺覺他。故經云。或見如來丈六之身。或見小身大身。或見坐花臺為百千釋迦說心地法門。或見身同虛空遍於法界無有分別即此義也。是為約教分別也。本跡釋者。一佛為本三佛為跡。中間示現數數唱生數數唱滅皆是跡也。唯本地四佛皆是本也。觀心釋者。觀因緣所生心。先空次假後中皆偏覺也。觀心即空即假即中是圓覺也(云云)。住者。能住住所住。所住即是忍土王城。能住即是四威儀。住世未滅此則世界因緣釋住也。又住者。住十善道住四禪中。此即為人因緣釋住也。又住者。住三三昧。對治因緣釋住。又住者住首楞嚴。即是第一義因緣釋住(云云)。約教者。三藏佛從析門發真無漏。住有餘無餘涅槃。通佛從體門發真。住有餘無餘涅槃。別佛從次第門入。住祕密藏。圓佛從不次第門入。住祕密藏。前三佛住能所皆麤。後一佛住能所俱妙。今經則是圓佛住於妙住也。本跡解者。三藏佛應涅槃。慈悲垂跡生身住世。通佛誓願慈悲。扶餘習度眾生作佛事。別圓佛皆慈悲薰法性。愍眾生故垂應法界。當知四佛住本佛住。以慈悲故住於忍土王城。威儀住世。是名跡住。觀解者。觀住於境。或住無常境即空即假即中等境。以無住法住於境中故名為住。王舍城者。天竺稱羅閱祇伽羅。羅閱祇此云王舍。伽羅此云城。國名摩伽陀。此云不害。無刑殺法也。亦云摩竭提。此云天羅。天羅者王名也。以王名國。此王即駁足之父。昔久遠劫。此王主千小國。王巡山值牸師子。眾人迸散。仍共王交。後月滿來殿上生。王知是己子。訛言我既無兒。此乃天賜養為太子。足上斑駁時人號為駁足。後紹王位喜噉肉。敕廚人無令肉少。一時遽闕。乃取城西新死小兒為膳。王言大美。敕之常辦此肉。廚人日捕一人舉國愁恐。千小國興兵廢王。置耆闍山中。諸羅剎輔之為鬼王。因與山神誓。誓取千王祭山。捕得九百九十九。唯少普明王。後時伺執得之。大啼哭恨生來實語而今乖信。駁足放之還國。作大施立太子。仍就死形悅心安。駁足問之。答得聞聖法。因令說之。廣讚慈心毀呰殺害。仍說四非常偈(云云)。駁足聞法得空平等地即初地也。千王各取一渧血三條髮。賽山神願。駁足與千王共立舍城。都五山中為大國。各以千小國付子胤。千王更迭知大國事。又百姓在五山內。七遍作舍七度被燒。百姓議云。由我薄福數致煨燼。王有福力其舍不燒。自今已後皆排我屋為王舍。由是免燒故稱王舍城。又駁足共千王。立舍於其地故稱王舍。又駁足得道放赦千王。千王被赦於其地故。名地為王赦。而經家借音為屋舍字耳。因緣出大論及諸經(云云)。約教者。像法決疑經云。一切大眾所見不同。或見娑羅林地悉是土砂草木石壁。或見七寶清淨莊嚴。或見此林是三世諸佛所遊行處。或見此林即是不可思議諸佛境界真實法體。例知此義四見不同。所住既然能住亦爾。此則約教分別也。本跡觀心在後說。耆闍崛山者。此翻靈鷲。亦云鷲頭。亦云狼跡。梁武云。王雎引詩人所詠關睢是也。爾雅云似鴟。又解。山峰似鷲將峰名山。又云。山南有尸陀林。鷲食尸竟棲其山。時人呼為鷲山。又解。前佛今佛皆居此山。若佛滅後羅漢住。法滅支佛住。無支佛鬼神住。既是聖靈所居。總有三事。因呼為靈鷲山。有五精舍。鞞婆羅跋恕。此云天主穴。薩多般那求訶。此云七葉穴。因陀世羅求訶。此云蛇神山。薩簸恕魂直迦缽婆羅。此云少獨力山。五是耆闍崛山<p>問。劫火洞然天地廓清。云何前佛後佛同居此山<p>答。後劫立本相還現。得神通人。知昔名以名今耳。例如先劫姓瞿曇將本姓以姓今也。約教釋山。例如城義說(云云)。觀釋者。王即心王舍即五陰。心王造此舍。若析五陰舍空。空為涅槃城。此觀既淺如見土木。若體五陰舍即空。空為涅槃城。即通教也。若觀五陰舍。因滅是色獲得常色。受想行識亦復如是。此之四德常為諸佛之所遊處。若觀五陰即法性法性無受想行識。一切眾生即是涅槃。不可復滅。畢竟空寂舍。如是涅槃。即是真如實體(云云)。觀心山者。若觀色陰。無知如山。識陰如靈。三陰如鷲。觀此靈鷲無常。即析觀也。觀此靈鷲即空。體觀也。觀靈即智性。了因智慧莊嚴也。鷲即聚集緣因。福德莊嚴也。山即法性正因不動。三法名祕密藏。自住其中亦用度人。下文云。佛自住大乘。即別圓二觀(云云)。中者。佛好中道。升中天中日降中國中夜滅。皆表中道。今處山中說中道也。釋同聞眾為三。初聲聞次菩薩後雜眾。諸經多爾。舊云有事有義。事者。逐形跡親疏。聲聞形出俗網跡近如來。證經為親故前列也。天人形乖服異跡非侍奉。證經為疏故後列也。菩薩形不檢節跡無定處。既不同俗復異於僧。處季孟之間。故居中仲也。有義者。聲聞欣涅槃。天人著生死。各有所偏。菩薩不欣不著。居中求宗故在兩間。釋論意亦爾。此一解似兩釋。事解似因緣。義解似約教(云云)。本跡解者。聲聞內祕外現。何嘗保證涅槃。天人皆大薩埵。豈復耽染生死。皆是跡引二邊。而本常中道也。觀心釋者。從假入空觀。即偏破生死。從空入假觀。即偏破涅槃。中道正觀無復前後(云云)。列聲聞為二。先比丘次比丘尼。比丘又二。先列多知識次列少知識。舊呼為大名聞小名聞。雖然無據。今依文判如此。就多知識眾為六。一類二數三位四歎五列名六結。一類者。皆是大比丘氣類也。譬群方貴賤各有班輩。今諸比丘皆眾所知識。高譽大德也。釋論明與者。共義。舉七一解共。謂一時一處一戒一心一見一道一解脫也。若歷教應各明七一。三藏一七一。通教二七一。別教無量七一。圓教一七一。若未發跡正是三藏通教中七一。直明兩意幾異。時處戒解脫是同。心見道三種則異。若至開三顯一。即得入圓教七一也。法華論四種聲聞。今開住果者為兩析法住果是三藏聲聞。體法住果是通教聲聞。開應化者為兩。登地應化別教聲聞。登住應化圓教聲聞。開佛道聲聞亦為兩。令他次第聞佛道。是別教聲聞。令他不次第聞佛道。即圓聲聞。聲聞義浩然云何以證涅槃者判之(云云)。大者。釋論明大者。亦言多亦言勝。器量尊重為天王等大人所敬故言大。升出九十五種道外故言勝。遍知內外經書故言多。又數至一萬二千故言多。今明有大道故有大用故有大知故故言大。勝者。道勝用勝知勝故言勝。多者。道多用多知多故言多。道即性念處。大於一切智外道。用即共念處。勝神通外道。知即緣念處。多四韋陀外道也。約教釋大多勝者。大人所敬等。是三藏中釋耳。大者。大力羅漢所敬也。多者。遍知生滅即無生滅法也。勝者。勝三藏四門也。此通教釋也。又大者。體法大力羅漢所敬也。多者。琩F佛法皆知也。勝者。勝二乘人。此別教釋也。又大者。諸大菩薩所敬也。多者。法界不可量法悉知也。勝者勝諸菩薩也。此圓教釋也。本跡者。此諸大德久為諸佛之所咨嗟。本得勝幢三昧超諸外道。先已成就種智遍知。跡來輔佛行化。示作愛見中大多勝。欲引乳入酪。又作三藏中大多勝。欲引酪入生蘇。示方等中大多勝。欲引生蘇入熟蘇。示轉教作般若中大多勝。欲引熟蘇入醍醐故。作法華中大多勝也。然其本地大多勝又矣(云云)。觀心者。空觀為大。假觀為多。中觀為勝。又直就中觀心性廣博。猶若虛空故名大。雙遮二邊入寂滅海故名勝。雙照二諦多所含容。一心一切心故名多也。比丘者。肇師云。秦言淨命乞食破煩惱能持戒怖魔等。天竺一名含此四義。秦無以翻故存本稱。什師云。始出妻子家。應以乞食自資清淨活命。終出三界家必須破煩惱持戒自守。具此二義。天魔怖其出境也。釋論云。怖魔破惡乞士。魔樂生死。其既出家復化餘人。俱離三界乖於魔意。魔用力制翻被五繫。但愁懼而已。故名怖魔。出家人必破身口七惡故言破惡。夫在家三種如法。一田二商三仕。用養身命。出家人佛不許此。唯乞自濟身安道存福利檀越。三義相成即比丘義也。涅槃寶梁皆舉破惡名比丘者。不具說也。今明此三義應通初後。如初出家時白四羯磨。無作戒力遍一切境翻無作惡。初修禪定發定共戒。防伏意地貪瞋不起。初修觀慧發相似道共戒。能伏煩惱。初心亦稱破惡。何獨後心耶。怖麼者。初剃髮稟戒已令魔愁。修定欲伏惱煩。修慧欲破煩惱。初心亦令魔怖。何獨後心耶。乞士者。初離邪命以乞自活。修禪歷境求定修慧緣理求無漏皆是乞士。何況相應而非乞士。具此義故通名比丘。依經家皆歎後心比丘耳。此皆三藏意。若歷緣求真名乞士。破障理之惑名破惡。修此行怖四魔。即通教義。若歷三諦求理名乞士。除通別惑名破惡。怖八魔十魔者。即別義。若即生死求實相味名乞士。達煩惱即菩提名破惡。魔界即佛界者。是圓教義。若未發跡但明前二義。若已顯本具後意也。本跡者。本登涅槃山頂。與無明癡愛父母結業妻子別。出分段變易家。久除五住何惡不破獲真法喜如食乳糜更無所須。持中道道共尸波羅蜜攝眾生戒度。魔界降伏。即佛界如堪任乘御。本地功德久已成就。為調眾生。跡示五味比丘傳引眾生。例如前釋。觀心者。觀一念心淨若虛空。不為二邊桎梏所礙。平等大慧無住無著即名出家。以中觀自資。活法身慧命名為乞士。觀五住煩惱即是菩提。是名破惡。一切諸邊顛倒無非中道。即是怖魔(云云)。眾者。天竺云僧伽。此翻和合眾。一人不名和合。四人已上乃名和合。事和無別眾。法和無別理。佛常與千二百五十人俱。三迦葉千人。身子目連二百五十。又云。耶舍五十。雜阿含四十五云。五百比丘中。九十人三明。九十人俱解脫。餘但慧解脫。釋論明四種僧不依淨命名破戒僧。不解法律名愚癡僧。五方便名慚愧僧。苦法忍去名真實僧。此中非三種。但是真實僧。若依四教者。此僧歷偏圓五味座。作同聞人。今正是圓教中證信也。本跡釋者。本與實相理和。又與法界眾生機緣和。而跡為半字事理之僧。歷五味中引諸眾生(云云)。觀解者。初學中觀入相似觀。既未發真慚第一義天愧諸聖人。即是有羞僧。觀慧若發即真實僧。若異此者。即前兩僧。不依觀行名破戒僧。不解觀相名愚癡僧。舉類義竟。二明數者。即是一萬二千人也本跡者。本是一萬二千菩薩。跡為萬二千聲聞也。觀者。觀十二入。一入具十法界。一界又十界。界界各十如是。即是一千。一入既一千。十二入。即是萬二千法門也。三明位者。皆是阿羅漢也。阿[<a href='javascript:showpic("../fontimg/072201.gif")'>颱-台+(犮-乂+又)</a>]經云應真。瑞應云真人悉是無生。釋羅漢也。依舊翻云無著不生應供。或言無翻。名含三義。無明糠脫。後世田中不受生死果報故云不生。九十八使煩惱盡故名殺賊具智斷功德。堪為人天福田。故言應供。含此三義釋阿羅漢也。或言初始學無生生未無生。初雖怖魔魔未大怖。初雖乞士未是灼然應供。今獲無生忍。破煩惱賊盡。是好良田。以果對因釋羅漢三義。若論成就應取果三義。若通於初。亦取因三義。如此釋者。皆三藏通中意耳。若別圓者義則不然。非但殺賊亦殺不賊。不賊者涅槃是。是亦須破。故是殺賊義。不生於生亦不生不生。無漏是不生。非但應供亦是供應。一切眾生是供應。皆歎初地初住德也。本跡者。本得不受三昧。於二邊無所著故名不生。斷五住惑故名殺賊。能福九道饒益眾生故有應供。本義也。方便度眾生。歷五味傳傳作不生。跡也又本是法身跡示己利。本是般若跡示不生。本是解脫跡示殺賊(云云)。觀心者。空觀是般若假觀是解脫。中觀是法身。又觀心者。從假入空觀亦有三義。乃至中道觀。殺無明賊。不生二乘心。供養此人如供養世尊。方等云。供佛及文殊。不如施行方等者一食充軀。下文云。毀讚佛罪福輕。毀讚持經者罪福重。何者佛無食想。久離八風不為損益。施持經者。全肉身續報命。生法身增慧命故有益。毀之憂惱退悔。若失好時則不可救故大損(云云)。四歎德文。有五句歎上三德。法華論云。初句總後句別。當知諸句皆歎羅漢句耳。諸漏已盡無復煩惱。此兩句歎上殺賊。漏者三漏也。成論云。失道故名漏。律云。癡人造業開諸漏門。毘曇云。漏落生死。論律語異而同明漏義。良由賊誑失於理寶。貧窮孤露造諸惡業致生死苦。亡法身失慧命喪重寶。皆是賊義。不應謂是不生義歎德也。煩惱者。即九十八使。流扼纏蓋等逼惱行人。煩惱是能潤。漏業是所潤。能所既盡。正是殺賊義。那得作不生歎耶。逮得己利一句。是歎應供。三界因果皆名為他。智斷功德皆名己利。己利具足故成應供。盡諸有結心得自在兩句。是歎不生。諸有即二十五有生處也。結即二十五有生因也。因盡果亡歎不生明矣。不應作殺賊歎也。羅漢但應結盡。未應有盡。有盡者。因中說果。又盡在不久也。心得自在者。定具足名心自在。慧具足名慧自在。慧自在未必心自在。心自在必慧自在。今言心自在。即是定慧具足。俱解脫人。俱解脫人生決定盡。驗知歎不生德也。若依法華論者。呼為上上起門。則是以後釋前也。論云以諸漏盡故名羅漢。以心得自在故名有結盡。如是傳傳釋上也。本跡者。不生不生名大涅槃。煩惱漏流其源久竭。不復墮落二乘及凡夫地。即本不生。法身智斷實相功德名本己利。得王三昧破二十五有。顯出我性具八自在我名本殺賊。跡示二乘功德耳。觀心者。中道正觀不漏落空假二邊。二邊煩惱滅也。能觀心性名為上定。衣珠祕藏是己之物即己利也。正觀中道結賊則斷。無結故有亦斷。二邊不能縛心故名自在。雖有煩惱如無煩惱。不斷煩惱而入涅槃即其義也。五列名。略舉二十一尊者。佛諸弟子皆備眾行。而隱其圓能。各從一德標名者。欲引偏好故。增一阿含云。憍陳如比丘。皆共上座名者。有德大人相隨。舍利弗共智慧深利者相隨。目連共神通大力者相隨。皆掌一法引諸偏好意也若欲消名須識其行。從德立號無往不通也。一一羅漢例作四釋(云云)。憍陳如姓也。此翻火器。婆羅門種。其先事火從此命族。火有二義照也燒也。照則闇不生。燒則物不生。此以不生為姓。阿若者名也此翻已知或言無知。無知者非無所知也。乃是知無耳。若依二諦即是知真。以無生智為名也。無量壽文殊問。阿毘曇婆沙。皆稱為了本際知本際。若依四諦即是知滅。而諸經多名為無知。或翻為得道。增一阿含云。我佛法中寬仁博識。初受法味者。拘鄰如比丘第一。故以阿若為名也。願者。佛昔於饑世。化為赤目大魚。閉氣不喘示為死相。木工五人先斧斫魚肉。佛時誓言。於當來世先度此等。先願與其無生故云阿若。又迦葉佛時。九人學道五人未得果。誓於釋迦法中最先開悟。本願所牽前得無生故。名阿若。行者。智生惑滅智斷行也。夫巨夜長寢無人能覺。日光未出明星前現。憍陳如比丘。初得無生智。譬若明星在眾明之始。一切人智明。無前陳如故名阿若。最先破闇莫過明星。陳如亦爾。一切人闇滅。無前陳如故名阿若。前者。太子棄國捐王入山學道。父王思念遣五人追侍。所謂拘鄰頞鞞。亦云濕鞞。亦阿說示。亦馬星跋提。亦摩訶男。十力迦葉。拘利太子。二是母親三是父親。二人以欲為淨。三人以苦行為淨。太子勤行苦行。二人便捨之去三人猶侍。太子捨苦行。還受飲食蘇油煖水。三人又捨去。太子得道先為五人說四諦。初教二人。拘鄰法眼淨。四人未得。三人乞食六人共噉。次教三人三人法眼淨。二人乞食六人共噉。第三說法時。拘鄰五人八萬諸天。遠塵離垢五人得無生。佛三問知法未。即三答云已如。地神唱。空神傳。乃至梵世咸稱已知。拘鄰最前。初見佛道相。初聞法鼓初服道香。初嘗甘露初入法流初登真諦。閻浮提得道。最在一切人一切天一切羅漢前。故十二遊經云。佛成道第一年度五人。第二年度三迦葉。第五年度身子目連。當知阿若在前明矣。此因緣釋也。三藏教者。盲譬無生智。鏡譬無生境。陰入界也。頭等六分譬現在因也。像譬未來果也。若開眼取鏡形對像生。愚故不斷絕。若閉眼如盲則無所見不見六分是因不生。不見鏡像是果不生。故阿含經云。若謂有色色是淨。淨即生非不生。若謂有受想行識識是淨。淨即生非不生。若謂有受受是樂樂即生非不生。乃至色色是樂。樂是生非不生。若計有想行行是我。我是生非不生。乃至色色是我。我是生非不生。若計有識識是常。常是生非不生。乃至色色是常。常是生非不生。譬如執鏡見面面是生非不生。若謂有五陰悉是生非不生。若能知色非淨乃至識非常又能知色無常苦空不淨乃至識無常苦無我不淨者。是為不生非是生。如盲執鏡不見像生。是為不生非是生。既知不生。寧復於中計我是色。計我異色我在色中色在我中。乃至識亦如是。如是觀者。現因來果俱皆不生。如盲對鏡不見形像。是名觀陰無生觀智也。觀入界者。凡言海者。雖復深廣亦有此彼岸。蓋小水耳。若眼見色已。愛念染著貪樂。起身口意業者。是為大海。沈沒一切世間天人修羅當知。眼是大海色是濤波愛此色故是洄澓。於中起不善覺是惡魚龍。起妒害是男羅剎。起染愛是女鬼。起身口意是飲鹹自沒。是為眼色無知而生無明愛。愛生故名為行。行生故名為業。業縛識入中陰。是為識生。所受胞胎五皰未成。是為名色生。五皰成已名六入生。六入未能別苦樂。名為觸生。別苦樂名受生。於塵起染名愛生。四方馳求名取生。造身口意名有生。應受未來五陰。名生生。未來陰變名老生。未來陰壞名死生。心中內熱名憂生。發聲大喚名悲生。身心憔悸名苦惱生。是名眼見色時即有三世十二因緣大苦聚生非不生。耳鼻舌身。意眼界乃至法界亦如是。是為入界生非不生。云何不生。觀眼色時。不種苦種不生苦芽。不漏臭汁不集蛆蠅。若種不生則芽不生。則臭汁不生。則蛆蠅不生。故名不生。云何苦種。眼見色時起貪恚覺是為苦種。念於五欲法是生苦芽。六根取六塵是名臭汁流出。於六塵中善惡競起是名蛆蠅。若知眼色無常苦空無我。則貪恚不生念欲不生。取境不生善惡行不生。是為不生。耳鼻舌身意亦如是。是眼界乃至法界亦如是。阿若最初得此三藏不生智故。名阿若憍陳如。通教無生觀。譬如幻人執幻鏡以幻六分臨幻鏡睹幻像。像非鏡生非面生。非鏡面合生。非離鏡面生。既不從四句生。則非內外中間。不常自有亦無滅處。去不至東西南北方。性本無生。非滅生無生。性本無滅。非滅滅無滅。無生無滅故曰無生。受想行識亦復如是。又觀幻色如幻鏡像。觀受如泡。觀想如炎。觀行如芭蕉。觀識如幻。幻不從幻物生。不從幻師生。非物師合生。非離物師生。四句求幻生生無從來。四方求幻滅滅無去處。性本無生。非滅生無生。性本無滅。非滅滅無滅。無生無滅故曰無生。觀根塵村落結賊所止。從本已來一一不實。妄想故起。業力機關假為空聚。無明體性本自不有。妄想因緣和合而有。有本自無因緣成諸。煩惱業苦如旋火輪。觀其本無。皆如上說。此通意(云云)<p class='juan'>
妙法蓮華經文句卷第一上</p>
</body></html>
