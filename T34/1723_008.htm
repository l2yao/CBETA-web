<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T34 </TITLE>
</head>
<BODY>

<p class='juan'>
妙法蓮華經玄贊卷第四(末)</p>
<p><span class='byline'>　　　　沙門基撰</span><br><p>經一切諸世尊(至)唯一無二乘<p>贊曰。下第五段七十頌半。頌第五依法。有三。初一頌半頌十方佛法。次三十八頌半頌三世佛法。後三十頌半頌我亦如是。此初也。既唯一無二乘。云何破三以歸一<p>經。過去無數劫(至)其數不可量<p>贊曰。下三十八頌半頌三世。中分三。初二十七頌半頌過去。次六頌半頌未來。後四頌半頌現在。初中有二。初四頌半頌佛說法初權後實。後二十三頌頌眾生聞法皆究竟得一切種智。初中有四。一頌佛多。一頌開權。一頌顯實一頌半釋開權顯實之意。此初也<p>經。如是諸世尊(至)演說諸法相<p>贊曰。明初開權<p>經。是諸世尊等(至)令入於佛道<p>贊曰。明後顯實<p>經。又諸大聖主(至)助顯第一義<p>贊曰。釋開權顯實之義。知諸眾生未能頓學一乘教故。識其根欲。故初以權方便助顯一乘。後令入實。又菩薩根性有二。一不定性二定性。為不定性初權後實。顯暢一乘。前二頌是。為定性者說頓教一乘。此文是也。謂知眾生心性頓欲故。以異方便不從權取實顯助一乘。一乘者第一義諦真如等是。初三後一是權實之方便。頓說一乘故名異方便<p>經。若有眾生類(至)皆已成佛道<p>贊曰。下二十三頌頌眾生聞法究竟皆得一切種智。為三。初二頌佛在。次二十頌滅後。後一頌結。此初也。逢佛聞法修行六度四攝無量等。名種種福德。修佛之因菩薩行故皆已成道<p>經。諸佛滅度已(至)皆已成佛道<p>贊曰。下二十頌頌佛滅後。分五。一頌慈心。四頌半造塔。六頌半造像。七頌供養。一頌稱佛。此初也。有善剛強非菩薩。心柔軟非善亦非菩薩。要善而耎方菩薩心。順理益物極柔和故。已成佛道。植佛因故。後文且據佛滅之。行後。難作故。是別行故。非是佛在作此諸行。而非佛因在易修故。准上六度佛滅後行是總行故亦成佛道<p>經。諸佛滅度<span class='corr'>已</span>(至)莊校於諸塔<p>贊曰。下四頌半造塔成佛。分二。初四頌明造塔。後半頌結。初文有三。初二頌造塔。數多八珍嚴瑩。次一頌九物為塔。後一頌下至戲笑劣物為塔。此初也。佛地論數七寶無玫瑰。仍琉璃與珠別。珠謂赤真珠。今此若以琉璃為珠即為七寶。不爾故八。琉璃與珠別故。頗梨多白紅色。車渠青白間色。馬腦有多色或純白．或純青黃．或眾色間．玫瑰赤色。說文火齊珠也。一曰石之美好曰玫圓好曰瑰。餘者可知。增一阿含經中佛告諸比丘。我今當說四梵之福。一若有信心善男子等未曾起塔處能起於塔。二補持故寺。三和合聖眾。四佛初成道諸天人等請轉法輪。是名四梵之福。比丘白佛梵福多少。佛言四天下及六欲天所有福德。猶不如一梵王之福。故勸造塔當得菩提<p>經。或有起石廟(至)磚瓦[<a href='javascript:showpic("../fontimg/005204.gif")'>泥/土</a>]土等<p>贊曰。此一頌九物為塔。石廟者石佛堂。古云支提今云制多翻為靈廟。應作廟字廟貌也。白虎通玉篇云先祖尊貌所在故謂之廟木[<a href='javascript:showpic("../fontimg/015754.gif")'>木*蜜</a>]者字林香木。切韻作榓玉篇作[<a href='javascript:showpic("../fontimg/015754.gif")'>木*蜜</a>]。其樹似槐而香極大。伐之五年始用。若取其香皆預研久乃香出<p>經。若於曠野中(至)皆已成佛道<p>贊曰。初一頌下至戲笑。劣物為塔後半頌結之。論云聚沙為佛塔已成佛道者。謂發菩提心行菩薩行者。所作善根能證菩提。非諸凡夫及決定種姓聲聞。未發菩提心者之所能得故。如是乃至上文及下小低頭等亦如是<p>經。若人為佛故(至)皆已成佛道<p>贊曰。下六頌半明造像中有二。初五頌造。後一頌半結。初中分四。一頌刻彫。二頌十物嚴飾。一頌綵畫。一頌戲作。此初也。明作佛像非作餘像。故言為佛。為求作佛為思敬佛故名為佛。又說為佛而作諸像。為莊嚴佛故名為佛。造像功德經說。造像得十一種果。一世世所生眼目淨潔面目端正。二生處無惡。三常生貴家。四身體姝好紫磨金色。五常豐珍翫。六生賢善家。七後生為王王中最勝。八金輪化王九後生梵天壽命一劫。十不隨惡道。十一後生之中還重三寶。喜持妙物復造功德。一之梵福多四天下大海十倍<p>經。或以七寶成(至)皆已成佛道<p>贊曰。此二頌十物嚴飾作像。切韻鈆即錫也。有云錫銀．鈆之間。玉篇青金也<p>經。綵畫作佛像(至)皆已成佛道<p>贊曰。此頌畫佛<p>經。乃至童子戲(至)而畫作佛像<p>贊曰。此頌戲作<p>經。如是諸人等(至)度脫無量眾<p>贊曰。此結也。具足大悲心者。凡所作善必帶悲心。方成到彼岸故成佛道<p>經。若人於塔廟(至)敬心而供養<p>贊曰。下有七頌明供養。有二。初五頌半明供養。後一。頌半結成。初中有五。一頌四物供養。一頌半音樂供養。一頌歌唄供養。一頌華供養。一頌身業行敬供養。此初也。發菩提心經云。若以華施得七覺華故。以香施得五分法身香故。以幡施得陀羅尼轉眾惡故。以蓋施獲四無量覆眾生故。業報差別經說各得十德<p>經。若使人作樂(至)盡持以供養<p>贊曰。此以音樂供養。樂音五覺反以生樂故。亦慮各反。黃帝世伶倫作樂。說文五聲八音之總名。禮記干戚羽毛謂之樂。鄭玄云八音克諧謂之樂。鼓動也鳴也。凡出音曰鼓。今木有皮動之即鳴。角者曲形而似角。貝者螺也。涅槃經吹貝知時。簫管也玉篇編小管所吹又箾也。笛七孔籥俗名直。玉篇五孔竹笛。羌笛三孔。琴禁也君子守正自禁。神農所作。箜篌．琵琶相可知矣鏡如鈴而大。玉篇小鉦也。軍法十長執鐃。五人為伍。五伍二十五人為兩。兩司馬執鐸。銅拔兩扇相擊出聲。有作鈸無所從。或為跋字。發菩提心經云。音樂．女色不以施人亂眾生故。此供養佛故不相違。如金藏中音樂供養事<p>經。或以歡喜心(至)皆已成佛道<p>贊曰。此以歌唄供養。當得大士梵音聲故。梵云婆陟此言讚歎。唄匿訛也。陳思登漁山聞巖岫誦經。清婉遒亮遠谷流響。遂擬其聲而製梵唄。故今俗中謂之漁梵。冥合西域三契七聲聞俱胝耳等所作也<p>經。若人散亂心(至)漸見無數佛<p>贊曰。此以華供養。與前四事中華施何別。彼專善心此以散心。故不相違。略言供養畫像。供養餘像亦得<p>經。或有人禮拜(至)或復小低頭<p>贊曰。此明身業行敬供養。上歌唄是語業也。其能發心即是意業。自餘皆是外財供養。三業行供養<p>經。以此供養像(至)如薪盡火滅<p>贊曰。結成供養。<p>經。若人散亂心(至)皆已成佛道<p>贊曰。此稱佛作佛。且舉一稱。尚得作佛何況多稱。如藥王藥上經云我常稱五十三佛名故。今得作佛即其事也<p>經。於諸過去佛(至)皆已成佛道<p>贊曰。頌眾生聞法得種智中。此為第三結成佛道。<p>經。未來諸世尊(至)亦方便說法<p>贊曰。下六頌半頌未來法。中分二。初三頌半標同今說實。後三頌重釋前義。初中有三。一頌標同初方便。一頌半標後成說實。一頌釋前所由。此初也。<p>經。一切諸如來(至)無一不成佛<p>贊曰。此頌標後成說實。令聞法者皆得作佛。佛及眾生二俱合說<p>經。諸佛本誓願(至)亦同得此道<p>贊曰。釋前所由由本願故<p>經。未來世諸佛(至)其實為一乘<p>贊曰。下三頌重釋前義。有二。初一頌明初方便皆為一乘。後二頌明悟三性諸法歸趣所以如此。此初也<p>經。諸佛兩足尊(至)導師方便說<p>贊曰。明悟三性諸法歸趣。所以初權後說一乘。真如妙理體性常住。佛能證知。遍計所執生法二我體性是無。佛證無我理故亦知此無是凡虛妄執。佛種從緣起者。無漏依他報佛種子因緣所生從緣所起因脩作故。由證真理斷能執心染分依他。知所執無。從於淨分依他因緣修佛種者為一乘故。何者一乘重顯常法即圓成實。法住法位者真如住在諸法之中體性常有名為法住。法有染淨離染得淨分位顯之故名法位。相者體性世間本體。即是常住真如實性。一乘體也。於金剛座道場之中知此諸法本體性已。於無名相法中導師方便以名相說。一切法中略有二種。一空二有。空無差別總立一性名遍計所執。有法有差別分之為二。一者常二者無常。常者名圓成實性。無常者為依他起性。依他起性復分為二。一有漏二無漏。有漏為依他起性。無漏為圓成實性。今依前門無常為依他。依他有漏皆悉除斷。就中但取無漏無常淨分依他。究竟滿位成菩提故。故言佛種從緣起也。意顯能證常住法性真如無我理故。乃能了知二我為無。依於善友修習智慧。從緣起法菩提覺滿。為證一乘真如妙理。妙理即是法住法位世間常住相。大般涅槃於道場中既證知已。今為眾生方便說之令欣趣證。今此依他即菩提。圓成即涅槃合成一乘。圓成勝故獨名一乘。由斷有漏依他起性遣遍計所執。證此二果。由了依他．所執性故初說阿含次說般若。純有．空教名為方便。今三俱說故名真實。三性之義如別章說<p>經。天人所供養(至)亦說如是法<p>贊曰。下有四頌半頌現在。有三。初一頌半標。一頌開權顯實。二頌顯意。此初也<p>經。知第一寂滅(至)其實為一乘<p>贊曰。此初開權。後還顯實<p>經。知眾生諸行(至)隨應方便說<p>贊曰。此顯初權後實之意。眾生諸行者總句。心行相也。下是別句。或勝解也。心所念者遍趣行也。業力者自業也。欲力謂勝解也。性力謂種種界也。精進力者謂處非處等。或精進等體。即性力。以種性體即五根故。下一力字貫通上也。根利鈍者根勝劣力也。佛有此智力能知之故。所以初權後還真實。前未來佛由悟三性。此現在佛由知眾生互相影顯。故初方便後說真實<p>經。今我亦如是(至)皆令得歡喜<p>贊曰。下三十頌半頌我亦如是釋迦同。中分二。初二頌標。後二十八頌半廣釋。此初也。初頌今實。後頌昔權。皆令歡喜漸入道故<p>經。舍利弗當知(至)貧窮無福慧<p>贊曰。下廣釋。分二。初二十一頌半頌初以三乘方便誘引。即長行云。知諸眾生有種種欲深心所著。隨其本性以種種因緣譬喻言辭方便力而為說法。後有七頌頌今說真實。即長行云。如此皆為得一佛乘一切種智故。即頌初權後實之義。就初文分四。初三頌半見生處危難。次三頌思救不可得。次十一頌半請念設權方。後三頌半正說三乘化。初中有二。一頌無善。二頌半有惡。此初也。般若經說佛有五眼。一肉眼非脩定生。四大所造。或長養或異熟。淨色為性。二天眼斷於定障修習所起。唯是長養。四大所造淨色為性。三法眼觀事有慧四慧眼觀空理慧五佛眼因積而果圓。攬前四為體龍樹解云。如四大河流至天池通名大海。如是四眼流至佛果通為佛眼。初二體色。次二體智。後一通二。又言人等有肉眼。天等有天眼。二乘有慧眼。菩薩有法眼。佛有佛眼。由此說五。瑜伽十四說有三眼。一肉眼能照顯露無障礙色。二天眼能照隱顯有無障色。三慧眼能照一切種若色非色。法眼體慧合慧為一。不同色眼境有隱顯。故略不論。佛眼即前四眼。或談因非果。故亦不說。華嚴經說十眼。一肉眼見一切色。二天眼見死此生彼。三慧眼見諸眾生諸根差別。四法眼見一切法第一義。五佛眼見佛十力。六智眼分別了知一切種法。七光明眼見一切佛光明。八出生死眼見涅槃法。九無礙眼見一切法無有障礙。十普眼謂見法界平等法門。十中第一是五中第一見諸色故。此中第二是前第二。此中第三第五第六第七第九五眼是前法眼。此第四第八是前慧眼見真諦故。或第四第八第九三眼是前慧眼俱見理故。第十普眼是前佛眼普見法界平等性故。以佛眼觀者以五眼中佛眼觀也。十中佛眼不見眾生見十力故。六道眾生無始不修福智二因。未獲七種聖財及人天七法財。謂施戒忍勤定慧方便故無福及慧<p>經。入生死險道(至)盲瞑無所見<p>贊曰。下二頌半有惡。為二。初一頌半現苦沈溺煩惱增多。後一頌設求出要而行邪行。此初也。世間犛牛由自愛尾藏身護尾。人貪其尾遂殺其身。眾生亦爾。貪著五欲以自藏身。遂以貪愛而自弊敗。反自弊困墜墮惡道。有本云自蔽。蔽掩障也。如犛牛愛尾以弊其心遂致喪命。眾生亦爾。貪愛蔽心。犛牛說文西南夷長髭牛也。有作貓字。人間捕鼠者。非此中義。有作貓犛不知所從<p>經。不求大勢佛(至)以苦欲捨苦<p>贊曰。設求出要而行邪行。佛有神通威勢及以智慧斷苦之法而不求趣。翻墮外道邪見網中。行諸身苦行以捨生死苦。此為未可。所以六年麻麥尚不證於菩提。坐臥荊棘何容得於道果。如狗逐塊塊打轉多。豈同師子逐人非塊<p>經。為是眾生故而起大悲心<p>贊曰。下三頌思救不可得。為三。初半頌思起因行。一頌得果已思。一頌半思救不可得。此初也見諸眾生有此二緣遂起悲心。發心修行思惟將救<p>經。我始坐道場(至)思惟如是事<p>贊曰。得果已思。佛成道已樹下經行。觀樹喜自道圓。經行思惟利物。又觀樹心凝妙理。經行想化群生。又觀樹想蔭四生。經行思施福慧。諸經說佛成道已後說法時節各各不同。此云三七日。彌沙塞律三昧七日。與十地經同。七日不說法顯示自受法樂故。為令眾生增愛敬故。律及薩婆多傳過六七四十二日方說法。梵天來請。憍陳如等根方熟故。又有說云夏安居後方度五人。十二由經成道後二年方度五人。智度論說五十箇七日不說法。此皆諸部宜見不同。未可和會。然今解者。大乘以法華為正。此說通行四諦法輪故三七日。若唯說大乘法輪十地為正。第二七日說十地故<p>經。我所得智慧(至)云何而可度<p>贊曰。思救不可得。有四因故。一法深難解。二根鈍難救。三著樂難捨。四癡盲難悟云何可度<p>經。爾時諸梵王(至)請我轉法輪<p>贊曰。下十一頌半請念設權方。中分四。初二頌諸天請說。次三頌示相思惟。次四頌半化遇良緣。後二頌念隨權誘。此初也。大自在天色界天也。今對三乘法爾說法皆待請故。智度論云淨居天勸出家。四天王獻缽。帝釋獻寶座。梵王請轉法輪。佛初不許。梵王說有三根重請慇懃。佛方許之初說三乘。勝天王般若云。四天王等獻缽。天帝釋獻座。佛為受之。各見獨為受之皆發勝心。然下大通智勝唯梵王請。此說通諸天者。彼舉勝類。非無餘天請彼佛也<p>經。我即自思惟(至)疾入於涅槃<p>贊曰。下三頌示相思惟。有二。初二頌即說大乘。眾生有損。後一頌且說三乘眾生有益。此初也。以諸眾生處俗現在苦中。出家妄行苦行。無暇頓能信大乘法。若為說者返生誹謗疑惑破壞。脫生不信卻墮惡道。又在俗者沒苦故不信外道出家者破法故不信。既有此損寧不說法疾入涅槃。何得翻損諸眾生也。即同智論初不許也<p>經。尋念過去佛(至)亦應說三乘<p>贊曰。且說三乘眾生有益同諸佛故。此同智論重請方許<p>經。作是思惟時(至)而用方便力<p>贊曰。下有四頌半。化遇良緣。有三。初一頌半佛現讚揚。次半頌勸同諸佛。後二頌半引己為證。後實初權。此初二也。十方佛現歎佛稱善。讚第一師得無上法。勸隨諸佛後實初權。釋迦能姓。牟尼寂號。今略言文如音訓說。法爾隨喜皆云善哉<p>經。我等亦皆得(至)分別說三乘<p>贊曰。下二頌半引己為證。後實初權。中有三初一頌引己為證。次一頌釋此所由。後半頌結歸真實。此初也。引已初時說三乘也<p>經。少智樂小法(至)但為教菩薩<p>贊曰。此釋所由。及結歸真實。以不定人創在凡夫小智樂小無欣大意。不信自作佛故。初說三乘。雖復初權後必真實。但化菩薩<p>經。舍利弗當知(至)喜稱南無佛<p>贊曰。下二頌念隨權誘。分二。初頌聞之敬讚。後頌思順彼行。此初也。有本云稱南無諸佛。應從喜稱為正正言納慕亦言納莫。此云敬禮。若言伴談或言伴題。此云禮拜。舊云和南訛略也<p>經。復作如是念(至)我亦隨順行<p>贊曰。思順彼行也。既遇良緣勸我權化。思生濁劫應順彼行<p>經。思惟是事已(至)為五比丘說<p>贊曰。下三頌半正說三乘。化分三。初一頌半正起權化。次一頌三寶遂興。後一頌會成今古。此初也。梵云婆羅[<a href='javascript:showpic("../fontimg/022129.gif")'>病-丙+尼</a>]斯云波羅奈訛也。中印度境。往昔此地有兩群鹿各五百餘。佛為一群鹿王。提婆達多復為一王。時此國王畋遊原澤。菩薩鹿王前請王曰。大王狡獵中原縱獠飛矢。凡我徒屬命盡斯晨。即日腐臭無所充膳。願欲次差日輸一鹿。王有割鮮之膳我延旦夕之命。王善其言迴駕而返。兩群之鹿更次輸命。提婆群中有懷孕鹿。次當就死。白其王曰。身雖應死子未次也。願暫差替誕訖當往。鹿王怒曰誰不寶命。雌鹿歎曰吾王不仁死無日矣。乃急告菩薩菩薩鹿王曰悲哉慈母之心恩及未形。吾今代汝。遂至王門。道路之人傳聲唱曰。彼大鹿王今來入邑。都人士庶莫不馳觀。王之聞也以為不誠。門者白王王乃信然。王曰鹿王何遽來耶。鹿王曰有雌鹿當死。胎子未產心不能忍。敢以身代。王聞歎曰。我人身鹿也無慈育之心。爾鹿身人也有代命之德。於是悉放諸鹿不復輸命。即以其林為諸鹿藪。因而謂之施鹿林焉。鹿野之號自此而興。初薩縛喝剌他悉陀(唐言一切義成古曰悉達多訛略也)太子踰城之後棲山隱谷亡身殉法。淨飯王乃命家族三人舅氏二人曰。我子一切義成捨家脩學。孤遊山澤獨處林藪。故命爾曹隨知所止。內則叔父伯舅外則君而且臣。凡厥動靜宜知進止。五人銜命相望營衛。因即懃求欲期出離。每相謂曰。夫修道者苦證耶樂證耶。二人曰安樂為道。三人曰勤苦為道。二三交諍未有以明。於是太子思惟至理為伏苦行外道即麻麥以支身。彼二人者見而言曰。太子所行非真實法夫道也者樂以證之。今乃勤苦非吾徒也。捨而遠遁思惟果證。太子六年苦行未證菩提。欲驗苦行非真受乳糜而證果。斯三人者聞而歎曰功垂成焉今其退矣。六年苦行一旦捐功亦捨而去。於是相從求訪二人。既相見已匡坐高論更相議曰。昔見太子一切義成。出王宮就荒谷。去珍服被鹿皮。精勤勵志貞節苦心。求深妙法期無上果。今乃受牧牛女乳糜。敗道虧志吾知之矣。無能為也。彼二人曰君何見之晚歟。此猖蹶人耳。夫處乎深宮安乎尊勝。不能靜志遁跡山林。棄轉輪王位為鄙賤人行何可念哉。言增磣切。菩薩浴尼連河坐菩提樹。成等正覺號天人師。寂默宴然惟察應度。思曰彼鬱頭藍子者證非想定堪受我法。空中諸天尋聲報曰。鬱頭藍子命終已來經今七日。如來歎惜斯何不遇。垂聞妙法遽從變化。重更觀察有阿藍迦藍。得無所有處定可授至理。諸天又曰。命終已經五日。如來再歎愍其薄祐。又更諦觀誰應受教。唯施鹿林有五人者可先誘導。如來爾時起菩提樹趣鹿野園。威儀寂靜神光晃曜。豪含玉彩身瑩金色。安詳前進導彼五人斯之五人遙見如來。互相謂曰。一切義成彼來是歲月遽淹。聖果不證心期已返。故尋吾徒宜各默然勿起迎禮。如來漸近威神動物。五人忘制拜迎問訊。侍從如儀。如來漸誘示之妙理。相傳解云。言五人者。一陳如。二十力迦葉。三頞鞞．有云即馬勝比丘。四跋提。五摩訶男拘利。應勘婆沙。何故唯五人。有云迦葉佛時同學九人。四人利根已前得道。五人鈍根故今始悟。願逢釋迦佛出成道故。又經云釋迦過去作大魚身。願先食我者先度。五人先食故先度之。又經云六人曾供養佛五人取稻華供養。一人待熟。五人初悟一人在後。即須跋陀羅。又即五夜叉食慈力王肉也。五人中陳如得初果。四人在四善根至夏初方得道。西域記云夏安居畢方得道跡。法寂滅相即是真如。不可言宣性離言故。無名相法以名相說名方便力。趣波羅捺為五人說<p>經。是名轉法輪(至)法僧差別名<p>贊曰。三寶遂興也。此法輪義略以五門分別。一出體。二釋名。三轉相。四差別。五三乘<p>出體者。俱舍論第二十四說。所說沙門性亦名婆羅門。亦名為梵輪。真梵所轉故。於中唯見道說名為法輪。由速等似輪或具輻等故。即於此中依見道。世尊有處說名法輪。如世間輪有速等相。見道似彼故名法輪。謂見諦道速疾行故。有取捨故降未伏故。鎮已伏故。上下轉故。具此五相似世間輪。故顯宗云。如聖王輪取前捨後。見道亦爾捨苦等境取集等故。此意顯示。見四諦理必不俱時。如聖王輪降未伏故。尊者妙音作如是說。如世間輪有輻等故。八聖道支似彼名輪。謂正見．正思惟．正懃．正念似世輪輻正語．正業．正命似轂。正定似輞。故名法輪。寧知法輪唯是見道。憍陳那等見道生時說名已轉正法輪故。天親論主依經部宗破薩婆多言。三轉行相非唯見道。如何可說唯於見道立法輪名。是故唯應即此三轉十二行相。所有法門名為法輪可應正理。云何名轉。由此法門往他相續令解義故。或諸聖道皆名法輪。於所化生身中轉故。於他相續見道生時。已至轉初故名已轉。此有釋言。初說見道名為法輪。非薩婆多正義。雜心亦敘不正義云。牟尼說見道速疾名法輪。俱舍復言或諸聖道皆是法輪等。此是薩婆多師本意。故顯宗云毘婆沙師本意。總說一切聖道皆名法輪。以說三轉三道攝故。於他相續見道生時。已至轉初故名已轉。非唯見道以八聖道支獨名法輪妙音所說非正義故。成實論說。初轉生聞慧第二轉生思慧。第三轉生修慧亦無十二行相。唯作一空行今者大乘總貫諸文法輪有五。一輪自性。謂擇法覺支．正見．正智等。瑜伽九十五云。正見等法所成性故說名法輪。自他三轉通見及脩無學道故。諸聖慧眼能摧煩惱說名輪故。俱舍亦言一切聖道名法輪故。或體唯取八聖道支。具轂．輞．輻圓滿義故。正見．正思惟．說名為轂。是根本故。正語．業．命說名為輻。因轂有故。正念．勤．定說名為輞。攝錄餘故。不同小乘。此八聖道別脩行相雖在脩道。體實通餘見無學道。世尊應無八聖道故。二法輪因。謂能生後聖道諸教。聞．思．脩等。無量義經十七名中亦名法輪故。諸經論中說佛教法名法輪故。俱舍亦言。此即三轉十二行相所有法門名法輪故。瑜伽亦說三周十二行相。名得所得之方便故。前為後因。合為果因故名為方便。又云三周正轉見．脩．無學隨其次第。智．見現觀名為方便。三輪眷屬。謂諸聖道助伴五蘊。瑜伽等說聖所愛戒．及信等法助觀增明。助道除惑非正斷故。四法輪境。謂四聖諦十二因緣三性等法。瑜伽又說為得所得。所緣境者謂四聖諦。此經亦說大通智勝轉十二因緣。解深密經說依顯了相。說三無性皆依遍計所執已名法輪故。五法輪果。瑜伽又說為得所得者。謂大菩提。後文又說四沙門果所攝受。聲聞．菩提．獨覺菩提。若諸如來無上菩提是法論果。瑜伽又說三周十二行相名得所得之方便。又云三周正轉見．脩．無學隨其次第。智．見現觀名得方便。故菩提涅槃名所得果。然此五體不過四種。一教二理三行四果<p>釋名者一名梵輪。如來應供是梵增語。彼所轉故亦名梵輪。二名法輪。法者可軌持義。正見等法所成性故說名法輪。輪有四義。一圓滿義。具轂．輞．輻。或擇法覺等體用周備名之為輪。二摧壞義。此四種法若伏若斷若助．若正未斷煩惱皆能摧故。三鎮遏義。已伏煩惱令勢遠故。四不定義。從自見至自脩從自脩至自無學。從自無學智發言教。他從言教解於諦理。他從諦理起於正行。他從正行起於果智。如是展轉復為他說。如轉輪王所有輪寶。能降未伏諸煩惱故。能鎮已伏諸煩惱故。往復往故。瑜伽論說當知世尊轉所解法置於阿若憍陳如身中。此復隨轉置餘身中。彼復隨轉置餘身中。以是展轉隨轉義故說名為輪。法即是輪持業釋也。轉者動也顯也。運也起也。動宣言教顯揚妙理。運聖道於聲前。起真智於言後。圓摧障惱名轉法輪。所轉即法輪。法輪之轉。二釋皆得<p>轉相者。九十五說由五種相轉法輪者。當知名為善轉法輪。一者世尊為菩薩時。為得所得所緣境界。二者為得所得方便。三者證得自所應得。四者得已樹他相續令於自證深生信解。五者令於他所證深生信解。此意總說化身化相自證果時。令聲聞等亦有所證。不依菩薩報身成義。或亦依實菩薩轉義。總依始終究竟作論。不依一會得成三轉。所緣境者謂四聖諦。依安立諦非安立諦依於三性。皆此攝故。得方便者。謂即於此四聖諦中。三周正轉十二相智。此自三周轉法輪相。為得無上菩提因故。最初轉者謂昔菩薩入現觀時。如實了知。是苦聖諦。廣說乃至。是道聖諦。於中所有現量聖智能斷見道所斷煩惱爾時說名真聖慧眼。即此由依去來今世有差別故。如其次第名智明覺。此說一智總名法眼。有三行相名智明覺。非於一諦別起四智。由真見道唯一剎那。不同小乘上下別觀。依詮證滅說通三世。非是滅諦通三世有。第二轉者。謂是有學以其妙慧如實通達。我當於後猶有所作。應當遍知未知苦諦。應當永斷未斷集諦。應當作證未證滅諦。應當脩習未脩道諦。如是亦有四種行相。如前應知。第三轉者謂是無學已得盡智無生智故。言所應作我皆已作。謂我已遍知未知苦諦。乃至廣說。我已脩習未脩道諦。亦有四行類前應知<p>此差別者。謂前二轉四種行相是其有學真聖慧眼。最後一種是其無學真聖慧眼。觀此文意初轉之時見道以前加行智位。雖知四諦但是轉因猶非正轉。未摧壞故。由此但名損力益能轉位所攝。入見道中真無間道正名為轉。正斷惑故。其解脫道及相見道亦名初轉。雖不斷惑斷麤重故。鎮已伏故。亦非別知四諦相故。此後脩道未斷惑前。所起行相應遍知等。是正轉相。正起真智乃至金剛心。斷諸煩惱亦此轉攝。起別行相但擬趣聖斷惑道故折伏正斷俱名轉故。至其無學解脫道後起我已作所應作智。後更不斷。但鎮已伏無降未伏。然見道前雖有伏道不與轉名。非無漏故。前無無漏故不同脩。如是菩薩自為三轉。初轉在見道名印相轉。次轉在脩道名應脩轉。後轉在無學道名已作轉。一一轉時於一一諦生四行相。三轉豎論成十二相。如是四諦合四十八。不過十二以數等故。總名三轉十二行相。俱舍亦說眼．智．明．覺別觀諦故。彼以法忍．法智．類忍．類智如次為四。若作此釋所作八諦觀於一一諦便無四行相。或忍．智一一皆具四行相。照境分明者名眼。對治無知名智。對治無明名明。對治邪覺名覺。不同於此證得自所應得者。謂得無上正等菩提。謂即雙取菩提．涅槃。前為後因。前無間道為解脫道因。此說菩薩自三周轉法輪之果。或說法身涅槃真理名無上菩提。起無學位菩提報身已作之智證法身故。俱舍論等無佛自轉樹他相續令於自證生信解者。謂如長老阿若憍陳如。從世尊所聞正法已。最初悟解四聖諦法。又答問言我已解法。從此已後如前所說究竟行相。五皆證得阿羅漢果生解脫處。此說世尊自得道故。復為於他三轉法輪。同俱舍說三周循歷四聖諦故。謂此是苦。乃至此是道。是名初轉。謂此應遍知。乃至此應脩習。是第二轉。此已遍知乃至此已脩習。是第三轉。如次顯示見道．脩道．無學道三。此是佛為他三轉者。初名示相示四諦相故。次名勸脩勸脩諦行故。後名作證為作證明知彼滿故。由彼憍陳最初悟解入見道已。佛問彼言。汝已解耶。彼答已解故得解名。第二第三轉已遂得阿羅漢。生解脫智處證得無為果。是名轉在他身於佛所證深生信解。最後令他於他所證生信解者。謂如長老阿若憍陳那。起世間心我已解法。如來知已起世間心。阿若憍陳已證我法。地神知已舉聲傳告。經於剎那瞬息須臾其聲展轉乃至梵世。世間心者緣事之心。非要散心此前第四樹聖道於他五人身中。令於佛自所證深生信解。第五令他地神等知阿若憍陳所證深生信解。差別者。雖轉四諦法相不殊。三乘之人各各證果。聲聞姓人已於三生或六十劫。先脩習已。聞佛所說。依蘊．處．界證四諦理。名聲聞法輪。獨覺姓人已於四生或於百劫。先脩習已聞佛所說。依十二緣起脩證四諦名獨覺法輪。菩薩姓人已於一大阿僧祇劫。先脩習已聞佛所說。依三性等證四諦理名菩薩法輪。不爾三乘俱觀四諦。俱時證聖。有何差別。大般若云世尊初於波羅奈國轉四諦法輪時。無量眾生發聲聞心證聲聞果。無量眾生發獨覺心。無量眾生發起無上正等覺心。證於初地二地三地。乃至一生當得菩提。故知鹿野創轉三乘通行法輪。若不爾者第二七日已說十地。何故不名轉法輪也。彼非三乘同所脩故。不與初轉法輪之名。然實他身三時智起。亦有經生而證聖果名三轉者。其解憍陳等。佛於鹿苑一時之間令其次第得此三果。名為三轉無垢稱經云。三轉法輪於大千。其輪能寂．本性寂。希有法智天人證。三寶於是現世間。即此經言便有涅槃言音出現．及阿羅漢法之與僧三寶現也。佛為佛寶。涅槃．及言．果法教法名為法寶。阿若多等名之為僧。阿羅漢者即是陳如。復言僧者餘之四人住有學故。能證智．所證諦即行．理法寶。四法已周。並佛．及僧能化．所化既有體出。合名三寶出現世間<p>三乘者。佛．及菩薩．並以聲聞。說法令他得智斷惑。可名轉法輪。獨覺不爾。涅槃經言緣覺說法不能令人得燸等法。由聲聞等不識藥．病不與聲聞轉法輪名。理亦何爽<p>經。從久遠劫來(至)或常如是說<p>贊曰。結會今古。非但今日方讚涅槃永盡眾苦。久來常說。故古同今<p>經。舍利弗當知(至)方便所說法<p>贊曰。下有七頌。今說真實。頌如是皆為得一切種智。中分四。初二頌根熟來逢。一頌念之應度。三頌正說真實。一頌結成法儀。此初也。我見先以權教度者。曾於佛所已聞權教。善根熟故。今來逢我。故上文云是會眾生曾見諸佛。亦曾見釋迦。今總言諸佛<p>經。我即作是念(至)今正是其時<p>贊曰。念之應度。為說佛慧令生脩學。今根已熟何得不教<p>經。舍利弗當知(至)不能信是法<p>贊曰。下三頌正說真實。分二。初一頌明鈍不堪授。後二頌明利則堪授。此初也有五過失不堪受大。一鈍根聞法不解。或阿顛底迦。二小智雖復聰明情見不廣。或趣寂者。三者著相謂起計執空．有二相錯學亂行。或不定種姓。執有非空根未熟故。四憍者恃己盛事。諸富貴者醉逸縱任。或根未熟有性凡夫稟性醉逸。五慢者恃己陵他。五千之輩。或復具起七種慢等諸煩惱者。不能信大。不應授與<p>經。今我喜無畏(至)悉亦當作佛<p>贊曰。此明堪授。初頌明捨權就實後頌除疑。記得喜者喜無量。不嫉眾生成佛事。無畏者決定義。作師子吼理決定故。於菩薩中者對勝人前故。二乘發心皆菩薩故。依真實理說一乘道名為正直。不隨機權說有三故名捨方便。但說無上一乘之道。即顯今直唯說一道非於餘故。地前頓悟菩薩疑自獨得菩提聲聞無分。不定種姓菩薩疑於佛果自亦無分。欲退向小故。今聞法此疑皆除。現前名高千二百聲聞。疑不得作佛。今正為說悉當作佛。涅槃由此說須陀洹八萬劫乃至辟支十千劫到。到於十信初發心也。此等脩行極為遲鈍。不如初脩始業菩薩。此據不定。非諸二乘皆定作佛。故涅槃第三十四云。我於一時說一乘一道一行一緣能為眾生作大寂靜。永斷一切結縛愁苦苦及苦因。令一切眾生到於一有。我諸弟子不解我意。於大眾中唱如是言。如來說須陀洹乃至阿羅漢皆得佛道等故<p>經。如三世諸佛(至)說無分別法<p>贊曰。結成法儀也。大乘妙理體無分別。三乘不異悉皆作佛。故說之也<p>經。諸佛興出世(至)斯人亦復難<p>贊曰。下第六段有七頌。頌前第一未聞令聞。分四。二頌法說四希。二頌半喻顯二希。一頌半勸信。一頌歎結。此初也。一佛出希。二說法希。三難聞希。四能聽希。佛出希者如賢劫千佛。今第九住劫已四佛出。後第十劫彌勒佛出。至第十五劫有九百九十四佛出。此劫壞已鶻盧支佛獨王一劫。經十二劫後始有星宿劫。千佛中初淨光稱王佛出。後更三百劫空過無有佛。故佛希也。如迦葉佛住壽七日不說此法。及今釋迦成佛四十年。方說此經故是說希。常處八難。叵與佛相逢。故難聞希。雖逢出日更聞小乘不希大法。故能聽希<p>經。譬如優曇華(至)過於優曇華<p>贊曰。喻顯二希也。一頌頌法出希。一頌半頌聞讚希。聞法及讚歎過優曇華故。行真法行。則為供養三世佛故。自聽聞教他聞合名聞法。慶慰聞此云歡喜。讚歎聞此云讚。行此四種皆真行故<p>經。汝等勿有疑(至)無聲聞弟子<p>贊曰。勸信勿疑<p>經。汝等舍利弗(至)諸佛之祕要<p>贊曰。歎結深妙。此為諸佛祕藏勝道<p>經。以五濁惡世(至)終不求佛道<p>贊曰。下第二大段有三頌。頌破四疑分三。初一頌佛何時出化以三乘。出五濁世。次一頌云何知增上慢。若我弟子自謂阿羅漢不信此法無有是處。一頌云何堪說。除佛滅後現前無佛。此初也<p>經。當來世惡人(至)破法墮惡道<p>贊曰。頌釋。云何知增上慢當來惡人不信此法者多是增上慢。不但增上慢所餘惡人亦不能信。佛在慢者上已說相。滅後難知故此獨舉<p>經。有慚愧清淨(至)廣讚一乘道<p>贊曰。頌釋云何堪說。有具四德。一慚崇重賢善復顧自身羞恥過罪。二愧輕拒暴惡。復顧世間羞恥過罪。三清淨內外無瑕。棄世名利。四志求佛道不顧二乘。能信此經不愚法類乃可為說。設愚法者。若遇餘佛便得決了一乘道也<p>經。舍利弗當知(至)自知當作佛<p>贊曰。此中三頌頌品第四大段。勸發喜心令欣作佛。初一頌半明佛法皆同不學。不了後一頌半勸知生喜欣求作佛。如文可解<p class='juan'>
法華經玄贊卷第四(末)</p>
<p>大治五年庚戌十月二十六日乙未申時藥師寺善明房得業奉讀受已了覺印之<p>同年十月三十日以興福寺圓如房之本移點已了覺印本者皆點本也以此可悉之也<p>保安三年五月三日書畢法隆寺僧覺印之</body></html>
