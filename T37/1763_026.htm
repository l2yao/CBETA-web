<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T37 </TITLE>
</head>
<BODY>

<p class='juan'>
大般涅槃經集解卷第二十六(現病品第十八)</p>
<p>　出無病因謂憐愍眾生施病者藥　釋五種人謂須陀洹八萬劫得菩提乃至辟支佛十千劫得菩提義<p><b>　　<A NAME="n134"></A>現病品第十八</b><p>案。僧亮曰。次答云何諸菩薩遠離一切病。病在前品已明。而未釋無病。是則示現之義未彰。此品顯也。法瑤曰。因佛現病。迦葉得廣顯無病之因。明菩薩地時久已離病。豈況今耶。是則因病以顯不病也。僧宗曰。上來所說。當宗雖舉。未有微實。將顯至人。患累斯盡。是以先示病相。因請更起光儀顯勝。以表無病之旨也。因答第二十九問也。智秀曰。此下是經之第二段。廣明義也。又有二別。第一廣正說。第二廣流通。廣正說中有三科。第一廣果。即此品也。第二廣因。即五行也。第三廣佛性。即師子吼迦葉兩品也<p>爾時迦葉菩薩白佛言(至)患苦悉除無復怖畏<p>案。僧宗曰。此下舉八事。仰推如來不應有病也。智秀曰。此下有四翻。第一迦葉舉七復次事。推佛無病。第二佛以神力現三種相。第三群生蒙益。請佛說法。第四廣述無病以遣時情<p>世尊一切眾生有四毒箭(至)汝等當為大眾說法<p>案。僧宗曰。第一明有病之因。莫過此四箭。如來已離。不應病也<p>有二因緣則無病苦(至)何緣於今自言有病<p>案。僧宗曰。第二無病之因。莫過此二。世尊所行。故無病也<p>世尊世人有病或坐或臥(至)云何默然右脅而臥<p>案。僧宗曰。第三明如來既無篤病之相。云何有病耶<p>諸菩薩等凡所給施(至)永斷如是三障重病<p>案。僧宗曰。第四明自昔已來。外化事曠。善功還已。不應有病也<p>復次世尊菩薩摩訶薩(至)乃於今日唱言有疾<p>案。僧宗曰。第五明脩因之日。備有諸願。略舉九願。顯無病之要旨也<p>復次世尊世有病者(至)不應說言我今背痛<p>案。僧宗曰。第六明世人臨終之時。不能有所誡敕。高推如來。不應同此<p>復次世尊世有病者(至)不應默然右脅而臥<p>案。僧宗曰。第七苟有此跡。必為外道所誚<p>復次世尊世有病者(至)利益於眾生摧伏諸外道<p>案。僧宗曰。第八借以身力推。比佛必無有病。仍說偈以勸也。智秀曰。此七復次。是第一翻。推佛不應病也<p>爾時世尊大悲薰心(至)修行惡法除一闡提<p>案。僧宗曰。前偈請云。大悲今何在。是以經家以佛起故。故云大悲薰心也。智秀曰。此第二翻放三種神力。以利益也<p>爾時一切天龍鬼神(至)遍至淨居悉皆聞之<p>案。智秀曰。第三翻大眾蒙益。廣設供養。請說法也<p>爾時佛告迦葉菩薩(至)便謂如來真實有疾<p>案。智秀曰。第四翻佛先廣顯久離病也<p>迦葉如言如來人中師子(至)亦不畢竟入於涅槃<p>案。僧亮曰。既廣如來永無病理。若言有病。是密教也。因此復得廣宣祕密。次答。云何為眾生。廣說於祕密<p>迦葉是大涅槃即是諸佛(至)非是聲聞緣覺行處<p>案。法瑤曰。此下訖云何當有諸病苦耶。次答問云何復示現究竟於涅槃<p>迦葉汝上所問如來何故(至)云何當有諸病苦耶<p>案。僧亮曰。次答云何復示現究竟於涅槃<p>迦葉世有三人其病難治(至)供養恭敬為他說者<p>案。僧亮曰。次答云何說畢竟及與不畢竟也。先說病行者。大眾請佛治病。說先治病之行也。藥以對病為名。依涅槃修行。無病不治。欲顯病行之能。先說諸經。有不治之病也。此三種人。契經所不治。是說畢竟二乘之病。聞餘方等。雖發心。不知佛常終。不成佛不名畢竟者。如上諸人。聞涅槃生信。不須外治。自能成佛。斷疑說也。得病行之名。事盡於此也。法瑤曰。是大涅槃。即是諸佛甚深禪定。非是二乘所行之處。入此深定。故曰畢竟入於涅槃也。非永盡滅入涅槃故。不名畢竟入於涅槃也。畢竟不畢竟義。存於此也。僧宗曰。畢竟不畢竟。各有其旨。非不定也。但執言失旨。以為不定之說。疑網是生。得旨則知定說。疑網斷矣。又一義昔教皆說畢竟永盡。今因現病。以表無病。得顯病是密語。因廣說如來之密語也<p>迦葉有五種人於是大乘(至)有病行處非如來也<p>案。僧亮曰。次答云何而得近最勝無上道也。上云自然得成。今轉近為得。但說五人者。以斷結定故。凡夫定位。無劫數之限也。八萬劫者。後云得菩提心。亦云八萬劫住處。是小涅槃。似是菩提心成就耳。思惟煩惱。小乘斷之。不必在菩薩。劫數如此。故知偏愛易斷。等悲難成也。法瑤曰。因表如來無病得命病者。心之義也。二乘有病。不能發心。要從佛聞法也。夫利根雖不從佛聞法。而自發心。知此二人。所以得近無上道也。曇讖曰。五種人者。從須陀洹。乃至緣覺。以一果准兩地。如是以初地二地准初果。乃至九地准緣覺也<p class='juan'>
大般涅槃經集解卷第二十六</p>
</body></html>
