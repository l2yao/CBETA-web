<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T37 </TITLE>
</head>
<BODY>

<p class='juan'>
大般涅槃經集解卷第六十二</p>
<p>　舉盲人說象譬　明佛性不即六法不離六法義　明佛性十二因緣信等　辨菩薩不退相日食一麻一豆等事　出菩薩以身施眾生發願事　出菩薩為眾生受苦不退事　出天海八種不思議譬<p><b>　　<A NAME="n207"></A>師子吼品之第九</b><p>善男子譬如有王告一大臣(至)以是故說色為佛性<p>案。僧亮曰。各以手觸者。譬聞見也。同不說象體。偏見非象。亦非不說者。各得其分。非不說也。色是佛性者。正因性異。成果亦異。以偏著為失也。如金色是一槃蛇為異也。僧宗曰。第二翻也。明如來說性不同。凡夫既真而無謬。故應修也。王者譬佛。臣者譬常住經教。象譬教下理也。盲者隨所觸而說象。眾生無慧。乃計陰說我也。說離陰有我者。此計太過。下當非之也。非即六法。不離六法者。以五陰成假名人。佛性在果。豈即六法非因。無以感果。故言不離也。寶亮曰。盲人觸象。若一一而望。不得象體。然復不得離此而有象也。外道凡夫。捉五陰及離陰。一一計非佛性。然始終不離此六法也。有諸外道。雖說有我。而實無我者。破第六別計五陰外有我。謂五陰假合。名為眾生。無別五陰外有我也<p>或有說言受是佛性(至)乃至非我不離我<p>案。僧亮曰。上舉色。今舉心歷心。稱四陰也<p>善男子有諸外道雖說有我(至)第一義空故名佛性<p>案。僧亮曰。就惑情為離也。故是即陰我相續不斷耳。後還正之。謂離陰別我也<p>善男子大慈大悲名為佛性(至)佛性者即是如來<p>案。僧亮曰。說緣因性。眾生必得。故名有也。相續不異。即如來也。僧宗曰。第三出佛性體也。寶亮曰。第四歷緣因四無量行。即是緣因。善菩薩常行。如影隨形也。佛性名如來者。行四無量。近得初住一字之地。遠則圓滿得佛。故名如來也<p>佛性者名大信心(至)一切眾生悉有佛性<p>案。僧亮曰。舉六法門。助顯其旨也<p>善男子如上所說種種諸法(至)一切眾生悉有佛性<p>案。僧亮曰。總結上旨也<p>善男子若說色是佛性者(至)乃至說識亦復如是<p>案。僧亮曰。若說色是佛性。餘非者。耶見眾生。聞必起倒也<p>善男子若諸眾生了佛性者(至)兼復讚歎禮拜問說<p>案。僧亮曰。既勸修此經名。故說修者之福也。僧宗曰。第四正勸修也。寶亮曰。第五結勸。明應須修道之意也<p>善男子若有已於過去無量(至)然後乃得聞是經名<p>案。僧亮曰。歎修者之因也<p>善男子佛性不可思議(至)大涅槃經亦不可思議<p>案。僧亮曰。歎三寶佛性經法不可議。顯勸修之旨不虛也<p>師子吼菩薩言世尊(至)得阿耨多羅三藐三菩提<p>案。僧亮曰。師子吼領。并敘時眾得利益。佛即印述也<p>師子吼言世尊云何不退(至)阿耨多羅三藐三菩提<p>案。僧宗曰。此下修道之第七也。向以有性故。所以勸修。言修行者。功業轉深。不復退轉。若不能深識經旨。者則有退轉也。如此苦行。多是住前。言因經修行。無利益事。尚為之。豈況有益。而當不為此。明人於經修行。得其理味。永不復退也。寶亮曰。此下修道之第七。正出修道人相。上來雖勸其修道。諸人咸然。不知修道之法。佛今略示其相。若能作如此苦行者是也<p>善男子菩薩摩訶薩(至)是名不退菩提之相<p>案。僧亮曰。第七不退相門也。修道必生死。但生死多難。不能自知退與不退。次辨不退相也<p>復次善男子菩薩摩訶薩(至)是故復名不可思議<p>案。僧亮曰。第八歎不退菩薩。不思議德也。受後邊身者。上說具煩惱性地解地。今說後身義其始終。但舉其兩端耳。僧宗曰。第八明上地菩薩。備諸勝德也。寶亮曰。歎修道人之德也。人謂苦不可忍。今云。若能立心修道。雖為眾生受苦。如三禪樂也<p>善男子大涅槃經亦復如是(至)彼大海有八不思議<p>案。僧亮曰。第九歎經。佛及菩薩。功德智慧。經實其本。故讚歎也。僧宗曰。上言人由經益。則經有資成人義。故次歎也。寶亮曰。海有八德。以譬經也。一者因眾生之福海則漸深。眾生有感。所以經教次第。從淺至深也。二逐風而行。諸佛菩薩。隨緣而化也。三河水入者。明涅槃納眾命之器也。下去類爾也<p>師子吼言世尊若言如來(至)云何獨令我受化身<p>案。僧亮曰。第十歎佛也。以經典佛說理應歎也。但說由慈生。故先問也。寶亮曰。四生之中。化生最勝。而佛為眾生。故胎生。恩德之重。所以致歎也<p>爾時師子吼菩薩合掌長跪右膝著地以偈讚佛<p>案。僧宗曰。如來是王化之主道被蒼生。所以最後興歎也<p>如來無量功德聚(至)能吼無量師子吼<p>案。僧亮曰。彼國以偈為詠歌也。蓋盛德之至道也<p class='juan'>
大般涅槃經集解卷第六十二</p>
<p>弘安八年乙酉三月十日於西大寺寶塔院　為補闕書寫之畢　　　　唐人誠心</body></html>
