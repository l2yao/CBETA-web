<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T38 </TITLE>
</head>
<BODY>

<p class='juan'>
說無垢稱經贊卷第六(末)</p>
<p><b>　　<A NAME="n398"></A>觀如來品</b><p>合十一品。正陳本宗分中。分三。初九品明菩薩境。次上一品明菩薩行。此之一品。明菩薩果。修行當必成大果故。如來之名。已如前釋。觀者察。智見照察。名之為觀。恐修妙行者執有實如來。不解正觀二身差別。今教正觀。求證作佛。因無垢之來意。陳如來之妙體。此品廣明。名觀如來品<p>經。爾時世尊(至)觀如來乎<p>贊曰。佛身有二。一實。二權。由此二種。品段有二。初如來發問。明觀法身如來。或兼自受用身。證會一切智智下。明自受用身。俱實身故。後鶖子發問。因見無動佛事。明觀他受用身。兼顯釋迦居雜穢土是化身佛。俱權身故。下鶖子歎無垢稱言。乃能捨彼清淨佛土。而來樂此多雜穢土。故知無動是他受用。釋迦為化身。諸佛之身。不過實權。此觀如來。一切皆具。但以釋迦權化隨事因鑒。法報二身。理幽頗曉。寄此發問。明觀如來。非唯觀釋迦之化身也。佛地論云。佛身有二。一法身。二生身。真如法身及自受用身。俱名法身。實功德法所集成故。他受用佛及化身佛。俱名生身。非實德故。由此科文。准彼為二。初文有二。初問。後答。此初也。牒先來意。為觀如來。汝於如來云何觀耶。為觀權相。為觀實身<p>經。無垢稱言(至)如是而觀<p>贊曰。下答有三。初總標。次別釋。後結正。此初也。空理義云。釋迦之身。權形世俗。有相可見。真佛之體。諸法性空。無形無相。都不可見。今觀真佛。故言我觀都無見也。般若經云。若以色見我。以音聲尋我。彼生履耶路。不能當見我。故觀如來。都無所見。應理義云。法身真理。無相無形。自受用身雖是五蘊。微細殊妙。十地菩薩。尚不能知。況餘下位。體充法界。亦不可以色心形相而可取之。亦都無見。故此總答如是而觀。舊云。如自觀身實相。觀佛亦然。實相即真如。與新稍別。唯得作法身一解<p>經。何以故(至)現在不住<p>贊曰。下別釋也。空理義云。下觀真身有二。初略釋。後廣釋。此略釋也。依俗化形。從於過去前際修來。往於未來後際化導。現在出世。住教眾生。可有所見。真諦無形。性本空故。都無三世來往現住。如何可見。故觀如來。都無所見。般若又云。彼如來妙體即導師法身。彼體不可見。彼識不能識。應理義云。下釋有二。初至蕭然解脫。明觀法身。後證會已下明觀自受用身。初中有二。初略。後廣。此略也。何故觀法身都無所見。非三世故。三世攝者可有見故<p>經。所以何者(至)其性非識<p>贊曰。空理義云。下廣釋。觀真身。永離一切世俗眾相。雖有種種文句不同。意論真身離眾相也。雜蘊性空。然非一向。故觀蘊外。真性非識。應理義云。下廣法身。文合有六。一離五蘊相。二異三有身。三順出世道。四遣法非法。五同真超俗。六離繫解脫。此初文也。五蘊真如。是佛法身。故觀蘊如非即五蘊。故般若云。以色見我。音聲求我。是行邪道。不能見如來。加來妙體。即法身佛。體不可見。識不能知。然涅槃等云。捨無常色。獲得常色。受想行識。亦復如是者。是報身佛。故不相違。舊經云。不觀色。不觀色如。不觀色性者。依空理義云。聲謂有相。如謂空相。性謂因緣。色屬因緣。都無自性。依應理義云。聲謂依他。如謂圓成。性謂所執。此三依詮。法身廢詮。故皆不觀。雖作此解。違新翻文。義可同也<p>經。不住四界(至)遠離三垢<p>贊曰。二異三有身。有六。一不住四界地水火風。非四成故。二同虛空界。無所罣礙。唯以虛空為譬喻故。三非內六處。起性自常故。舊曰。六入無積。非積六塵為自性故。四趣世六根路。正智所證故。五不雜三界。純無漏故。六遠離三垢。遠貪嗔癡。垢為自體故<p>經。順三解脫(至)無障礙障<p>贊曰。三順出世道。有三。一順三解脫。三解脫體。謂空無相無願。法身乃是妙智之境。順能緣之正智也。二隨明者。宿命天眼漏盡三智。斷三際愚。照洞三世。故名三明。至者到也。到三明者。謂菩提智佛之法身。隨順能到之三明也。此真如體。非是無漏慧明。而稱為明。慧真性故釋明義。非能到而稱到。體是所到。能到性故釋至義。三至一切法無障礙際。此真如性。到一切法。或智障品。無障無礙。極邊際故<p>經。實際非際(至)其性俱離<p>贊曰。四遣法非法。有四十七句。舊有二十九句。此有三句此中諸句。一向遮執。但是言說。但是分別。一切皆非法身本性。言說分別不稱理故。今為遮此。故言非也。且如初句。雖是實際。非是名言及分別際。二真如亦爾。非定真如。三故常無所住。亦非能緣智。故不相應。時等依等處等事等名相應故。亦俱離真如境與智也<p>經。非因所生(至)非異能初<p>贊曰。此有六句。一非因緣起。二非有無相。三非自他相。四非一異。五非所相。六非能相。因親唯因緣。緣疏餘三緣。所相者所表。能相者能表。此二皆有即離同異。一切皆非。舊云。不一相空。不異相有也。不自相自相。不他相共相。非無相遣相也。非取相取相也<p>經。非此岸(至)無住無去<p>贊曰。此有九句。三去及來。合為一故。此岸謂生死。彼岸謂涅槃。中流謂煩惱。非俱者。非亦內外。非不俱者。非非內非非外也。舊云。而化眾生觀於寂滅而不永滅云而非眾生觀應寂滅。非永滅也。非是法身而能化也。不此彼體也。不以此彼者。不以此彼而可顯示。不可世智知。不可以分別心識<p>經。無名無相(至)無少義可說<p>贊曰。此有七句。名謂能詮。相謂所詮。不住色蘊有分身中。亦不離此。無少體可以指示。無少義理可為他說<p>經。無施無慳(至)無慧無愚<p>贊曰。此有六句。六度六蔽各各對故<p>經。無諦無妄(至)非所取<p>贊曰。此有八句。諦實妄虛也。一切語言施為造作。普皆斷惑<p>經。非相(至)平等平等<p>贊曰。此有六句。非相狀。非不相狀。非為作。非不為作。體無算數。離諸算數。體無障礙。前後相似平等。前如後前平等。後如前後平等<p>經。同真實際(至)無覺不知<p>贊曰。五同真超俗。初二句同真。下七句超俗。實際者。無分別智。無到所緣。法身同彼。法界者。諸功德法性。法身等彼義等體故。此二句同真。能稱者能說。所稱者所說。諸稱性者能所說性。量謂籌量。三義亦爾<p>經。離諸繫縛蕭然解脫<p>贊曰。六離繫解脫。不為物物。名法身也<p>經。證會一切(至)周遍一切<p>贊曰。下觀自受用身。合有十七句。初四句。明報身體。後十三句。離法執著。此初也。能緣正智。能證會此。而成一切智及一切種智。心境兩冥。理與神會。故言平等。獲得有情無二本性。本性真如無差別故。或此悲智。等緣有情無有二故。逮者及到。到一切法無差別性。即此心智佛之菩提自受用身。周遍一切。無所不在。等真如故。舊云等諸智。得一切智智諸佛皆等。同眾生者。觀諸眾生無二。真性同故<p>經。無罪無倦(至)無起無盡<p>贊曰。下有十三句。離諸執著。此有七句。罪謂苦果可毀厭故。愆謂業惑甚過失故。濁謂三業依止外道顛倒見生。聖教對治不信混濁之所攝故。穢謂三業能污相續。依此發生如是障業。又損滅見所攝增惡清淨所立法義名穢。薩迦耶見所攝障真無我見義名濁。一切無礙。亦無執著。離三分別及七分別八分別等。無物之所作。無物之所生。此遮自然等作之與生。亦遮有實諸法作生。亦無虛實及實起盡。或復無趣生起。亦無諸起盡<p>經。無曾無當(至)所不能說<p>贊曰。此有六句。無實過未。故無曾當。無五怖。無漏染。八風不動。故無憂喜。已到究竟。故無欣厭。二三七等。分別不緣。唯智能證。言不可說。無言能證。性是依他。亦離諸著<p>經。世尊如來(至)名為邪觀<p>贊曰。此結正。此觀法報二種真身。名為正觀。權為真及邪觀故<p>經。爾時舍利子(至)堪忍世界<p>贊曰。下第二段鶖子發問。因見無動佛。修觀他受用身。兼顯釋迦居雜穢土。是化身佛。俱權身中有四。初鶖子發問。二如來廣答。三欣見妙喜。四鶖子讚揚。此初問也。不但鶖子未識來由。亦寄此徵。以彰他報。天女既言本性。問往不問所從。淨名既為物生。問來而不問往<p>經。世尊告曰汝應問彼<p>贊曰。下如來廣答。有三。初推答以顯理。後自答以彰事。舊云。問維摩詰。無問佛文。下佛自陳。又無問處。極成乖角。初中有二。初推問。後問彼。此初也。鶖子問事從何處來。故佛自陳事跡而答。因今訪問。得悟深理。故推問也<p>經。時舍利子(至)來生此土<p>贊曰。下問彼有八。一正問。二返詰。三正答。四責徵。五正答。六引問。七印可。八陳正。此初也<p>經。無垢稱言(至)可沒生乎<p>贊曰。二返詰也。若應遍知。滅應作證。舉有漏無漏之異。正證理時。而為問也<p>經。舍利子言(至)可沒生也<p>贊曰。三正答也。正證入理。無少沒生<p>經。無垢稱言(至)來生此土<p>贊曰。四責徵有二。一責先徵。二更徵責。此初也<p>經。又舍利子(至)而來生此<p>贊曰。更徵責也。上以理窮理無沒生。下以事詰事無沒生<p>經。舍利子言(至)有沒生也<p>贊曰。五正答也。化既非真。故無生沒<p>經。無垢稱言(至)如幻化耶<p>贊曰。六引問。引教為問。以徵義宗<p>經。舍利子言如是如是<p>贊曰。七印可也<p>經。無垢稱言(至)來生此土<p>贊曰。八陳正。前以理等已無沒生。今以事齊何須發問。有二。初直例。後顯示。此初也<p>經。又舍利子(至)諸行續相<p>贊曰。下顯示有二。初別解沒生之相。後正釋之。今言。沒者有為諸行死斷滅相。生生者諸行相續之相。體非常斷。似彼二相。故名沒生<p>經。菩薩雖沒(至)惡法行相<p>贊曰。此正釋之。雖示有沒。不斷善行。無斷相也。雖示有生。不續惡行。無常相也。此沒生無斷常相<p>經。爾時世尊(至)來生此界<p>贊曰。下自答以彰事。有三。初佛指告。次鶖子讚揚。後無垢問答。此初也。東方世界。名曰妙喜。種種莊嚴見生喜故。佛號阿[<a href='javascript:showpic("../fontimg/041309.gif")'>門@(人/(人*人))</a>]。此云無動。八風不擾。四魔不侵。常安不變。故云無動。為度眾生。此從彼生<p>經。舍利子言(至)多雜穢處<p>贊曰。此鶖子讚揚。彼他報土。故言清淨。此變化土。故言雜穢<p>經。無垢稱曰(至)樂相雜住<p>贊曰。下無垢稱問答。有五。此無垢問<p>經。舍利子言(至)眾冥都息<p>贊曰。二鶖子答。明生暗滅。故不樂雜。意顯菩薩實不樂與惡生同住<p>經。無垢稱言(至)行瞻部州<p>贊曰。三無垢問。為釋疑云。若不樂雜。何故菩薩來生此耶。故為此問<p>經。舍利子言(至)作照明故<p>贊曰。四鶖子答<p>經。無垢稱曰(至)煩惱暗耳<p>贊曰。五無垢稱釋。文顯義易。故不重解<p>經。爾時大眾(至)聲聞等眾<p>贊曰。下第三段欣見妙喜。有七。一眾咸希見。二佛命現之。三無垢思惟。四正起神力。五世尊問勸。六人天獲益。七事畢還處。此初有三。一希見土。二希見法主。三希見徒眾。如文可知<p>經。佛知眾會(至)令所願滿<p>贊曰。二佛命現。何故如來不現令見。命無垢現。欲顯居士助佛化者。尚示神通。況如來耶。又彼本土。令其自現。何假佛耶。又何簡自他。宜現便得。又欲顯菩薩皆生淨土。必有他受用身。知釋迦身為他權化。故令彼現。理亦無違<p>經。時無垢稱(至)男女大小<p>贊曰。三無垢思惟。有三。一思移世間器有情界。二思移出世佛利樂事。三思移大千示諸大眾。此初文也。王都已前妙喜器界。菩薩聲聞男女大小彼有情界<p>經。乃至廣說(至)海會大眾<p>贊曰。二思移出世佛利樂事。有二。一思移佛及大眾。二思移於佛事。此初有三。一移如來。二移覺樹。三移海眾。眾會無邊。猶如海故<p>經。諸寶蓮華(至)作佛事者<p>贊曰。下思移佛事。有二。一移華。二移階。此移華也。十方佛國。欲作佛事。先以蓮華。或寄或散。如說般若。隨其近遠。十方世界。皆寄蓮華。與釋迦佛。而作佛事。法華化佛。寄華亦爾。彼淨土中。有此蓮華。故今移取<p>經。三道寶階(至)寶階而上<p>贊曰。二移階道。釋迦寶階。天帝使作。無動寶階。從地涌出。釋迦騰空。往於助利。三月坐夏。為報母恩。未憂將歸。天帝使大力鬼神。為佛而作寶階。中道黃金。左道馬惱。右道水精。故名三道。彼土寶階。為令人天往來有為。故從地踴。亦不相違。天下人間。為見佛聞法。人上天處。為觀天帝宮城園苑。故須寶階。十方佛事。各不同故。彼雖淨土。亦現有彼輪圍山等。如極樂佛。亦有王城父母妻子魔王調達種種等故<p>經。如是清淨(至)示諸大眾<p>贊曰。三思移大千示諸大眾。下從水際。不取金風。留所依故。至色究竟。不取無色。無形器故。西方取華。以繩之貫。為髣嚴飾。持彼置手。相亦類之<p>經。其無垢稱(至)入此界中<p>贊曰。四正起佛力。有四。初正起神通。二有緣驚問。三無緣不違。四彼此無違。此初也<p>經。彼土聲聞(至)救護我等<p>贊曰。二有緣驚問。有二。初問。後答。此問也。得天眼者。方睹界移。故言善逝救我護我<p>經。時無動佛(至)非我所能<p>贊曰。是波佛答。顯此菩薩有大威神。方便推言非我所能。豈佛不能起此神力。由此經言為化眾生方便告也<p>經。彼土初學(至)不知不見<p>贊曰。三無緣不違。有二。初明不知。後明驚問。此初也。報淨土內。理無人天二初等眾。今諸菩薩。如來化作。故現不知。亦無過失。或淨土者。通有報化淨土。淨土中。有人天眾江海等器。何所相違<p>經。聞是語已(至)當何所往<p>贊曰。此明驚問。聞諸有緣菩薩發問無動垂告。聞此語已。為方驚問。佛既先告。後皆審知。故此無答<p>經。妙喜國土(至)與本無異<p>贊曰。四彼此無違。彼淨土相。不隨此減。亦不增長。此亦不由他咸迫迮。二界相雜。見與本同<p>經。爾時世尊(至)聲聞等耶<p>贊曰。五世尊問勸。有四。一佛問。二眾答。三無垢施華。四如來重勸。此初也<p>經。一切咸言世尊已見<p>贊曰。二眾答也<p>經。時無垢稱(至)菩薩等<p>贊曰。三無垢施華。神力化作種種華香。自作教他。令眾供養。彼菩薩等。顯大慈悲勸眾行故。此明無垢勸修。下明如來勸修<p>經。於是世尊(至)諸菩薩行<p>贊曰。四如來重勸。欲外成淨土。內身為菩薩。應學彼佛本菩薩行。即諸經言。度脫諸眾生。即生不動國。等一切勝行<p>經。其無垢稱(至)所居佛土<p>贊曰。六人天獲益。初人天發願。後佛記當生。如文可解<p>經。時無垢稱(至)兩眾皆相見<p>贊曰。七事畢還處。分離之時。彼此皆見<p>經。爾時世尊(至)菩薩等不<p>贊曰。下第四段鶖子讚揚。有二。初佛問彼。後彼答讚。此初也。知其已見而更間者。欲發其詞。令聲聞等同願讚故<p>經。舍利子言(至)世尊已見<p>贊曰。答讚有四。一答。二願。三欣。四讚。此答也<p>經。願諸有情(至)如無垢稱<p>贊曰。二願有三。一願諸眾生皆居淨土。二願成福慧似無動佛。三願獲神通如無垢稱。如文可知<p>經。世尊我等(至)如是大士<p>贊曰。三欣也。欣慶自已得植良緣。學彼勤修菩薩行故<p>經。其諸有情(至)精進修行<p>贊曰。四讚有十。一三慧俱能益。但聞此教。猶名大益。尚能畢竟永拔生死。何況六德。一信解。二受持。三讀。四誦。五說。六修。中邊論云。謂書寫。供養。施他。聽。披讀。受持。正開演。諷誦。及思。修行。十法行者。獲福聚無量勝故。無盡故。由攝他不息。此總標中信解。即是思惟所攝。下文有二。供養書寫。并前為九。下隨喜者。或是施他十行皆足<p>經。若諸有情(至)諸佛相續<p>贊曰。下有九句。別顯經德。舊有六句。此有二句。一手得獲珍財。若手得。便獲法寶。能為大利。可珍重故。修行所攝。二信解紹佛種。若信解。便繼佛身。相續身也。信解即是信。及聞思慧為佛因。故名紹繼<p>經。若諸有情(至)無上止法<p>贊曰。此有二句。一讀誦為勝伴。若讀若誦。身為菩薩教為法佛。讀誦不離。名二為勝伴。二受持便攝正法。若有受持。便攝正法。攝者苞綜。受者領納。任持在心。痤L忘失。便為攝受無上正法。無上正法。體即大乘教理行果<p>經。若有供養(至)一切智智<p>贊曰。此有二句。一供學室有佛。學此法者。當持佛身。身中已有報化身因。所學即是法身如來。故能供養。學此法者。當知其室即有如來。二書寫攝福慧。若書寫供養此法。便為攝受福德智慧。此經能生福慧二故<p>經。若有隨喜(至)不退轉位<p>贊曰。此有二句。一隨喜設法施。有隨喜便為法施。此法能為眾生利益。故若隨喜。令得流行。不為障礙。便他修學。其隨喜者。便成法施。二演說近不退。為他說一四句頌。便近不退。一四句者。四句為一頌。說此經理四句周圓之處。名一四句頌。不退有四。一信。二位。三證。四行。如前已說。隨其所應。近此不退<p>經。者善男子(至)已得授記<p>贊曰。此有一句。思惟得授記。於此法門。一信。二解。三忍可。四領納。五愛樂。六觀察。即於菩提。已得授記。有此佛因。當得大果。雖無佛言。與記無別。故名已得<p><b>　　<A NAME="n399"></A>法供養品</b><p>此一部中。合十四品。初之一品。說詮緣起分。次十一品。正陳本宗分。上已解訖。後之二品。讚授流通分中。分二。此之一品。讚歎流通。讚揚人法。令其修學。後屬累品。付授流通。付授彌勒。傳行末代。若不讚揚勝德。何以勸傳末世也。隨奉所須名供。育資身德曰養。此通財法。財為資身之什。法為長道之具。財為近世之須。順當時而有益。法為遠代之利。剋聖道而為資。今題此勝因。勸有情以信學。捨乎劣業。助法體而持修。此品具陳。名法供養品<p>經。爾時天帝釋(至)解脫法門<p>贊曰。品段有三。初天帝讚揚。二世尊印述。後具陳往事。勸發勝修。初中復四。初我獲希聞。二他資勝益。三敬養學者。四隨處勸說。此初也。往逢二聖。常聞妙法。今取勝境。實未曾聞。舊云自在。神通事勝也。決定實相理勝也利他自利二為勝故。此為所詮。經是能詮<p>經。如我解佛(至)如理修習<p>贊曰。二他資勝益。有二。初設修劣業。已成法器。況修勝行。不成大益。後明修勝行之利益。劣行有六。一聽聞。二信解。思惟也。三受持。四讀。五誦。六為他說。尚為法器。修法安法之器宇也。上說聞思。雖為劣因。已為法器。何況精勤如理修者。依教奉行。第十法行。正成佛因。謂以修慧依教行故<p>經。如是有情(至)善趣戾塗<p>贊曰。下明修勝行之利益。如理修習者。總有七句。分為三對。或通前劣業。皆有此能。一閉惡開善路。二遇善離惡緣。三得智觀妙境。此初也。三惡趣者。險惡徑道。善能開閉。人天趣者。夷平塗路。善能開闢。或惡趣是惡果。險徑是惡因。善趣是善果。夷塗是善因。於此二道。善道塞故<p>經。常見一切(至)暴惡魔軍<p>贊曰。此三句。遇善離惡緣。初一句。遇善緣修妙行故。後二句。離惡緣當成七辨及十力故<p>經。淨菩提道(至)所行之路<p>贊曰。此二句。得智觀妙境。道者因也。由淨菩提之因。當安妙覺之智。因此履踐。觀佛所行境界妙路<p>經。復言世尊(至)善女人等<p>贊曰。三敬養學者<p>經。世尊若有令無障難<p>贊曰。四隨處勸說也。若有處所通此法門。我等為聞。共往彼處。未信此者。勸令生信。已信學者。護令無難。令其得證。或流通者。謂書寫等<p>經。爾時世尊(至)微妙法門<p>贊曰。自下第二世尊印述。有二。初印可前說。後述經勝益。此初也。於善不背。讚揚慶助。是名隨喜。舊云吾助汝喜。彼非隨喜。義勢相背<p>經。天帝當知(至)略說開示<p>贊曰。下述經勝益。有二。初說勝故勝。後校量故勝。初中復二。初同宣勝法。後便成供養。此初也。菩提要抄不可虛廣而陳故。皆於此法門。略說開示<p>經。是故若有(至)現在諸佛<p>贊曰。便成供養也。宣三世佛無上菩提無相真理無上覺慧。今見隨順。則為法供養三世如來。如來之德。不過理慧二門攝故。此中有八。一聽聞。二信解。三受持。四讀。五誦。六為說。七書寫。八供養其施他修習。准此亦然<p>經。又天帝釋(至)奉施供養<p>贊曰。下校量故勝。有三。初校量為問。次天帝為答。後如來重成。校量有三。初現在校量。次成後校量。後正以為問。此初有三。初喻佛多少。次時節虔恭。後四事供養。西方人庶。多蒔甘蔗及竹葦麻稻。山林有。其木勁直。堅可擔。山生多稠密。如深山中。自作木林。故以為喻。如來滿果。稠滿亦然。經劫或餘。一身行恭敬。二意行尊重。三語行讚歎。四三業行承事。無所虧違。供具有三。一飲食。二臥具。三湯藥。所居唯一。謂房舍。以此上妙四事供養。能生安樂具。故名安樂供具取居<p>經。於諸如來(至)嚴飾第一<p>贊曰。次滅後校量。有二。初供舍利以起塔。後經時以供養。此初有三。初供舍利。次造塔量。後明莊飾。窣堵波者。先云浮圖。音訛略也。此云高顯。量闊四洲。上至梵世。上安表柱輪盤。傍設香華幡蓋。間以眾寶。供以伎樂。最為第一<p>經。如是建立(至)讚歎供養<p>贊曰。此經時供養。有三。初明時節。次明外供。後明內業。外供有十二。一華鬘。二曉香。三塗香。四末香。五衣服。六幡。七蓋。八寶幢。九燈輪。十眾珍。十一伎樂。十二種種。此各有三。一身供敬。二意尊重。三語讚歎。以此外十二事。經復時供養。燒香者。沈香之類可燒之香。塗香者。摩栴檀香以塗塔上。末香者。以香為末。散塔上故<p>經。於意云何(至)獲福多不<p>贊曰。三正以為問<p>經。天帝釋言(至)其福聚量<p>贊曰。二入帝為答<p>經。佛告天帝(至)甚多於彼<p>贊曰。三如來重成。初標。次釋。後結。此初也<p>經。所以者何(至)非以財物<p>贊曰。此釋所由。佛無上智。從此有故。法身因顯。報身因生。經唯言生。舉報佛菩提故。唯法供名供。此法利事大故。非以財物。財物供佛及窣堵波。不顯法身。不生報佛。故學此經。獲福多彼<p>經。天帝當知(至)其福甚多<p>贊曰。此結也。果無上覺功德甚多。供此法因。其福不少<p>經。爾時世尊(至)佛世尊<p>贊曰。下第三段具陳往事勸發勝修。有三。初陳往事。次以古即今。後歎法先勸修勝益。初復有五。初佛在供養。二勸子令學。三月蓋思益。四藥王海示。五月蓋傳通。初文有七。一明時節。二標佛名。三陳界名。四彰劫名。五明佛壽。六二部僧數。七輪王供養。此初二文。劫有眾多。此說大劫。佛十號中。如來應正等覺。如前已釋。瑜伽八十三云。明行圓滿。所謂三明。遮行行。行行皆悉圓滿。又清淨三業。現行正命。及四增上心。現法樂住。皆悉圓滿。前是行行。後是住行。密護根門。是遮行圓滿。此二能顯三種不護無忘失法。由不造過。世間靜慮。遮自苦行。善逝者。謂於長夜具一切種二利德故。此中意言。如世見人富貴成立。便言此人已去竟也。今佛至果。已好去竟。故言善逝。世間解者。謂一切種有情世間及器世間。皆善通達故。由善悟入有情世間。依前後際。宿住生死。依一切時。八萬四千行差別故。於器世間。謂東方等十方世界。無邊成壞。善了知故。又於世間諸法自性因緣愛味過患出離能趣行等。皆善知故。無上丈夫調御士者。智無等故。無過上故。於現法中。是大丈夫。多分調御。無量丈夫。最第一故。最尊勝故。天人師者。由彼天人解甚深義。勤修正行。有力能故。言佛陀者。謂畢竟斷一切煩惱等諸習氣。現正等覺阿耨多羅三藐三菩提故。薄伽梵者。坦然安坐。得妙菩提座。任運摧滅一切魔軍。大勢力故。此中如來。是初總序。應正等覺。謂永解脫一切煩惱障及所知障故。於其別中。略有二種。所謂共德。及不共德。於共德中。且說解脫諸煩惱障及所知障。自餘明行圓滿等句。是不共德。細尋文義。亦可知也。雖涅槃經大般若等亦解十號。今且隨論。任情取捨<p>經。彼佛世界(至)十二俱胝<p>贊曰。此文有四。一陳界名。二彰劫名。三明佛壽。二十中劫。此以日月歲數為劫。故成二十。非增減等。違正理故。四顯僧數。三乘聖眾為弟子故<p>經。時有輪王(至)能伏他軍<p>贊曰。七輪王供養。有二。一明輪王。二明供養。此初也。七寶者。一象。二馬。三主兵臣。四主藏臣。五玉女。六珠。七輪寶。金輪王。七寶方具。故王四洲。此皆帝釋所有。輪王出世。從天來下。此七各各有別勝用。如正法念經第二卷及彌勒成佛經疏廣說<p>經。時王寶蓋(至)奉施供養<p>贊曰。此明供養以財供也<p>經。過五劫已(至)奉施供養<p>贊曰。二勸子令學。有二。初勸。後從。此初勸也<p>經。於是千子(至)皆曰菩哉<p>贊曰。下從有二。一語從。二行從。此語從也<p>經。一切協同(至)奉施供養<p>贊曰。此行從也。父誡既重。語行皆從。協和也。無乖諍故<p>經。時一王子(至)過於此不<p>贊曰。三月蓋思益。有五。一思益。二空告。三尋問。四天答。五申請。此初也。我今殷重處世已無。更若有過。當修被法<p>經。以佛神力(至)最為殊勝<p>贊曰。二空告也。財供世事。未足可珍。法供出世。故為最勝<p>經。即問云何名法供養<p>贊曰。三尋問也<p>經。天答月蓋(至)廣說開示<p>贊曰。四天答也<p>經。王子月蓋(至)其相云何<p>贊曰。五申請中。卻住已上。正申請儀。白言已下。後正請申<p>經。藥王如來(至)總持經王<p>贊曰。四藥王誨示。有二。初明依教。多分地前行法供養。後明依行。多分十地行法供養。初中有三。初標。次顯。後結。顯中復二。初明所供養法。後於是經典樂聽聞下。正法供養。所供養中有二。初明經體。後明經用。此經體也。有二種經。一真實甚深。二相似甚深。空理義云。初是勝義三無性空教。後是世俗三性有教。應理義云。初是不空不有三性等教。後唯說空三無性教。此二種經。有十種義。一世離信受。二離可越度。修學究竟。三離見。四幽玄深遠。五細密微妙。六無雜染。七了義大乘。八非三七分別能知。九菩薩藏攝。非二乘教。十總持經王。苞含一切。若教若理皆悉周備。經之王故。舊文有七<p>經。佛印所印(至)所應攝受<p>贊曰。此明經用。有三十句。舊有二十五句。此中四句。一佛印所印。無相真如。名為佛印。餘證真如。猶未圓故。獨名佛印。教為理所印。故言佛印所印。舊云陀羅尼印。總持性印所印。亦即真如無相理印。二能分別能開示四不退輪。三六到彼岸由斯而起。四善攝所攝所應攝受者。謂教所詮善妙道理。及教所益一切有情。舊云。善分別義。即此二種<p>經。菩提分法(至)甚深緣起<p>贊曰。此有六句。一菩提分法行所隨行。隨教行於菩提分故。二七等覺支親能導發。謂教是覺支親所導引。親所發起。若七覺支。是教親導。親所發起。與菩提分。正所隨行。便無差別。舊云眾經之上。由覺支引。故為上也。三能辨說能開示大慈大悲。四拔濟有情苦。引安樂與有情。或由說慈悲。故能拔苦。舊經無此。五遠離五見六十二見趣。及離四魔怨。六分別闡揚十二緣起<p>經。辨內無我(至)無起相應<p>贊曰。此有二句。一辨四處離我。內處至我。外處無有情。中間無壽命及養育者。并都畢竟無數取趣。此皆是我之別名也。二與性空無相無願無生起理相應。教順理故<p>經。能引妙覺(至)稱歎供養<p>贊曰。此有三句。一能引妙覺。妙覺佛也。二能轉法輪。由教能轉聖道輪故。三八部供養<p>經。引道眾生(至)大法祀祠<p>贊曰。此有二句。一引法供養一切勝田起十行故。二圓滿眾生一切祠祀。祠祀者法施會也。能滿法施之祠會故。舊經合此二為一。云令入佛法藏<p>經。一切聖賢(至)之所歸依<p>贊曰。此有三句。一聖賢攝受。為極教故。二開發妙行。因教知故。三法義歸依。真實法與義。皆在此中。故名所歸<p>經。最勝無礙(至)法嗢柁南<p>贊曰。此有二句。一勝四無礙因斯而起。舊經無此。二辨法略集。梵云嗢柁南。此云略集。法嗢柁南。教略集也。四法略集者。一諸行無常。二有漏皆苦。三諸法無我。四涅槃寂靜。此如菩薩地及大般若勝天王說。若云鄔柁南。此云集施。即諸經中集義之偈。謂以偈頌。集諸義理。施諸學者。名為集施。今法略集。唯是長行。故不同也。或說四義略集生四略集之教。開之為二<p>經。遣除一切(至)惡魔軍眾<p>贊曰。此有四句。一除棄六蔽。舊但云能救毀禁。唯是戒度所除之蔽。二驚怖外道惡見他倫執著。三開諸有情善法勢力。令生長故。四摧伏惡魔。舊經令此與外道同<p>經。諸佛聖賢(至)諸佛共說<p>贊曰。此有四句。一聖賢共歎。二除生死苦。顯涅槃樂。四諸佛共說<p>經。於是經典(至)名法供養<p>贊曰。上明所供養法。下明法供養。此有八行。一聽聞。二信解。三受持。四讀。五誦。此二並通利。六思惟。令理顯自心之中。施設安立。其義分別開示。此理明了現前。自作此已。七復為他說。八方便善巧。攝護正法。如教修行。名法供養。法門有十。如前已說。其書寫及施他二。皆為財供。故略不論。唯舉七行。信解即是思惟所攝。行此則是供養所收。此行雖八。體唯有七。舊經唯六<p>經。復次月蓋(至)如法修行<p>贊曰。下明依行多分十地行法供養。有三。一標。二顯。三結。顯中有十六句。舊有十三句。此有二句。一調伏三業離諸惡也。二如法修行修諸善也。舊經無此。合為一文。義亦得二<p>經。隨順緣起(至)及無有情<p>贊曰。此有三句。一隨觀緣起染淨順逆。而不同獨覺作證。故言隨順。或心順境而觀緣起。故名隨順。由此能離撥無因果之邪見也。二修無生忍。三悟入內身無我外無有情<p>經。於諸因緣(至)無所攝受<p>贊曰。此有二句。一於因緣義理既無違語。無諍故不起異論。二離我我所。無所攝受。攝受諸法。有所計著。由執二故<p>經。依趣於義(至)見有所得<p>贊曰。此說四依。有四句可知。如涅槃經廣配位次。亦如瑜伽第二帙說。義理可依。非文字故。智能決斷。非於識故。了義明顯。非密義故。法可軌摸。但緣於法。非依數取趣見之有所得。即使信也<p>經。如其性相(至)滅阿賴耶<p>贊曰。此有二句。一應理義云。如依他起相圓成實性。而悟解之。空理義云。隨諸世間。如其性相。解成無得。二悟入真如無所攝藏。滅阿賴耶<p>經。息除無明(至)捨諸見趣<p>贊曰。此有三句。一息十二緣起支。二息緣起果。除愁歎苦愛煩惱。此等皆從老死生故。是緣起果。三觀諸緣起相引無盡。離終盡故及常引發。曾不斷故。悲願有情。有此緣起。琱ㄠ侁驉C而拔濟之。捨諸見趣。除於無因惡因等見<p>經。如是名為上法供養<p>贊曰。結也。依此修行。或十地所修勝果前行名上供也。前未正行。此正行故<p>經。佛告天帝(至)得順法愆<p>贊曰。五月蓋傳通。有四。一清傳通。二為授記。三出家獲果。四滅後行化。初中有三。一聞法獲益。二答施衣嚴。三正陳清。此初也。無生法忍。證在初地。順在地前決擇忍位。今聞法故。獲得地前順法之忍。又依仁王經。五忍配位。一伏忍在地前。二信忍初二三地。三順忍四五六地。四無生忍七八九地。五寂滅忍十地佛地。今順忍創登四地。故舊經云得柔順忍。二解任取<p>經。即脫寶衣(至)藥王如來<p>贊曰。二答施衣嚴<p>經。白言世尊(至)修菩薩行<p>贊曰。三正陳諸。我希滅後攝受正法。而行法供養。以護持正法。若不攝受法。便非法供養。亦非護持正法。故願佛垂哀施慈悲也。加威與力。濟神通也。一令無離。二令降魔。三令護法。四令修行<p>經。樂上如來(至)能護正法誠<p>贊曰。二為授記。見其因修。復發願請。觀因見果。故為之記。正法如城。行者如人居城中住。月蓋能護正法。言能護法城<p>經。時彼王子(至)修諸善法<p>贊曰。三出家獲果。有五句。此有二句。一歡喜出家。二精進修善。修涅槃遠離。名為非家<p>經。勤修善故(至)無斷妙辨<p>贊曰。此有三句。一得五通。二得總持。三得七辨。或六辨中無斷盡辨。并詑羅尼辨。舊文加一通菩薩道<p>經。藥王如來(至)所轉法輪<p>贊曰。四滅後行化。有二。初明行化時節。二明所化多少。此初也。十中劫者。亦是日月歲數之劫。非餘劫也。違正理故<p>經。月蓋苾芻(至)令生天上<p>贊曰。此明所化多少。有三。一令證大乘四不退位。二令於二乘心善調順。得阿羅漢果。佛地經初讚無學德。心調順故。三引無種姓令生天上初二有姓隨得三乘。後一無姓故生天上<p>經。佛告天帝(至)寶焰如來<p>贊曰。下第二段。以古即今。有三。一即輪王。二即千子。三即月蓋。此初也<p>經。其王千子(至)餘在當來<p>贊曰。以下古即今。此即千子。此中千子。且說一緣。更有別緣。如千佛因緣經并藥王藥上經。乃彌勒上生疏解第一迦洛迦忖陀佛。第二迦洛迦牟尼佛。第三迦葉波佛。第四釋迦牟尼佛。已出世訖。餘當來出世。劫數次第時位。一一皆如上生疏解<p>經。彼時護法(至)即我身是<p>贊曰。此即月蓋。顯親受持護此法故。行法供養。今得菩提。勸諸有情。亦應如我護持受學行法供養<p>經。天帝當知(至)最為無上<p>贊曰。下歎法先勸修勝益。有二。初歎。後勸。此歎也。最尊者。行高極故。最勝行者。過越故。最上者。行第一故。最妙者。行微善故。無上者。更無先故。或隨次第。初四最勝以飲食衣服臥具湯藥供養。無上一種。由前四勝。故體無上。又由法供養。能得無漏五蘊法身。謂戒定慧解脫解脫智見五蘊。如次配之。或得清淨法界大圓鏡智平等性智妙觀察智成所作智。如次配之。故說五最<p>經。是故天帝(至)無以財物<p>贊曰。此勸也。諸佛菩薩。本心所為。欲令有情修習法行。當得出世。故法供養。勝於財養。故大般若勝天王會言。二人遠離王賊等。所不能侵大寶藏。百千大劫法歡聞。得聞不持不施等。大菩提心護正法。如教修行修供養。自利利他平等心。是則名真供養佛。於諸供養中。法供養為最。俗書尚云。雖日殺三性之養。違於父母。猶為不孝。況出世乎。佛本不希財供養故。金剛經云。日捨三琱夾迭C劣受持於四句。故以法供勝財無量。財生長感。如界為塵。此能滅惡。如日破暗。故非喻也<p><b>　　<A NAME="n400"></A>囑累品</b><p>後之二品。讚授流通中。前法供養。讚歎流通。此之一品。付授流通。若不丁寧付授。或恐慢法不明。故鄭重付之。令生信學。以言付授名屬。重疊告之稱累。此品廣明。名囑累品<p>經。爾時佛告(至)付屬於汝<p>贊曰。品段有三。初付授丁寧。次問名持法。後時利既訖勸喜流通。初復有二。初付菩薩。自所行故。後付聲聞。令取捨故。初復有三。初付授彌勒。二菩薩請持。三天王權衛。初復有三。初如來付屬。次彌勒讚受。後世尊稱讚。初復有二。初以法付。後陳德失。初復有二。初付令行。後釋所以。初復有三。初總以法付。次明法勝妙。後令末代傳通。此初也。聖行海因所集之果。明體用大。以付於汝<p>經。如是經典(至)之所加護<p>贊曰。此明法勝妙。佛威所住。由此不滅。佛威加護。故無災橫<p>經。汝於如來(至)無便隱滅<p>贊曰。此令末代傳通。攝受者加護也。攝持領受。加護異名<p>經。所以者何(至)無量勝利<p>贊曰。上付令行。下釋所以。有二。初明二人損益。後以人法付屬。初復有二。初明有損。後明有益。此初也。此有二人。一雖未發大心。已種勝善根。二若已發大心。勝解廣大。即地前位。十三住中。地前諸心。名勝解行。故勝解大。地前凡夫。若不聞經。未發心者。不能發心。已發心者。不能進益。名退勝剎<p>經。若彼得聞(至)歡喜頂受<p>贊曰。此明聞法益也。舊云發菩提心為一。樂大法第二故。信樂頂受。次第配之。然以應發應樂。解同新文。亦無過矣<p>經。我今以彼(至)廣宣流布<p>贊曰。此以人法付屬。付人令護念無障雖。聽聞是經。付法令行廣宣流布<p>經。慈氏當知(至)菩薩相印<p>贊曰。下陳德失。有三。初標。次顯。後釋。此初也。印有二種。一無相印。如前已釋。二者有相印。此是也。相者狀貌。印者決定。相狀決定。名為相印。此二教名印。印一菩薩故<p>經。何等為二(至)悟入相印<p>贊曰。此顯有二。初徵。後顯。此初也。一受綺詞理隨曲直。二於深法隨性相即所樂等。為相印體。入者證解<p>經。若諸菩薩(至)久學菩薩<p>贊曰。此釋有二。初文可知。受文不受理故。第二菩薩於無雜染無執著等。即是深法。於此無畏。聞已信解。乃至修行。由此便得出世淨信。名久字者。若不久學。畢竟不能信樂此故<p>經。慧氏當知(至)甚深法忍<p>贊曰。下陳失相。有二。次第明前二菩薩故。初又有三。初標。次顯。後結。此初也。法忍者。初地於諦教法所得智忍。由四緣故。初學菩薩。不得初地<p>經。何等為四(至)從何而至<p>贊曰。下顯有二。初徵。後顯。顯中分二。初二於法。後二於人。此初也。一於未聞能生二事。一驚怖疑。心不隨喜。故生違背。二設聞已。背處誹謗。對前輕毀。言非我昔所聞。從何處來。從無來由。以生謗毀<p>經。三者見有(至)誹謗<p>贊曰。此二於人。一見信此人。不樂親近。不樂恭敬。不樂禮拜。二於信此人。後時身輕慢。心增嫉。語對前毀辱。背處誹謗。舊經令四以為二門。法人同故<p>經。由是四緣(至)甚深法忍<p>贊曰。此結也<p>經。慈氏當知(至)無生法忍<p>贊曰。下文亦三。此初標也。無生法忍相續得者。在於八地。前說新學不得初地。此說有學不得八地。或亦不得初地<p>經。何等為四(至)教受教誡<p>贊曰。下顯有二。初徵。後顯。初二於人。後二於法。一輕新學。二於新學。不樂攝受以為子又。不樂告誨示其學處。不樂教授與其善法。不樂教誡敕勿造惡。由此二緣。令新學者無所進修。舊云而不教誨。即第二也<p>經。三者甚深(至)清淨法施<p>贊曰。下二於法。廣大學處菩薩戒。甚深者。攝大乘說。菩薩行殺生等十業。而無有罪。生無量福。速證菩提等。廣大有四。一種種無量學處大。二無量福德大。三利生意樂大。四建立菩提大。皆如彼說。或甚深者。難測量故。廣大者。體用弘博故。一於此法不深敬重。雜敬而輕。二樂財施不樂法施。見現利樂。非後利故。舊經無後二。亦無結文<p>經。由是四緣(至)無生法忍<p>贊曰。此結也<p>經。慈氏菩薩(至)甚為微妙<p>贊曰。自下第二彌勒讚受。有三。初讚。次受。後結。此讚也。希有者難聞。微妙者難入<p>經。如佛所示(至)究竟遠離<p>贊曰。下受有二。初受德失相。後受前付屬。此初也。所說新文。菩薩過失。謙虛讓德。不敢自受。云是過失我當遠離。顯自居因。未至果位。至果可盡。故言當離<p>經。如來所有(至)令不隱滅<p>贊曰。下受前付屬。有二。初受法。後受人。此初也。護此大法。令不沒故。有人流通。法便行故<p>經。若未來世(至)廣為他說<p>贊曰。此受付人。有求大乘真法器者。我令手得如是經典。及與念力。令於此經受持。乃至廣為他說。故今乎得信解廣說。皆是彌勒與念力也<p>經。世尊後世(至)住持加護<p>贊曰。此結。成前受及與力<p>經。世尊告曰(至)如是正法<p>贊曰。此文第三世尊稱讚。三業不背。名為隨喜。攝受領納。權護住持。極善妙也<p>經。爾時會中(至)廣宣流布<p>贊曰。第二大段菩薩請持。有二。初護法。後護人。此初也。佛在威神自能加護。故滅度後。我當護持。此方任運護持。他界亦來擁衛<p>經。若善男子(至)令無障礙<p>贊曰。此護人也。一與念力。令記法不忘。二令無障礙廣演流布<p>經。時此眾中(至)此法門者<p>贊曰。第三大段天王擁護。有二。初明擁護。後明近遠。此初也。一護法。二護人。法門者法者假者故<p>經。於四方面(至)得其便者<p>贊曰。此明近遠。踰繕那者。舊云由旬。准俱舍論。五百弓為一俱慮舍。二里也。八俱慮舍一踰繕那。十六里也。古有相傳。或以四十里。為一踰繕那。此亦無失。百由旬內。令其安隱。天魔外道災障衰厄不能為障。亦無惡人伺得其便。除業決定<p>經。爾時世尊(至)令其流布<p>贊曰。上付囑菩薩。兼法界兼人。下付聲聞。非人。唯法。有二。一付。二受。此初也<p>經。阿難陀曰(至)如是法門<p>贊曰。二受也<p>經。世尊如是(至)我云何持<p>贊曰。下品第二段問名持法。有二。一問。二告。此問也。一問名字。二問持法<p>經。世尊告曰(至)應如是持<p>贊曰。此告也。總告一名而受。即是持法。不可思議者。超言情之量也。自在者。任運也。神變者。通果妙用。轉換無方。無而欻有也。解脫者。無漏定果。解脫定障。故名解脫。或復定果。名自在神變。真如離繫。名為解脫。法門者。能詮教也。教法能顯所詮義也。應如是持。勸其修學令領受也<p>經。時薄伽梵(至)信受奉行<p>贊曰。品第三段。勝利既訖。歡喜流通。道從無悔。離憂苦起。所以歡喜。順而心淨。顧而在情。依而傳習。故言信受奉而行之<p class='juan'>
說無垢稱經贊卷第六</p>
<p>基以咸享三年十二月二十七日。曾不披讀古德章疏。遂被并州大原縣平等寺諸德迫講舊經。乃同講次。制作此文。以贊玄旨。夜制朝講。隨時遂怠。曾未覆問。又以五年七月。遊至幽明蘇地。更講舊經。方得重覽。文雖疏而義蜜。詞雖淺而理深。但以時序匆迫。不果周委言。今經文不同之處。略并敘之。諸德幸留心而覽也<p>保安二年<span class='corr'>閏</span>五月興福寺陽信披讀終<p>了碩師遊京師得知足坊清慶本或全備或殘闕予所寫者是也更對校原本間以已見正其誤寫至疑者闕焉得善本者正之幸而已<p>　享保辛亥年八月二十四日<p>　　　　　　　緣山羽由翼　真　徵<p>此書先年馳他筆雖已繕寫之而未曾拜讀此歲三月以來積聚稍間是以謹拜覽烏焉魯魚是圓展轉傳寫<p>茲時天保第七丙申四月朔日依自珍師之命書寫之畢<p>　　　　　　　　湖中沙門　覺　城</body></html>
