<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T39 </TITLE>
</head>
<BODY>

<p><p></li><p><b>　　<A NAME="n35"></A>No. 1786 [cf. Nos. 663, 1785]</b><p class='juan'>
金光明經文句記卷第一(上)</p>
<p><span class='byline'>　　　　宋四明沙門釋知禮述</span><br><p>吾先師昔居寶雲嘗講斯典。其徒繁會競錄所聞。而竊形卷軸。況筆寄他手反羈乎曠遠之旨。至於援證經論辭多舛謬。予每一臨文不能無慨。近因講次憶其所領大義撰成記文。仍採孤山索隱中俗書故實。用為裨助。庶覽者不以事相之關情。但思理觀之為益。時天聖五祀臘月三日記<p>釋題二。初正標題目。金等四字即所釋也。文句二字是能釋也。所釋經題委在玄義。能釋文句者文即經文。句謂章句亦句逗也。即以章句節其經文。令其詮旨各有分齊。故荊谿云。以由釋題大義委悉。故至經文但粗分章段。題云文句良由於此。然立此二字蓋謙辭耳。若觀釋經大義非少。又解諸經皆稱文句。乃是通稱。故以經題簡之令別。二能說師號。住處得名如常所辨。二入文二。初定三分二。初的指所傳。異於真諦所譯七軸二十二品。故指四卷十八品也。世有足囑累為十九品者謬也。以諸譯本皆無此品故。二正判三分二。初引諸師判二。初總舉不同。盈者進也。縮者退也。蓋言諸師分割三分進退不同也。二江北下正明。初判三。初江北師。以四王等各於佛前發願擁護說聽之者。故云大誓護經。流水長者除病救魚。薩埵太子捨身飼虎等。為大悲接物。此師之意與下真諦新舊雖異大意是同。二江南師。與今分節三分似同。但昧壽量半品屬序耳。三真諦師二初判文。真諦三藏於梁世重譯此經。名金光明帝王經。更加四品。謂三身分別品。滅業障品。陀羅尼淨地品。依空滿願品。足讖本十八凡二十二品而出疏解釋。故云新文等也。二真諦下明義。仍斥江南以授記除病悉在流通。故云後師弟因果等也。合云師因弟果現文似倒。二今師下示今師意二。初約理破諸師二。初總斥人情。正斥真諦義兼江北。以此二師判師弟因果。並在正宗。意謂序分全未辨說修證之道。至流通分道味已歇微末而已。故總斥云是義不然。二夫三下別示經意二。初立意二。初明三分互通。杜塞也。三分共成一經感應豈得義理互不相兼。如初序分敘述發起。若不闕於下之二分。何名正通之序。正是序中所發所述。復是流通所宣流布。不爾何名一經正說。流通一段。若捨序正為通何法。是故三分各具三義。上中下語即七善中時節善也。妙經云。初中後善。若其杜絕何名善耶。二又眾下眾機遍益經所被機益有遲速。不必皆在正宗悟入。故云根性不定。何容序分全無法味。通中法味歇滅微末耶。既其不然。於流通中說流水因及信相果。復何所妨。彌益也。督率也。勵勸也。二又法下引經。師即釋迦也。達多品中明佛往劫以國王身事阿私仙求大乘法。故曰師因。持品授記波闍耶輸等成佛劫國即弟子果。古諸法師判法華經。自法師品後皆屬流通。而人共許。此與江南判今流通有師弟因果。其意齊也。故云與義無妨。然不可定執故云與奪由人。二今下據義分今部二。初分經二。初定三分文。今分三分大同江南。但序盈半品。故引三師但破真諦。二序者下示三分義二。初正示。將者當也。正宗流通在序分後。今序當有二分之益。故云將有利益。正當機者當是對義。即正對機緣辨說常果懺讚之道也。筌魚笱也。[罩-卓+弟]兔罝也。筌[罩-卓+弟]喻言教。魚兔喻義理。欲使言教流至將來。正像末時常令群生取於義理。故云不壅於來世也。二經曰下引經。二疑者下釋難二。初立難。既稱序分。合齊序品。安得復入正宗壽量半品餘耶。二眾經下釋通三。初引他部例。淨名經以佛國因果以為正宗。既無序品。諸師乃將佛國半品而為序分。若大品般若序品中云。佛知眾會已集告舍利弗。菩薩欲以一切種智知一切法。當習行般若波羅蜜等。如此說者已是正宗。而文在序分。若涅槃經常壽為正。既無序品乃以壽命品中集眾為序。此約北本也。若南本者謝公治定。乃取壽命集眾之文。題為序品。此等三經或序入正。或正入序。諸師分解不以為疑。安得獨疑今判序分入壽量中耶。二斯乃下明此經意。斯乃出自集經者節品之意。蓋以若將壽量品題。於天龍集信相室後安者。則令四佛斷疑之文孤然而起。故云嶄絕。嶄鋤銜切。嶄巖山貌。若文孤起則如山巖之險絕。不相連屬也。為此之故安壽量題於序段中也。三今從下約今意結。品雖屬正義當序分。豈順標題令義失耶。二序有下至釋經三分也。初釋序分二。初釋品題二。初釋序二。初標三義。經之序分義合有三。諸部之中或秖一二蓋闕略也。今經與法華等諸大部中皆具此三。二次緒下釋三義。緒謂繭之緒也。凡繭之抽絲先抽其緒。緒盡方見其絲。今以五事在初如絲之緒也。冠去聲呼。敘方將述當益。蓋言敘述當時有正宗流通之益。故此序述下一十七品也。發謂開發物機之信也。起謂興起聖應之教也。此序即以現瑞駭動物情。令信心顒顒教必深益。三品者下釋品二。初舉梵翻名。二品是下就名釋義二。初正釋。此中文句俱在經也。以能詮教皆用四法。謂聲名句文。此有二種。佛世滅後。若約佛世八音四辯梵音聲相。此一是實。名句文身但是聲上屈曲建立。此三是假聲屬色法。名句文身屬第三聚不相應行。毘曇十四成論十七瑜伽二十四種。此則大小二宗所立有異。名句文者。唯識云。名詮自性句詮差別。文即是字為二所依。若約滅後諸聖結集。彼土貝葉此方黃卷。其中所載名句文者。皆依形顯色法建立也。今略舉此二具足應四。氣類相從者。如以四法同明發起等義。故節為序品。乃至同明讚佛之義。故節為讚品。今雖釋序而品義貫下。二引例。律論二藏文句氣類。咸有篇聚犍度之節段。猶經之品類。篇聚者。謂五篇六聚。一波羅夷。二僧殘。三波逸提。四提舍尼。五突吉羅。此謂五篇也。於僧殘之下加偷蘭遮。即名六聚。若於吉羅更開惡說。復為七聚。毘曇者。具云。阿毘曇。此云無比法。即論藏也犍度。此云法聚。亦以氣類相從之法。聚為一段也。如八犍度論。謂一業犍度明三業。二使犍度明百八煩惱。三智四定五根六大七見八雜。思之可見。二從如下釋經文二。初分三序。此雖分三。至下消文。但束為通別二序。二釋三序三。初釋次序二。初泛論名數二。初明數不同二。初正明數開合。地人者弘地論師也。六事者。一所聞法體。二能持人。三聞持和合。四說教主。五依止處。六聞持伴。或七則離於我聞。或五則合於佛處。二兼示眾是非。此經正談常壽之宗在信相室。故諸天龍及諸菩薩於此集聽。說竟四佛不現。理合其眾退散。靈山說序夢中金鼓。時處既異故皆不聞。約聽常壽得是同聞。不預夢等故非同聞。以說此經時處不定。故同聞眾不如諸經安布次比也。若義淨新譯最勝王經。列同聞眾不異諸經。大師懸知梵本將至故注云云。二此之下立名多種二。初列釋異名。凡有六名。皆上句標名。下句釋義。印定義者。以如是等文如世符印。見此冠首知是佛經。故大論云。非但我法如是。三世佛經初亦然。為通名作本者。金口所談皆安如是故通名經。經後序者。結集時在說經後故。經前序者。以佛遺囑令安經首故。大論云。佛將涅槃。阿難問佛。一切經首當作何語。佛答阿難。應云如是我聞一時佛在某方某國與某大眾。破邪序者。以一切外經皆以阿漚二字冠首。阿之言無。漚之言有。以其所計此二為本。顯於部內不出有無。故立如是對破邪執不如不是。證信序者。大論云。何以不直說般若而說住王舍城。答說時方人令人信故。二天台下結歸四悉。天台師者。章安對彼舊解故稱智者為天台師。四悉檀者悉是華音以遍為義。檀是梵語此翻為施。諸佛聖人常以歡喜生善破惡入理四種之益。遍施眾生。斯是感應之通相也。此之次序金口令安即是應也。即被滅後一切機緣即是感也。而其一序有六名義其意如何。今以四種悉檀收之。則一一名義皆有所歸也。故初二二名是世界益施眾生也。三四二名屬於為人。第五破邪是對治法。第六信理屬第一義。此四既未判於深淺。即當四教各具四也。二舊解下正釋經文二。初依經釋五義。二明闕同聞意。此依地論師六事分文故。若依五事現文唯四。就初為五。初釋法體二。初舊解二。初引諸師釋四。初舊解。二肇師。三真諦。四龍樹。其四文義皆悉可見。至判四悉方定深淺。二此之下以四悉判。今明聖法若多若少若總若別。無非感應。感應不出四種悉檀。前判次序六種名義。是總是多。今判六事一一感應。是別是少。故如是二字諸師異釋。今天台師用四悉檀而會釋之。各得如來感應一意。豈同世諍是一非諸。舊解二字雖對文理。不分大小其語通總。又無生善三益之相。但得授受不謬之益。故屬世界也。肇師雖有會理之言亦不簡真俗。但生信順資稟之善故屬為人。真諦文理亦未分別。而論決定離增減惡故成對治。龍樹信順雖同肇師。而言信者言是事如是。此則能彰三諦之義。是事即俗諦。如即真諦。是即中諦。此於一句巧示三諦當第一義也。注云云者令如向辯。二今作下今釋二。初約教。二觀心。此之二釋即教觀二意雙美而談。迥出諸宗功由此也。初文分二。初通。約說約傳明如。約解約受明是。此既通釋。貫下別釋必該四教。故知法相是四所詮。佛是宣說四教之主。阿難是四聞持之人。當分而言四皆海量。二別釋三。初迭明破立四。即是四教一一破前不如不是。方立本教如是之義。初破邪立正。破外道邪顯三藏正二。初破邪。阿漚稱吉者。百論明外道問內弟子云。佛說何法。答云。略說二種惡止善行。外曰。汝經有過初說惡故是不吉。我師經法初說吉故。如廣主經等初皆言吉。以初吉故中後亦吉。故曰阿漚稱吉也。文乖等者。以正破邪不如不是。經初標吉而部內所詮唯是邪見。此文乖理非如也。邪見則不吉豈稱阿漚。此理異文非是也。故百論破云。是吉是不吉此是邪見氣也。二文如下立正。三藏教中文理相稱。以無常生滅之談稱無常生滅之理曰如。此理稱文曰是。二今謂下破異立同二。初破異。欲彰衍理先斥藏非。實有之俗而為能詮。不即真諦故非如也。所詮之真不含中理淺故非是。二摩下明同。通談幻有當體即空不異名如。即空之真能含中道。不同三藏析空定淺故理名是。通教必通別圓二教。故文標云摩訶衍也。三今謂三下破淺明深二初破淺。欲明別理先斥通非。通教三乘同聞即空。而鈍菩薩同二乘解。利根聞空不但空有兼能空空。既此各解望別非如。空中兩證證空尤劣比中非是。二明深。別教不通二乘修學。雖復廣攝微塵之眾。唯菩薩根皆聞佛性次第修入。既無異解故得稱如。無不證中故稱為是。四今謂離下破離立中二。初破離。欲明圓理先斥別非。別雖談中中唯佛界。雖復變造九界因果九非性具。須緣中道次第斷盡方成佛界。佛與九異故不名如。初觀出俗次觀出真。至第三觀雙出二諦方證中道。中不即邊故非是義。二文字下明中。能詮文字性本忘離。與理不異故稱為如。唯空唯有唯色唯心。一一皆中無非佛法故名為是。文如理是義究竟成。二初破下結成四教。問前釋四教通真含中得名理深。今結四教別教乃云破淺明深。豈可通教真中俱淺。答通理雖深。為攝二乘及鈍菩薩故兼淺理。今結別教獨菩薩法唯談深理。故以唯深破於兼淺。與前列釋義不相違。三此經下示部具四。二觀心。以圓三觀觀於陰等。修惡之心即是性惡。名惡法界無法不收。體是三德復名三諦。稱諦而照觀境不異故名為如。境即正觀者。境是本覺起為始覺。雖分新舊覺體不殊。故得名為境即正觀是義方成。若不爾者境照境等四句豈立。經言等者。若觀頑境偏小忘心假立真如等皆名邪觀。今茲正觀雖非約行。行人若欲攝事成理即聞而修。必須於所觀心簡於十境。陰境常有餘九待發。於能觀觀須識十乘。上根修一。中根至七。下根具七。若自未解摩訶止觀。當依師友一一咨詢。明識藥病方可修之。勿謂一句修行即足。下去觀解准此應知。二我聞下釋聞持二。初舊解三。初舊師。外人我見故多師心。阿難師佛故唱我聞。二真諦。我能受持佛所說法故是器義。簡三非器顯成三慧。雖未分於四教慧別。然釋我聞尤過舊解。三釋謂。彼明耳識從四緣生。一空二根三境四作意。今云不壞是根。可聞處是境。諦聽是作意。唯闕空緣。下云因緣和合義可兼之。即四緣和合方發耳識。不言耳聞稱我聞者。我是耳主故。新云耳識九緣生。備於唯識也。二師釋下今釋二。初約教釋二。初我聞各釋二。初明四我。此我我等例於大經生生等四句而立。然我是假名攬陰而有。陰法既有生生等四。我隨實法豈不然乎。如釋生生云大生生小生。此乃生滅生於生滅。攬生滅法成生滅我。故例生生成於我我。雖是空觀而非體空。是故三藏當於初句。又復應知假實生滅眾生本爾而不覺知。今稟此教稱本而觀。豈唯此教。下三皆爾。通教實法生即不生。故陰中我即無我也。故屬次句。別人知陰不生而生。是故觀於無我而我。蓋由此教元知真我。見慢盛故。初觀無我次破無我。建立於我後入真我。是故此教當第三句。圓人即達現前假實不生不生。攬常住陰而成真我。我既即中二諦皆趣。故云我無我而不二真我義。是故此教當第四句。教本被機故四我義配四根性。令後說者如上分別故注云云。二明四聞。我是聞主聞是我用。主是假人用是實法。然若解生義則聞義自顯。但生是總論緣起。聞乃別從說聽不無少異。從聞因緣而有餘聞故曰聞聞。既從緣生終歸壞滅。此聞生滅也。聞無四性當處無聞故曰聞不聞。此聞無生也。真雖不聞俗中有聞故曰不聞聞。此聞無量也。二諦即中故云不聞。中亦叵得復云不聞。四十九年不說一字。何有中邊而可聞耶。此聞無作也。注意同前。二有四下我聞共釋三。初聞者四能。三藏教中阿難一身而有四德故受四名。典藏出阿含。餘三出正法念。今演小名對於四教義與名合。阿難梵語歡喜華言。佛成道夜生舉國歡喜。因以為名。從緣立名符生滅法。傳持三藏宜用此名。通教所說體事即理。異凡俗見宜用賢名。別教五談塵沙佛法。多所主領宜典藏名。圓教始終詮法界理。既深且廣宜用海名。二歡喜下能承四佛四。初三藏。此教析法空不含中。故見佛身唯是丈六。二賢阿下通教。觀既體法顯二種空謂但不但。鈍根菩薩同二乘人唯見但空。無中實故非色心本。故佛元由誓無殘習。幻出身智終歸灰滅。色有分齊故云丈六。若利菩薩受別圓接解不但空。空是本覺中實之體。是妙色心佛位證得。所有身智稱體無邊。故名尊特尊崇奇特。亦名報身。秖一佛身由利鈍機見二種狀。故云合身。通教佛身須作此辯。應了鈍根見佛縱高十里乃至百億。以依但空亦非尊特。有分齊故。若利人見丈六八尺。既依中道亦無分齊。是故下文金龍尊王偈讚三十二相。文句解云正歎尊特。三典下別教。此教初心便聞但中。中雖不具九界依正。非無佛界妙色妙心。是故見佛唯無分齊尊特身也。此教始終不共二乘及住空菩薩修證故也。四海下圓教。此教所說世間相常。故一切法無非中道。雖與別人同見尊特。彼兼別修此皆性具。故龍女云。微妙淨法身具相三十二。欲彰全性是故從勝特名法身。故此教人觀性德苦樂而興與拔。以即理毒害為所消伏。修德三因名性德行。報應二身即名法身。蓋欲以性而泯於修。苦則即拔無拔。毒則即消無消。行乃即修無修。佛乃即證無證。阿難傳此無作四諦即說無說。是故親承法身佛也。三此下部有四機。問上明四教今那但云三乘說聽。答以三乘中聲聞緣覺須論藏通。若明菩薩須該四教。三乘總論四教別辨。聽既三乘說必四佛。既一音各解亦一身異見。前明合身其意在此。二觀下約觀心解。以上我聞各四句義。就於行者心觀辨之。攀上等者。是有漏禪六行觀也。攀上淨妙離厭下苦麤障。約於九地迭論上下。我我聞聞是三藏中生滅俗境。前約三乘知解生滅觀之入理。今就凡夫不知而修但成世禪。既是俗境知與不知法本生滅。故當生生句。今宗解之或從所化機。或約能觀觀。析體二觀俗異真同。前約俗異故將析法別對初句。今就真同故以析體共對次句。後之二觀不殊前對。又前約教我聞四句可對四人。今論修觀須就一人一念而照。故釋籤一心三觀於一念心見四四諦。尚具四趣豈闕世禪。故說必次第約人辨相故。修無前後唯成圓觀故。三一時下明和合二。初舊解二。初肇師。啟開也。運謂時運嘉善也。會合也。即是機應善合之時也。二三藏下真諦二。初敘彼立義。此解同肇以合釋一。而但就機論不高下合應之心也。若謂眾生心不高下中平之時。即是與佛合一時也。故云平時即是一時。二私下章安釋成。言私謂者。大師滅後頂師記錄。此文句時自加此釋。事非公灼故言私也。蓋慮後人不解真諦高下之義。故為釋出。高謂慢心自恃陵他不能奉行佛之道法。故云慢心不行。下謂耽戀五欲荒迷不捨何能受道。此之二心最為道障。欲令今人不耽不慢修於平時即感聖也。二師下今釋二。初約教二。初約因緣總釋。感應因緣合一之時也。不明感應與誰論一。未分三諦淺深之別。故當總釋。二亦下約諦智別釋二。初釋時。問諦智但在機感應該生佛。雙隻既不同如何論總別。答智即是機諦即是應。智諦合時名感應一。何者。佛以三諦而為其體。不以此體應於眾生。眾生無由智合於諦。如須菩提石室觀空。釋迦歎言得見我身。豈唯諦理諸善亦然。如云若持五戒釋迦如來在汝家中。故知佛以三諦諸善而為體相。眾生修善見諦理時。即是感應合一時也。今明三諦即攝四教。如常所辨。二而言下釋一。即前諦智合一之相也。先簡不合。謂前思後知此乃覺觀虛妄之心。若智發者思覺俱寂豁爾開悟。方與諦一故言一時。四教諦智一相皆然。二觀解。前約教解是佛會開悟。今約觀心是滅後造修。前分四教今在一心。文同意異。四明教主二。初舊解二。初真諦。未破無明名小菩薩。若證法身分顯三義故不被異。三乘異外故但一義。菩薩雙異外道二乘。故得二義而未平等。佛盡能異是故三義具足究竟。二釋論。世尊當十故佛第九。此就合說。若調御丈夫開為二號則佛當第十。十號具足名世間尊。此是能覺。其所覺者。即世間等三雙法也。初雙約凡聖。世則六凡法。出世則四聖法。次雙約小大。無常則凡小法。常則大乘法。後雙約思議不思議。六凡三教是數皆可思議法。唯圓非數是不可思議法。此等法門於一心中朗然頓覺。故名為佛。二今釋二。初約教。佛既翻覺。而有三身即是三種覺智所成。若一切智成於三藏丈六佛。依道種智有二佛者。此智論於界內外故。界內道種成於通教但空丈六。以鈍菩薩為空出假故。界外道種成於通別但中尊特。以二菩薩為中出假故。一切種智成於圓教及通別教諸法趣中法身佛也。雖被四機秖是三佛。此之三佛不可定一無差即差故。不可定異差即無差故。須忘一異是祕密藏故。而論一異跨節當分故。二約觀。三觀所覺皆云諸法者。一一覺於三諦也。故空覺三諦差別情忘名第一義空。故曰一相。假覺三諦皆能立法名如來藏。故曰種種相。中覺三諦遮照同時名第一義理。故曰無一異相亦一異相。前約教釋故以三智別示三身攝於四教。今既約觀須唯在圓。圓觀若成四教三身。不求自獲。塵去鑑淨像現隨形。令此分別故注云云。五住者下住處二。初雙標。佛能住人也。城山所住處也。人必有法以為能住。如世惡人必以惡法住於家舍。善人善法住舍亦然。今云佛住王城耆山。豈得不以首楞嚴定為能住法耶。故普賢觀云。釋迦牟尼名毘盧遮那。此佛住處名常寂光。牟尼是人寂光是法。此之人法自可分於能住所住。若望山城俱為能住。山望寂光為所住處。處隨法轉。其猶還丹點鐵成金。故摩竭提阿蘭若處名寂滅場。今之城山豈其不爾。故知不辨能住心法。但云色身住於土石。則大小心境之談便成無用。是以雙標能住所住其有旨乎。二真諦下雙釋二。初明能住法二。初舊解二。初真諦。此師釋住不但色質住於城山。故明八種能住之法。一住大千顯能住化廣。二住依止顯今能住。三住五分顯於能住無漏五陰。五分者。謂戒定慧解脫解脫知見。謂無學道共戒滅盡定無生慧有餘解脫照解脫智眼名為知見。謂自知是初果乃至四果也。是則前三并在於果方名法身。言壽命現在者。以入無餘則五分滅故。灰身則戒定有餘解脫滅滅智則慧及知見滅。故壽命現在五分得住。四住威儀行住坐臥皆有法則故能利物。五天住住禪定者。禪則四禪。定謂四空。是色無色二界天法故。六梵住住四等。眾生無量我心常等故。四禪加修慈悲喜捨生梵天王。故云梵住。文無喜捨略也。七聖住住三三昧謂空無相無願。此三聖人所修故云聖住。八大處住即常寂光言慮已絕。故云第一義也。此之八義皆是如來能住法也。二釋論。大品云。佛住王舍城。龍樹約四義釋能住法。謂天梵聖佛也。真諦八法不出此四。是故大師以四攝之。論中天梵與真諦師天梵二住名義全同。而言定者四等定也。此則以二攝於二也。聖住與真諦聖住名義全同。而更攝得五分壽命。此則以一攝二也。佛住與真諦大處住名異義同。以一攝一。此則論四已攝彼五也。而論復云。於四住法中住聖住佛住法憐憫眾生故。王舍城住今云跡住也。此義復攝真諦三住。以王城是依止處故。王城在大千界內故。四威儀不離王城故。問佛能住法是首楞嚴。論何須說聖梵天三。答如來自行實在楞嚴。為利他故住餘三法。心若不住梵天等法口豈能說四禪四等。是故妙樂明論四住云。從廣之狹將勝攝劣故。天攝機寬佛攝最狹中二迭論。故云從廣之狹。佛住既勝無善不攝。故聖等三是凡小善明所攝耳。二今釋二。初教。論明四住其義猶總。是故今家明四教佛住於三諦。復論兼獨住法明矣。三藏所詮析法觀拙。故成佛唯丈六身。但住真諦。通教所詮體法觀巧能證二空。故所成佛隨利鈍機一身兩見。丈六住真尊特住中。別教詮中修次第觀。故所成佛唯一尊特。以須別修緣了莊嚴。故使此佛雙住俗中。圓教詮中中具諸法。因中萬行不修而修。果上萬德成無所成。故即報應名為法身。唯住中道。前三教佛豈離法身。今就當分明四差別。是故四佛各以住法住於城山。二觀。於一心中圓修三觀住於三諦。以此住法住所居處。若念念不休即觀行佛行住坐臥。經云。此處皆應起塔。即此意也。二王下明所住處二。初城二。初因緣釋。此文雖略意亦可見。若欲備知當尋彼論。二觀行釋。上諸觀解皆是附法。以如是等不借事義表觀法故。此之城山是託事觀也。如今王舍借覆蓋義表於五陰。託自在義表善惡王。故妙樂云。以善惡王對無記舍。應知無記遍該八識。若善惡王唯第六識。以此第六通三性故。謂善性惡性無記性也。此無記性同餘四陰為所觀境。取善惡性為能觀觀。初心修觀莫不用此第六心也。以由此心能起忻厭。分別名義作善惡因故。所言善者。對惡得名非究竟善。以此王數本由見愛熏習所成。圓名字人全未能伏。縱起善念不離見愛。故十境心皆名魔障。不思議觀方曰善淨。若直以此心觀實相理。如用藕絲懸須彌也。徒增分別絕念無由。若體此心是性惡者。性惡融通無法不趣。自然攝得七八九識同為妙觀。故得名為境即是觀。能所既泯思議乃忘。圓妙之觀初心可修。故妙樂云。忽都未聞性惡之名。安能信有性德之行。須聞性惡者。以知性惡故則修惡本虛。三觀十乘無惑可破無理可顯。修德功寂是無作行。故以性德召此行也。此意若昧徒說心王為能觀觀。終非圓觀。豈前三教非善惡王為能觀耶。又須了知非獨城山以陰為境。諸事法觀皆須觀陰。故妙樂云。又諸觀境不出五陰。今此山等約陰便故。以諸文中直云境智。記文既云諸觀之境不出五陰。則知記事附法無不觀陰。言此山等約陰便者。蓋此山城表陰義便。故明言陰。諸文不便故直云境智。雖為不便不言五陰。而所觀境無不是陰。故上句云不出五陰。直云境智。即諸文云。觀一念心即空假中也。雖不云陰且一念心非陰是何。有人據此執諸觀境不觀陰者。違文背義過莫大焉。又僻執云。唯止觀中從行觀法得簡陰境。諸事法觀不得簡陰。斯是胸情自立規矩。諸文觀法既不出陰。簡有何妨。況妙樂中觀陰。須明方便正修簡境及心。簡境豈非去尺就寸。簡心豈非去其思議取不思議耶。安得固違執不簡陰。此人又執諸文託事附法觀心不可修習。唯止觀約行觀法方可修之。乃引義例諭邪師文為據。彼文云。十二部觀寄事立名。雖有三觀之名十境十乘不列。一部名下唯施一句。豈此一句能伸觀門。今人謂事法觀心便可修習。不假止觀者。豈不全同往代邪師耶。今評義例驗此人說。全昧荊谿破立意也。何者。義例諭疑本為邪師錯。謂止觀十境十乘是漸圓觀。唯頂法師十二部經觀心之文為頓頓觀。修之即得。是故荊谿如上諭之。其意但是破彼邪師。將頂法師十二部下觀心一句。具足伸於頓頓觀門也。邪師既以止觀十境十乘。自是漸圓。終不肯用入十二部事觀中修。豈得同於正解之師。講至城山等觀之時。學者欲修即敘止觀方便正修揀境等文。成其法行。若然。豈是十境十乘一向不列耶。豈是獨將一句伸觀門耶。又何嘗云事法觀心不假止觀便可修習。又不云城山等觀是頓頓法。那斥全同往代邪師耶。又法華玄義示諸文觀心令即聞即修。釋籤云。隨聞一句攝事成理。不待觀境方名修觀。先祖垂範昭然可鑑。如何固執事法觀門不可修習。此人又全不許得法之師敘於私記教人修觀。須自深諳止觀法門方可修於諸文觀心。若其然者。修觀行人則全不藉教授知識五緣之中。善知識緣全無用也。四緣寧闕善知識緣最不可捨。故大師云。自能決了可得獨行。妨難未諳不宜捨也。經云。隨順善師學得見河沙佛。又備諳止觀十乘等法是大法師。是大禪師。豈諸文中事法觀心皆須此人方得修耶。作此謬說障傳法者宣示觀門。障初心人依師進行所損彌大。學者知之。二耆下山二。初因緣釋。山峰之勢似鷲之頭。或云靈鷲。此鳥有靈知人死時故。又多仙靈隱其中故。說文云。鷲黑色多子。二觀行釋。若妙經疏先以三字對於五陰。次觀三字而為三德。達陰即理也。今此文略直以三字表示三德。雖不云陰義當體陰而為三德。須知陰是見思報法。此乃修惡即是性惡而為三德。其善惡王若非性具。何能常住祕藏之處。心數塵勞若非性惡。何由能得同入其中。二此經下明闕同聞意二。初正釋。時五處四者。一耆山說序時。二室內說壽量時。三夢中見金鼓時。四夢覺詣耆山說時。五列眾至金寶蓋山王佛國讚釋迦時。故時有五也。以說序說夢俱在耆山故處但四。二若爾下釋疑問意者。四佛說壽在信相室。阿難在靈鷲何稱我聞。然雖下答也。報恩經中眾令阿難為佛侍者。阿難從佛而求四願。一不受故衣。二不受別請。三不同諸比丘須見即見。四所未聞經重為我說。佛皆許之。又其得佛覺三昧者。佛加覺力如佛故名佛覺。能自通達者不待重說也。然阿難佛成道夜生。年二十五方為侍者。已前之經准向兩義尚稱我聞。況近在信相室中耶<p class='juan'>
金光明經文句記卷第一(上)</p>
</body></html>
