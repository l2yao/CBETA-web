<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T39 </TITLE>
</head>
<BODY>

<p class='juan'>
金光明經文句記卷第二(上)</p>
<p><span class='byline'>　　　　宋四明沙門釋知禮述</span><br><p>二復次下明五戒事理復簡偏圓。上雖通六。五戒之義該攝淺深。若不委論事理偏圓。何能精識持犯之相。此自分五。初不殺戒二。初委示二。初總示事理持犯。欲令行者用理不殺持事不殺。方名初心持具足戒。今明體法須別空中體法即空。乃屬偏觀望圓是殺。須體諸法無非中道世相皆常。是今所論理不殺戒。欲顯此意故從人天辨至圓極。故云因果種種不同。二若作下別明偏圓得失二。初偏二。初人天但事二。初人持戒功淺須加防護心。如牛馬若非轡勒則見奔逸。若無杖策則犯苗稼。喻不作意則於境成犯。報百二十年是上方壽。人道諸根但明肉眼。餘根可例。二若任下天持戒功成任運成性。心如河水自然注入淨戒海中。未論定共唯報六天。以人歲數較第六天當爾許歲。唯得肉天無慧法佛。餘根可知。若加下三乘加理二。初二乘義攝藏通。涅槃經以外道先出喻以舊醫。如來後現喻以客醫。佛所制戒名客戒也。事戒之外加修隨道及無著戒。此戒位極當教灰斷不說有報。今據大乘生方便土受變易壽。諸文不說此土壽限。但因移果易耳。今云七百阿僧祇者。必取爾許劫數之後方入實報也。若在此土破塵沙惑亦得法眼。今論二乘初生之者但得慧眼。二若下菩薩二。初正示。義當別教次第修於三諦道共等。常即假觀。是智所讚及自在戒。無常即空慧。即是隨道及無著戒。前空次假今從語便空慧居次。言等慧者。即中慧也。乃是隨定及具足戒分。得此二當於初地。生實報土名華藏海。佛眼分顯四眼乃融。是故名為分得五眼。諸根亦然。壽是慧命。已屬意根。經云。諸根復云壽命。故須並說。二比下結況。此教比佛有於二意。若當教者以因比果分滿不同。二比圓教別教始終是菩薩法。望圓始終皆是佛法。故稱不具及損減也。二若下圓二。初示相二。初明得意持二。初略示。事持即不傷殺眾生身命。此同偏小輪王之戒。但不殺所以與之永異。次文所明理觀是也。二又持下廣明理持三。初約體明持。此理不殺若其不解性具九界。但云體達諸法即理。全波是水。猶濫通別未顯圓修。故荊谿云。若不談具乃屬別教。故須體達假合之身三惑癡愛。三科實法皆性本具性無差別。故名一相。性非暗縛稱為明脫。既即性具何可毀傷。癡愛是子假實是果。全體即性。性豈生滅。如斯妙觀即障是德。不待轉除方是持於理不殺戒。二成下稱性得報。初住已上至于妙覺。皆得名為成就智慧居常寂光。此乃分滿依正二報也。無生後報但現報。故名常壽湛然無損減也。五眼具足。諸根亦然。離不具也。若論外用六根互通。略舉眼耳根自在也。現十界壽或脩或短壽自在也。三是下結示因果二。又圓下明得意犯二。初總示二犯。此事理犯若其不解性具違用及殺法門。但以慈愍能現逆相而解釋。此豈前三教菩薩之行不能作耶。故普門疏明嗔法門為成就。故常念觀音。是知須得性殺之意。慈方無緣。故云唯殺唯慈。名得意犯。二如仙下別示二相二。初引人明事殺。大經聖行品。佛說本生。曾為國王。名曰仙豫。愛念大乘。時世無佛。十二年事婆羅門為師。後遂勸彼發菩提心。而婆羅門不信謗法。王乃殺之。而王不墮獄以無殺罪故。至梵行品佛說慈心之果住一子地。迦葉難言。若菩薩住一子地。云何佛昔為王斷婆羅門命耶。佛言。我以愛念故斷非惡心也。諸婆羅門命終生阿鼻獄。即有三念。一自知從人道來。二知是地獄。三自知謗法為王所殺。念是事已即信大乘。尋時命終生甘露鼓王世界。於彼壽命十劫。我於住昔乃與是十劫壽命。云何名殺。然須明於得殺法門。令其愛念成無緣慈。方合疏文唯殺唯慈也。二又作下據經明理殺二。初正釋。前就不斷名持不殺。今明有斷故云犯殺。圓教自論斷與不斷二義同時。既明六即。六故有斷。即故不斷。亦可秖就即之一字明於二義。障體即德。無障可論。斯為斷義。障既即德。障何嘗斷。斯不斷義。故煩惱即菩提。生死即涅槃。斷與不斷妙在其中。諸大乘經說圓頓觀有此兩門。今就有斷名為理殺。故云析蕩累著。是業及諸煩惱以為所斷。樹神諭於修觀之人。劫火諭於能斷之智。故大論三十云。譬如空澤大樹眾鳥集宿。一鴿後至住一枝上。其枝即折。澤神問其故。樹神答曰。此鳥從我怨家樹來。食彼尼俱類子。或當放糞子墮地者。惡樹復生為害必大。是故寧捨一枝所全者大。菩薩亦爾。於魔外惑業無如是畏。而畏二乘。二乘於菩薩邊亦如彼鳥。壞彼大乘心永滅佛乘心。今文但以怨鳥通累著等也。劫火等者。亦大論文。論第二云。二乘雖破三毒氣分不盡。如草木薪火燒煙出炭灰不盡火力薄故。佛三毒永盡無餘。譬如劫火燒須彌山一切地都盡無煙無灰。今謂佛智即圓智也。斷陰入界生死即涅槃也。約即論斷名得意犯。理觀斷破名不持戒。此為誠證。下諸理犯其義皆成。一切塵勞是如來種。此是性種亦敵對種。惑非性染安名佛種。以知即性修染本虛。本虛名滅。即理殺也。二成下得報。事理二犯既順性德殺害法門。故殺法成就乃得法身。垂應九界示命長短現根缺具。此自在用真因分得極果究竟。二前下結勝。先且斥劣。人天近事藏通淺理別教次第是故隘塞。此等皆非修性不二通達之途。唯圓實戒一攝一切宏廣無邊。即事而中深遠莫測。凡小之徑必會逆順之異。能同十戒之中名畢竟戒。二不下結責。先結該收後責局小。二復次下明不盜戒二。初總明事理持。犯事盜可見。就理論盜。據阿含經。演小成大。人天取有。藏通取空。別取但中。皆他物也。非盜是何。淨名云。無取是菩提捨攀緣故。二若下別明偏圓得失二。初偏三。初人天二。初斥事持成犯。人天妄樂為可意也。欲成理持乃斥事戒。故就所求果報而責有漏之樂。猶如糞中有菴羅果有智童子不應求食。樂雜見思如世美食。雜以毒藥食則害命。有觀智人所不應求。設得華報心不甘嗜而生歡樂。云何凡夫為欲持戒。二貧下約經文明報。四姓者。毘舍首陀婆羅門剎利。人中雖謂二賤二貴。既乏聖財。四姓三界俱屬貧窮。洄轉水也。澓深水也。漏心持戒求可意果正為有流洄澓所困三有流轉。故曰有流。非四流中一有漏因果具足三障能障見佛天中天也。亦是障於第一義天。以障隔故義言捨離。此乃事持成於理犯。據經招報貧窮困苦諸天捨離也。二又二下二乘二。初斥理持成犯二。初約有求斥。智舉四諦。境唯在苦。於身等四觀苦等四。流厭生死苦忻涅槃樂。在小名持。於大名盜。為於涅槃生忻求心。介爾者微弱也。微有心生即墮四性。既有性過乃屬生死。無所得中而生得想成不與取。豈非盜耶。二即非下引諸經斥。煩惱為薪智慧為火成涅槃食。不非時證。此斥二乘匆匆取證是非時證。不待法華說於所因。於小涅槃思惟取證。大根不發如焦敗種。以見苦果故斷除集因。以修道品故造趣滅盡。則非大乘即惑成智無斷無修。即生成滅無苦無盡。故云非求法也。中論云。諸佛說空法。為度著有者。若有著空者。諸佛所不度。身長三百下引金翅鳥雛以為喻也。二乘但念空無相無願三種三昧。如身長三百。無中假二智如無兩翅。墮三無為坑如鳥墮地。若死等苦成羅漢果也。若死苦成辟支果也。苦等於死名死等苦而實未死也。或云。二乘方便是死等苦聖位是死苦。又學人是死等苦無學是死苦。三無為者。一擇滅。二非擇滅。三虛空。通舉言三。二乘所證。蓋擇滅也。然此諭本出大品而大論釋之。謂金翅身長三百由旬。能從一須彌至一須彌。是鳥初出兩翅未成。意欲飛去墮閻浮提。受若死若死等苦。中道生悔我欲還天不能自舉。本諭菩薩墮二乘地。今借諭二乘耳。二法下引經明盜報。不得大乘法食為飢餓。無大力用為羸。無太功德為瘦有無善上起見思如瘡癬。不見三身一體之佛。不聞圓頓之法。不入三賢十聖眾數。三若下菩薩二。初斥次第成犯。行學道三對戒定慧。言次第者。此三皆隨空假中轉。三諦縱故從淺至深。是故逐一而論取捨。生死為來。空中為去。本淪生死已名為來。去已載來建立生死。故成兩來。破有出界已名為去。捨邊趣中名為更去。故成兩去。如此來去豈非屈辱。諦觀不殊離二取相。今既別修以觀緣諦。名不與取。二取已下據經明盜報。取捨既數即此名為貧窮困苦盜業之報。以別圓教詮變易報不就改生。念動是業。遷變是苦。故起信論云。動即有苦果不離因。不能初心頓絕思議。故使義天雖近而遠即捨離也。二圓二。初示相二。初明得意持二。初讚理持相。唯有圓觀乃能究竟離不與取。絕取之觀謂五不受。即不受四邊及不受不受。此五不受若其不以妙理甄之。恐濫偏教。是故先云圓人觀諸法實相。諸法不出佛及眾生依報正報。此乃逆順二修之法。全修即性一一無非中道實相。中實之相非待對相。圓人觀此故無四受。不獨境絕四句之待。亦絕境觀能所之待。故不受之觀亦不受也。既於初心即依中實修五不受。則唯屬圓也。五不受故名為不取。是大菩提。能障一切有緣之願。法法皆中。高外無下下外無高。何法可取何法可捨。二如是下約經明報。即以理富顯不貧窮。富故不取寧有困苦。以不取故思議即絕。第一義天不相違背。乃應經文諸天不離。二圓人下明得意犯。盜法門者。所謂性惡。佛所師故名之為法。智由茲入故名為門。圓人得門逆順自在。能作理盜亦作事盜。今文略事。例殺例淫合有其相。若理盜義文出鴦掘。彼經偈云。不與者菩提。無有授與者。不與而自取。故我不與取。此意乃明究竟不取。是究竟取此取得名如海吞流。四重擔者。鴦掘經云。譬如大地荷負重擔。一者大水。二者大山。三者草木。四者眾生。菩薩亦爾。正法住世餘八十年。為一切眾生說如來藏是名初擔。重於大山。惡人毀罵聞悉能忍。是第二擔。重於大水。無緣得為國王大臣說如來藏。唯為下劣堪忍演說。是第三擔。重於眾生窮守邊地惡處豐樂之處不得止住。是第四擔。重於草木。彼經四擔諭於四事。觀今文意似喻四弘。二前下結勝。淺而且塞者且兼也。三不淫戒二。初示事理持犯。示事理者。意在兼持。以事扶理以理導事。既居末代功在事持。乃是涅槃扶律之意。理持論於染不染者。心觀他境名為染法。既境為觀方名不染。言種種者。事隨理觀小大偏圓具如下辨。二若關下明偏圓得失二。初偏三。初人天二。初人持心未淳如猴著鎖。擎一油缽者。大經譬如大眾滿二十五里。王敕一臣擎一油缽經由中過勿令傾覆。若棄一滴當斷汝命。復遣一人拔刀隨之。臣受王敕盡心持行。雖見五欲心不貪著。彼經以二十五諭二十五有。拔刀諭無常。今文諭凡夫持戒。拔刀可諭三塗罪也。割捨現麤求未來細。如以賤易貴也。二若為下天二。初六欲。文舉帝釋意遍六天。二若斷下八地。以數息法攝五欲心。意生四禪受枝林樂。極至有頂如冰魚等。豈知長壽八難中一。攝在味禪非不染欲。二若憎下二乘二。初於小名持。知苦斷集如怨如蛇。修道證滅如親如寶。但自調故直去。無悲濟故不迴。四方四維謂八方風。諭於人天四違四順。謂利衰毀譽稱譏苦樂也。須彌諭二乘心也。二若聞下於大名犯。隨嵐此云迅猛。壞劫中此風起時能破須彌。以界外二土五塵能動二乘也。大論中迦葉聞甄迦羅琴不能自安。即云。八方風不能動須彌。隨嵐風至破如腐草。三界五欲我已斷竟。不能動心。此是菩薩淨妙五欲。吾於此事不能自安。三菩薩。此別菩薩望圓成犯。緣但中道而生順愛。若入十行退不取小不進求圓。如墮山頂故名頂墮。旃陀羅者。此云嚴幟。乃是西土屠殺之輩。以惡業自嚴。行時搖鉿持竹以為標幟。故以為名。今斥但中解者。於圓菩薩。猶如人中屠膾惡類也。既無即中二觀方便。乃被教道中慧所縛。既與無明怨讎其住。何能勝之。別修之慧無無作利。望畢竟淨是染欲法。凡斥別教多是住行及十信人。以迴向位能圓修故。二圓二。初示相二。初明得意持二。初約義示三。初示能淨諦觀。一心者。見思心也。觀此染心即是淨性。性非淺狹極三諦源。全諦發觀即空假中。即空故不染於染。即假故不染於淨。即雙遮故不染二邊。即雙照故不染中道。三諦三觀秖一剎那。能所不殊中邊俱淨。二即空故下示所淨愛見上之諦觀俱為能淨。今明見愛方是所淨。須知所淨該於通別。佛菩提等是順道愛。深觀即中其愛自泯。三三下示三諦名淨。淨是空義。畢竟空者。須空三諦。以驗能空不少三觀。能空亦空故是淨亦淨。於通不塞也。二經下引經證二。初引經文。二圓下會經意經就位論持唯在果。今約圓觀初心即能頓持佛戒。以觀實相因果無殊。若不爾者。云何能以如來莊嚴而自莊嚴。二圓下明得意犯二。初引諸經事。既得本性染愛法門。故能行於事染之行。亦能示於理染之觀。染觀可例取菩提義。故今略之。但依華嚴出事染相。行不污戒者。菩薩名也。先以欲鉤牽者。愛欲如鉤能牽於人。然後令彼達欲法界。名入佛道。二斯乃下明用犯意。指上三人久住性染無染法門能現修染。故得名為非欲之欲。而令眾生即欲悟性。故得名為以欲止欲。諭以屑者。字應作榍。又作楔同。說文云。楔櫼也。櫼子林切。出前櫼者。必假後櫼。故云以楔出楔也。將聲止聲者。大論第七云。譬如執事比丘舉手唱言眾皆寂靜。是為以聲遮聲非求聲也。二前下結勝。四復次下明不妄語戒二。初示事理。問事中妄語重者。乃是未得聖法言知言見。今法門解於未證得謂已證得。與事何別。答蓋第四戒自知未得上人之法。誑他言得。故此妄語除增上慢。若理妄語內心實謂已得已證。此心增上而慢於他。是增上慢。故法華云。比丘比丘尼自謂究竟。便不志求無上菩提。當知此是增上慢人。今未解圓理於人天三教各自謂實。名為妄語亦是上慢。二諸下明偏圓二。初偏三。初人天二。初人二。初妄語相二。初愛。下苦者。輕苦也。三塗苦重人間苦輕。凡夫不覺計之為樂。以苦為樂故曰橫生樂想也。猶如世人罪合當死。而以千罰放命。罰實是苦。以得全命罰罰之下皆生樂想。又如病者恐死加之針灸。針灸實苦。言除病故皆生樂想。八苦交煎妄謂為樂。事亦如是。二豎下見。廣如大經。凡夫外道慢心自高。諭之豎幢。口宣慢言。諭之打鼓。於五陰上各起四見。文中略示色陰。餘之四陰可以例作。次句應云離色是我。今云我即是色者。文之誤也。色中。有我即色大我小也。我中有色即我大色小也。起六十二者。五陰各起四見共成二十。歷三世成六十。而其所計不出斷常二見。故有六十二也。所說無實其猶諧謔。故云戲論。由斯戲論不見真空故破慧眼。二備口下。結示口過。見是妄情須生轉計即兩舌也。宣邪惡理即惡口也。巧飾邪言即綺語也。諸見本邪。以邪為正而誑於人。故標妄語。其實備四。二三十下天。大經嬰兒行品云。如彼嬰兒啼哭之時。父母即以楊樹黃葉而語之言。莫啼莫啼。我與汝金。嬰兒見已生真金想。便止不啼。然此楊葉實非金也。木牛木馬木男木女。嬰兒見已亦復生於男女等想。即止不啼。如來亦爾。眾生造惡為說三十三天常樂我淨端正自恣。於妙宮殿受五欲樂。眾生聞已心生貪樂。止不作惡勤作善業。三十三天實是生死無常樂我淨。為度眾生方便說有。章安釋云。此合天上四德。楊葉諭妄。淨色鮮明故。楊樹諭妄。常體柔軟故。木牛木馬諭妄。樂可戲故。木男木女諭妄。我似人故。非想細煩惱者。彼有十種細心數法。一受。謂識受。二想謂識想三行。謂法行。四觸。謂意觸。五思。謂法思。六欲。謂欲入出定。七解脫。謂行法解。八念。謂念於三昧。九定。謂心如法住。十慧。謂慧根慧力。二二乘二。初出行相。競執瓦礫者。用大經春池失珠諭也。春池譬眾生塵欲耽湎之境。失珠譬圓解潛昏。信小乘教如入水。修觀如求珠。但見偏真謂為究竟。如得瓦礫便謂真珠。生滅度安隱之想。猶如歡喜持出也。生實未盡者。猶受變易故。所作未辦者。佛道未修故。離毒說脫乃一小脫。即毒明脫名一切脫大涅槃也。佛為上慢執著三毒便為解脫。是故說離。聲聞住此謂究竟脫。其實未得一切解脫。此以淨名對法華文出妄語相也。二未得下結成妄語。三佛下菩薩二。初示其行相。佛說四門意詮一實。別人根鈍各執一門彼此隔礙。二夫下結為妄語。諸法實相離言說相離心緣相。以法法體遍多少性融。豈可定以空有等言一二等數。此教言思既乖實理非妄是何。二圓二。初示相二。初明得意持二。初總標心口。圓人根利聞空有等皆知性具。性具四門豈有隔礙。一門具三。三門皆爾。稱性而觀。稱性而說。既皆稱性。性絕言思。故觀即無觀說即無說。是故觀說皆云如實。二如下別釋心口二。初明心離諸相而觀。所非內外。或約自他或約根塵。或約心法或約法性對於無明。此等內外雙亦雙非皆成四相。妙觀得脫皆離此四。亦不以無四相觀而得解脫。性空非四相空非無。此之二空名濫通教。須就圓理揀彼遍空。圓理者何。謂諸四相不出本覺。全本為始即境是觀。豈更偏著四種之性及無四之相。非此二空下名解脫。二如實下口稱四實而說二。初約法示。實等四句亦乃不出本覺之性。以此覺性真空畢竟故名為實。具足緣起故名不實。二不相礙故成雙亦。二無二相故即雙非。覺性無偏四皆全分。實攝三句乃一實一切實。不實攝三。餘二亦爾。是故四句皆云一切。其圓解者雖談一句一外無餘。何有一言不稱本覺真實之性。是故四句皆得名為如實說也。二經下引經證初心圓說與果無殊。故引法華本佛。作證。佛施權跡及開實本。皆稱真如。有何一句而非實耶。似位妙音彷彿同佛口密之相。開小成大能以佛聲如實而說。令諸眾生聞皆入實。二圓下明得意犯二。初約果人示。雖就果示意顯始行故云圓人。妄語法門者。乃是性德權巧妙門也。稱妄語者。無而說有也。謂十界冥合本是一乘。無有三乘差別之相。佛為機故分別說三。令諸眾生各為究竟。自求趣證速出生死。如無三車說有三車。令諸樂著嬉戲之子爭出火宅。天無常樂說有常樂。如以黃葉止彼啼兒。此皆巧用妄語法門而為利益也。二經下引經證。諸法無行經中。文殊說不動相法門已。空中萬天子讚言。世尊。文殊名為無礙尸利不二尸利等。文殊語天子言。止止。天子。汝等勿取相分別。我不見諸法是上中下。我是貪欲尸利等。具如今疏。天子唯以性善法門而讚文殊。且別教但中豈非性善。須斷九界然後證得。斯乃於法見上中下。文殊欲顯圓頓之理。具足善惡無非法界。特以三毒而自立稱。然三毒等雖俱性具不異而異。是即實之權。皆是祕妙方便之法。故一一句望實言非成妄語義。雖是妄語而皆是性本具法門。今宗講者纔聞權假便謂非性。吾知其人未生圓解。二將下明犯意。同於前文以楔出楔也。二前下結勝。五復次下明不飲酒戒二。初示事理。二夫下明偏圓二。初偏三。初人天二。初人中事酒二。初據教明過。三十六失出沙彌戒經。大論唯三十五失。結為頌曰<p class='lg'>　財虛招病諍(三)　　裸露醜名彰(二)<br>　無智得者失(二)　　說匿廢事業(二)<br>　醒愁身少力(二)　　色壞慢父母(二)<br>　沙門婆羅門(二)　　及伯叔尊長(二)<br>　不敬佛法僧(三)　　黨惡遠賢善(二)<br>　破戒無慚愧(二)　　不守情縱色(二)<br>　人憎親屬棄(二)　　行惡捨善法(二)<br>　智人所不信(一)　　遠涅槃狂癡(二)<br>　命終墮惡道(一)　　若得人常騃(一)<br>　酒失三十五　　大論之所明　</p><p>五百世無手者。梵網經云。若佛子若自身手過酒器與人飲酒者。五百世無手。何況自飲。伏匿皆隱也。自說私隱故云發出也。二過下斥人好尚。引滿者。晉左思蜀都賦云。合樽促席。引滿相罰。樂飲今夕。一醉累月。注云。酒將闌故合併其樽促近其席。引持也。持滿以相罰。酒厚樂極故醉累月。三國志。魏尚書郎徐邈私飲至沈醉。時科禁酒。校尉趙達問以曹事。邈曰。中聖人。達白之太祖。太祖甚怒度遼將軍鮮于輔進曰。醉客謂酒。清者為聖人。濁者為賢人。邈性修慎偶醉言耳。竟免刑。晉畢卓為吏部郎。比舍釀酒熟卓醉後夜而甕下盜飲之。掌酒者縛之。明旦乃畢吏部也。自署為酒徒者。以酒徒自號也。如唐元結自號酒徒。皮日休自號醉士之類也。三國志。吳太中大夫鄭泉字文淵。陳郡人。博學有奇志。性嗜酒。臨卒謂同類曰。必葬我於陶家側。庶百年後化成土。卒見取為酒壺。竹帛載之者。謂史志皆書其事也。古皆記言事於竹簡繒帛。以未有紙也。後代稱其故實。故謂史籍為竹帛也。古今歌之者。古今之人不斥其失。往往為歌詩以稱美之也。不應作而作者。引滿中聖。酒徒酒壺之事。皆耽湎荒恣其失大矣。尚書酒誥誡之甚明。而四賢反為之。是君子所不應作之事而作之也。不應歌而歌者。古今之賢當貶其失。而反作歌詩以美之也。若作若歌非酒之過失而是何耶。二釋下三界惑酒二。初別示二。初引論明見醉。釋論第八文也。王即南天竺王也。侜張。爾雅云。侜張狂也。侜字張由切。二又下約諭明愛醉。二三下總結。二二乘二。初斷通從別以明能醉。九十八使者。見惑有八十八。思惑有十也。四住者。三界見合為見住地。三界思分為三住地。無明未吐者。以酒諭惑也。半瘧人者。四住已除無明尚在。半安半病其猶瘧疾。此亦大經中諭。二兼凡斥小以明所迷。引醉歸之者。謂佛引醉諭歸還二乘也。按哀歎品中。諸比丘說醉諭以諭凡夫流轉無常見常如醉。小乘修無常想故如醒。佛即引醉諭於二乘。謂於真常而見無常是醉義也。故云。引醉歸之文。人合作文。世間下文辭從省。四倒四德各舉其二。影互相顯三菩薩二。初約教道觀中皆名不了三。初法。別教至極但破無明一十二品。故於佛性見不了了。又從初心不知五住即是法界不名佛法。是菩薩行。故於佛性見不了了。二如下諭。凡舉五事悉諭見性不得了了。舶者大船也。諭出大經。然彼十諭並諭於圓。以分揀極故云見不了了。今諭別者有二意。一者別教極果秪齊圓教第二行。故見不了了。二者二教理同得意其德失意但中。今就失意故以諭別。如來藏經十諭亦爾。止觀在別十六觀疏而顯於圓。三如下合。二故下明自圓解外皆名邪見。未得圓中正見故也。二圓二。初示相二。初明示行相二。初得意持二。初稱性觀故得名醒悟此段文意乃將果德頓為始行。苟不了知第六識心是性惡者。何能初心修如來行即觀祕藏。肉眼即佛永不改觀。而見牟尼與妙德等。荊谿的示須聞性惡方修性行。不可欺也。二是下以圓伏故名除酒法。五住正習同居一念。即惑為觀觀外無境。如翻大地草木寧存。亦如日光不與暗共。有何酒法而不除耶。此人事戒輕重等持。與上理戒念念兼行。方名究竟。二圓下得意犯二。初明具大智故能理醉。何名大智。謂了性具九界因果。是故名為飲酒法門。真空實相如起信論。一真如性有二種德。一如實空與過河沙煩惱不相應故。二如實不空體具河沙功德無有所少故。護一切失故空如瓶。德用無礙故不空如酒。然河沙性德即十法界圓融法門。九界即佛成前持相。佛界即九成今犯相。故犯相云。變化五道宣揚哮吼。其猶酗酒之用也。二波下明具大悲故能事醉。波斯匿此云和悅。若飲酒後應死判生故曰多恩。末利即匿王正后也。王嘗嗔怒欲殺廚人。諸臣共議國中唯有此人。殺已無人知廚稱王意者。時末利后即辦好酒美肉。沐浴名香莊嚴身體。將諸妓女來至王所。王見后已嗔心乃息。后即遣人詐傳王敕勿殺廚人。匿王後以此事問佛。后持五戒月行六齋。一日之中犯酒妄二戒。八戒之中則犯其五。謂過中食服香花作倡妓高廣床飲酒妄語也。破戒之罪輕耶重耶。佛言如是犯者得大功德。何以故。為利益故。出未曾有經下卷。入于酒肆。即淨名居士。此上三人皆是高位。皆住性惡權巧法門。故於持犯得大自在。不可秪將慈念而解。若無性染慈豈無緣。二夫下結得斥失。若得性具善惡之門則逆順俱當。失茲要柄則持犯俱非。如把刃自害。得失之要不可不窮。二前下結勝。若善惡分岐豈醉醒不二。諸佛究盡寧有所偏。二上觀下觀心釋。圓論理戒豈不觀心。但為前文是約教釋正為開解。今撮五戒人一念心成於圓觀。正為立行即聞而修。修發之門說者應授。若不爾者。數寶何為。分二。初附上諦智問。上觀四諦各發覺智。乃言四佛。今明五戒亦可觀之成五佛不。問意如此。二觀五下據今戒體答。若觀五戒是實相者。所發覺智豈非五佛。然五實相是所觀境。五境發智名為五佛。實相無相尚叵言一。豈定五耶。由附五戒各見實。理故似分五。實理者何。所謂本覺。此之覺體是無緣慈故名不殺。無取故不盜。無染故不婬。真實故不妄。明了故不飲。今圓行人以妙三觀順性修慈。乃至三觀順性修智。說之如此修乃同時。故得名為觀五實相。觀之不已。本覺全體發成始覺。名為五佛。名字觀五觀行已去皆得稱發。二次下釋煩惱障。三初節示經文。二上下對上下辨二。初對上下定體二。初對上報論義便。報多約色。惑唯在心。故云義便。二報下與下業論體別二。初問起。以十惡中貪嗔癡業名同煩惱。如何分別。二數下釋通二。初引數人釋。二俱數起但以輕重分於惑業。二今師釋二。初約心剋示。貪等決定發動身口招報名業。以異煩惱非決定故。二若下因示生疑二。初疑。若決定心發動身口名為業者。下惡星等自是外境。何名業障。二此下釋。星等乃是業之前相。表於責報故屬業障。今示作業體。下明宿業相。若論作起時豈非心色。二若下對上下論轉。二障在因是故易轉。報障已受是故難傳。難者若轉易者必去。三通下約文示相二。初通別。通論可見。若別論者。見惑執我愛但著事。此之二惑皆具三毒。執我三毒若其不遂則多愁憂。著事三毒既不執我。但恐不遂必無愁憂。二今下指廣。章安記錄不能廣陳見思之相。令後說者委而示之。故註云云。三三破下釋業障。二初節經。二釋義三。初定文是業。已作之業將感惡報。故有異相表發其事。驗知此句明於業障。二惡下略釋經文。別有客星者。以五星二十八宿常現則非惡星。亦是下約常星。失其行度躔次。亦名惡星。一方有七者。角亢氐房心尾箕東方蒼龍七宿。南斗牽牛須女虛危營室壁北方玄武七星。奎婁胃昴畢嘴參西方白虎七宿。東井鬼柳七星。張翼軫南方朱鳥七宿。凡四方之宿皆逆數。宿音秀。失其分野者。周官云。天星皆有州國分野。角亢氏兗州。房心豫州。尾箕幽州。斗牽牛婺女楊州。虛危青州。營室。東壁并州。奎婁胃徐州。昴畢冀州。嘴觿參益州。東井與鬼。雍州柳七星張。三河翼軫荊州。榮惑火星也漢書音義云。妖星曰孛星彗星長星。亦曰攙搶。釋名云。星光稍稍似彗。言其孛孛然似掃彗也。又類散麻。故云麻彗。左傳。凡人火白火。天水曰災。今但取風雨雪霜乖候者。皆名災。法邪謂外道經書。蠱道者。事釋乃是仙鬼毒害於人。蠱工戶切。聲類作弋者切。蠱物害人也。說文蠱腹中蠱也。楞嚴云。貪恨為罪。是人罪畢遇蟲戒形名蠱毒鬼。理解乃是自心三毒名之為蠱。此蠱能害百千萬身。法身慧命永為所害。比夫毒鬼為害至微矣。醜惡形聲見聞為怪。不適意者適悅也。三夫下勸令正信二。初明相見表五罪二。初約現文表示。親離即親厚鬥訟。幽厄即王法所加。幽謂幽境。二其下例餘相亦然。二行下誡行者問邪師。禮記曰。龜謂之卜。蓍謂之筮。卜筮者所以決嫌疑定猶豫也。今云折篾。篾謂竹篾。謂揲蓍取卦折竹篾為文也。管公明者槐人也。名輅字公明。善卜筮。所向皆驗。應知惡報由罪結罪由心。苟正于心罪報自蕩。不修內德卜筮何為。吳氏春秋云。宋景公時熒惑在心。公召子韋問焉。子韋曰。禍當君。雖然可移於宰相。公曰。宰相所以與理國家。可移於民。公曰。民死寡人將誰言君。可移於歲。公曰。歲飢民餓死。為民后而殺其民。誰以我為君乎。子韋曰。君有至德之言三。天必祐君。熒惑必三徙舍。舍行七里。一里當一年。君延年二十一矣。熒惑果徙三舍。況能內觀法性達罪本空。均生佛於自心。起慈悲於法界。惡星之變何慮乎不滅耶。故於次文明其方法。二從下舉方法。若依初開章為四。此當第三能破方法。今依重科<p class='juan'>
金光明經文句記卷第二(上)</p>
</body></html>
