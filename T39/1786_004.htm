<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T39 </TITLE>
</head>
<BODY>

<p class='juan'>
金光明經文句記卷第二(下)</p>
<p><span class='byline'>　　　　宋四明沙門釋知禮述</span><br><p>從諸根不具下敘空品文為二。初三行半明所破之惡。即三障文也。次二行半明能破之方。即今文也。而釋一行半訖。復依初開章以後一行為四結成。然取義成分章從便分三。初節經立意。以順重科云能空也。二前下據意釋經三。初立意。禳謝也。又除殃祭也。二洗下釋經二。初釋前三句。欲知智在說。故以聽經而為般若。又聽經發智慧故。心有染故用不自在。今既清淨能成解脫。二前令下釋後三句。至心之境即甚深行處。不念此處安名至心。三夫下勸信二。初約身陳類。今之三業表法之身。本是血肉不淨之物。次舉二喻。栴檀香木。伊蘭臭樹。大經明。闍王造逆。後既見佛罪除。乃自敘云。我見世間從伊蘭子生伊蘭樹。不見伊蘭生栴檀樹。我今始見從伊蘭子生栴檀樹。伊蘭子者我身是也。栴檀樹者即是我心無根信也。二今下約行可期。三業雖近三德雖遠。修得規矩即近成遠。規圓矩方。孟子曰。大匠訓人必以規矩。三洗下行成破障。若於浴等無三德觀。如何能禳三障惡罪。四從是下結成。三初節示經文。二能下正釋經義。三寂下深明經意四。初據今文示法。寂滅華音。涅槃梵語。涅槃之名召三德體。故知寂滅是三德成。二前下約行成德顯。三業既修金光明行。成則契於三德之理。修在名字觀行相似。至分真位皆得。名為轉障成德。不爾。豈曰行方等經。三報下明轉障成德。四前寄下明經巧難知。五敘流通明教相。疏略指上。三明疑念序二。初釋壽量品題。二初正釋二。初約三佛難思以釋二。初佛本無三。不唯法佛無身壽量。報應亦乃不可說三。以一切法離於名字言說相故。二隨順下隨世俱立。眾生若有得益因緣。即須隨世立諸名相。非唯應佛立身壽量。法報亦乃可論此三。須知無三不減一法。雖立三三不增一法。良以有無皆法界故。故真無俗有真有俗無皆是悉檀。令於三身得四益也。此文分二。初列三身各三。二釋三佛三義二。初約義分別二。據理融即。分別且從修二性一令義易明。法是本覺。報是始覺。始本一合方有應用。一往似縱。說者應以次融即文非縱非橫。妙會此義。令其聞者識圓三身。文分三。初法身下法佛二。初別釋三。初身。始覺報智依本覺成。故以法性而為師軌。究論始本唯是一覺。故云還以法性為身。是故馬鳴歸命三寶。即以佛身及體相等而為法寶。此身等者。非分段變易色質心智三科所攝。乃是常住五陰等法聚以為身。此法無相不可說示。為眾生故彊名法身。二法性下明壽。色心。和合乃有報得連持壽命。身既非陰豈有命根。為物彊指不遷為壽。三此壽下明量。量依身壽故同彊指。二此即下總釋。身壽量上言非無不者。若據次文義當雙非。以其法體離於二邊及超報應。彊於此理立身壽量三種名字。令物忘情也。二報身下明報佛二。初稱法有報二。初引經。此從順修稱理事說。修行所感釋報義也。法華文證智德之報。以彼經云。慧光照無量。故涅槃文證斷德之報。以云大般涅槃故。二如如下釋義。修行所感二種之報。乃是始覺與本覺合。即以始本而為境智。此二不異故名曰如。各二如者。智如如境境如如智故也。復以菩提名如如智為能應冥。法性名於如如之境為所應冥。以函蓋合先喻應義。函蓋雖合猶存際畔。復以水乳喻其相冥。此乃泯然而成一相。始覺本覺義二體一正同於此。二法身下明就報立三。即身壽量也。三中一一言法身者。報智所冥離法無報故初身。言非身者。非應佛有分齊身。非不身者。非報佛無分齊身。又非身則非有。非不身則非空。中道法身乃本覺體。始覺冥此能冥亦忘。為成觀故彊名報智。二壽。三量。稱本雙非為物彊指。義皆同身三應身下明應佛三。初明應物有三。初身。二壽。三量。皆如谷響大小隨聲。是故此三悉云應同。二智與下明依二有應三。初法。不覺忘處始本一如。故云智與體冥。覺體自在。故云能起大用。二如水下喻真金上色。須水銀和方能塗(去聲)物。闕此一緣金無塗用。三功德下合報智功德以合水銀。法身合金。處處應現合塗色像。三能為下明應遍三土二。初雙明報應。二有量下單示應身。初義者上所說報但論冥法。即自受用也。金明垂應以他受用常住之應。對於生身無常之應。示二跡用。是故雙明身非身等。身即生身。有分齊相。故名為身。非身是報。無分齊相。故曰非身。小般若云。佛說非身是名大身。大身者。乃他受用身也。無分齊身其壽則常故無量也。有分齊身壽則無常故有量也。此二應用乃依真中二理而住。機依事業二識而見。住理廣如序品疏文辨之。二識委在起信論明。論意要在事識見則取色分齊。故名應佛。業識見則離分齊相。故是報身。行者應知常身無量通應三土。無常有量但應同居。所以者何。蓋實報機分證論見他受用身。方便土人唯稟別圓。所見佛相雖小優降。然匪生身悉是報佛。若同居土具四教機。稟別圓者能睹報佛。故法華明常在靈山。華嚴說法盡未來際。及諸大乘即於應相見是法性尊特之身。故知常身遍應三土。若無常身唯應同居。逗藏通機及凡夫眾也。次義分二。初明有量二義。上之所說自受用外垂三土身。皆名為應。其他受用雖就對機名之為應。而是實因之所感剋復名為報。非是差別逗機之用。若論逐物隨緣參差長短身壽量者。須就同居無常用說。故今別示應身之相。但於有量開出兩量。而此兩量依於事識但空見故。唯屬無常。若依業識不空見者。即此無常全體是常。則常無常二用相即二鳥雙遊也。若上二土機息應轉。亦是無常。以非八相故且言常。七百等者。首楞嚴三昧經云。堅首菩薩問佛壽幾何。佛令往東方過三萬二千佛土。於莊嚴國問照明莊嚴自在王佛。彼佛答云。如釋迦壽我亦如是。汝欲知者。我壽七百阿僧祇劫。堅首迴此白佛。阿難云。彼佛乃是釋迦異名。雖機勝見長。而七百猶可數。故亦是有量之量。若阿彌陀人天莫數。故是有量之無量也。二應佛下結應佛皆然。佛佛既皆三身圓證。應身彼物物壽長短。豈不隨順各示兩量。故彌陀現長亦能現短。釋迦現短亦能現長。故大論第三十六云。當知釋迦文佛更有清淨國土。如阿彌陀佛國。阿彌陀佛亦有不嚴淨國。如釋迦文佛國。又三十八云。此間閻浮惡故釋迦壽應短。餘處好故佛壽應長。故涅槃二十二云。西方去此三十二河沙有無勝國。所有莊嚴如安樂世界。我於彼土出現於世。斯皆隨逐物機也。二然此下據理融即二。初約理融。上之三身三皆在性則並。二從修有則別。不分修性即一。三不互融則異。別異故縱。並一故橫。是則乖於所詮法體若能妙達秪一法性。而能成就一性二修。名即一而三也。修性而成而其三身一性本具。名即三而一也。此乃得云全性成修全修在性。性無所移修常宛爾。方合能詮玄妙之文矣。二故下下引文證。經文具云若入是經即入法性。如深法性即於是典金光明中。而得見我釋迦牟尼。此乃以理而為經也。金等三字即法報應三身異名。與一法性即一而三即三而一。若知此理即是三身。三不縱橫名為得見釋迦牟尼。故大經中明於三德不縱不橫。名大涅槃。我今安住如是三法。為眾生故言入涅槃。故知不達三身三一融妙。不名見佛。今解三佛既此融即。方會此典玄妙文也。二但信下明二字標題之巧二。初委明其意二。初從應佛融三釋二。初明因偏疑見圓體。偏疑八十是應有量。四佛舉喻明應無量。無量既破有量之疑。即達法報非量非無量。此因偏疑見於圓體。二若從下明從圓體不偏題二。初指偏題相。二而今下示圓論意。以不偏題故三壽量二字能詮。二取意下就報佛融三釋三。初明報佛體圓。上約品題壽量二字不偏有無。則收二應能顯法報。就文便也。若義便者。今經既以果德為宗。合以報身釋於品目。以報身上冥下應。則三身義任運成就。是故二字正在報身。二量疑下明因疑達圓。報身義顯。良由四佛以長壽應釋短壽疑。故使信相達於報智圓具三身。三經家下明從圓題品。題稱壽量正在報身。此從信相圓解所見。蔽猶當也。舉報身一當三身諸也。二從此下結示立題。二又一下明重解三。初示異解時。大師非止一迴講說。故於一時別立名義。章安既聞是故兼錄。二亦作下明異解相二。初標列章門。玄義者。文選云。睿哲玄覽。注云。玄通也。謂離文通示其義故曰玄義。引證者。義雖妙悟而與經曾。故引文證令人生信。還源者。品題是派經目為源。所約三身明於壽量。不離法性金光明源。攝還此源令義究竟。二玄義下依章解釋三。初玄義二。初直示三身壽量三。初應身三。初壽。二延促下量。三此釋下結。因緣者。感應更互而為因緣。二又壽下報身三。初壽。智外無境境外無智。名相盛受。既絕能所故無分別函蓋絕待當體名大。二量者下釋量。境智俱遍名為相應。此之相應實無際畔。義言於量。三此釋下結。三又壽下法身三。初壽。法性不變無去來今。是真久義。約此久義釋法身壽。二量者下量。銓猶度也。常叉之壽實叵度量。彊以雙非而度量也。非多等者。出度量相。初非多少數。次非知不知。三非說不說。此顯法壽是不思議境。故大論云。不思議者。不決定也。若離可說而謂法壽定不可說。是名決定非不思議。上二雙非其意亦爾。如此銓量是常久量。又多少數銓量法壽。非長短用。盡知不盡知銓量法壽。非分滿報。可說不可說銓量法壽體非說默。三此釋下結。二初番下更作三雙顯示。蓋前直以延促境智及雙非義。示三壽量。恐猶難解。故今各以二義銓量。欲令行人識三佛相。文分為三。初番應佛二義。第二番報佛二義。境無分別。非謂頑境全無覺知。乃指心體本來離念。名境無分別。此離念心全體覺悟。名智有分別。此之境智究竟相稱。智外無境境有分別。境外無智智無分別。是則境照於境智寂於智。以此二義顯報身相。第三番法佛二義。體本無相故不可說。依言顯德是故可說。二引證二。初引今文三。初引二文證應身二義。二引三文證報身二義。虛空喻通前取不壞喻無量應。今取無相證境無念。三引三文證法身二義。問前云四喻皆喻應壽能為無量。今何引之證報證法。答非全法報為應身者。應必斷滅安能延促不曾休廢。今欲顯示三身融妙。故即以應而證法報。若昧此意諸大乘對機之身莫能深識。二引新本二。初別證應身二義彼憍陳。如婆羅門欲得如來舍利如芥粟許。此乃知佛九旬當滅。故願求之。可證應為八十有量也。王子下即栗毘王子答婆羅門也。雖即法報且從福報以證勝應。二總證法報四義。智即報身境即法身。具知不知說不說四。但略舉一以等餘三。四皆絕慮故可總用難思難解而證之也。令述此意故注云云。三還源三。初總明意。然法報應與金光明皆是法性當體之名。本無優劣。以此經正用金等顯於法性。故佛首唱而為經目。故金光明得為宗源。一切三法便成流派。金解壽量須約三身。恐作別解故示復宗。二初番下示還相三。初應還明。勝劣二應全是法性能多利益也。二第二下報還光。報必冥法。故於句句法報雙陳。此舉所冥智。全是法性。寂而常照也。三第三下法還金。說時常默默時常說。圓妙四德有何損益。全是法性可尊可重也。合論融即例前故略。三夫解下例一切。若解體金光明義豈止三身義歸三字。一切法相皆還此源。故竟千從不即萬惑。三既是下明兼錄意。二時之說俱彰妙理。後之學人隨何聞悟。欲示此意故注云云。二此品下正明疑念二。初序入正品指上說。二從王下還從序意。釋此文二。初節經文。二隨文釋二。初出人四。初出處。事釋如通序觀解見出名。二菩薩下明位。翻名道心。復能化人故道心大。此行雖該前之三教。今位在圓。三信相下出名。二初約教釋名三。初直就相似釋二。初約名釋。信通真似。既言信相信則非真。以其似信是其真證前相故也。別教三賢是似信位。初地已上方得真信。圓教登住便得真信。即以十信名為似信。言鐵輪者。本業瓔珞經。以六種輪譬六因位。鐵輪十信。銅輪十住。銀輪十行。金輪十向。琉璃輪十地。摩尼輪等覺。信斷見思得是鐵輪。二下文下以相驗。枹鼓杖也。或作桴。二又真下明似通上位二。初明位位有似。已證名真未證名似。普賢等覺望極名似。故立賢名。二信相下明高下難測。三難者下設難覈實二。初高位無疑難二。初難二。此亦下釋二。初約權實釋。為他發起是權示疑。未了佛地是實行疑。二法華下引二經證。法華本跡皆是彌勒懷疑起問。大集菩薩菩提未極。故云未了。本性菩提熏心起疑。疑故求了。故云菩提為我作名。二難者下斷見無疑難二。初難二答通疑障真。別疑障中。中道未極安得不疑。二觀解下就處辨觀。今出人名觀那就處。良由觀法皆從陰起。以王舍城約陰便故。故就處明。以善惡王觀無記舍。能所不二人法俱空。二空所顯即大涅槃。防五住非禦二死敵。城豈過此。名字初心觀陰涅槃。妙覺後心涅槃究竟。今意正辨初心住處。明後心者示此妙觀同果智也四歎德二。初科判二。初正科經。二重判位。植種也。愧慚也。云云者令準歎德判同普賢。二供養下隨釋二。初外供養佛二。初約財法釋。大經云。諸供養中法供養最為第一。財供養則有窮盡。法供養者則無窮盡。二約觀行釋。無明一念全體覺了。此之覺心名之為佛。緣因資了是供佛義。三喻可見。二種善下內種善根。四初直明種善義。體本覺心名法性地。觀性始覺名為種子。下種種久其義可知。五善根者。於本法性生不動信進念定慧。五皆不動名為五根。此根生者相似位高故名增長。二增長下以。值佛釋成二。初舉三事譬。二風譬下以三輪合。身輪現通駭動其心。意輪鑑機智光照也。口輪演教法水潤也。三楞嚴下明三因增長。楞嚴是定緣因也。般若是慧了因也。法性是理正因也。二修一性照發互資。由修照性由性發修。此三增長轉似入真於真增道。並得名為倍明轉顯四植種下結二成德。三從是下正明疑念序二。初節經。二由有下隨釋二。初生疑之由三。初正出疑由。遠則由於九十日前告魔期滅也。此經乃是方等後分也。近則由在靈山聞佛定中唱序。既起思。惟故生疑念。雖有二由無本誓擊此疑不生。二何因下釋何因緣二。初約三性分因緣。通論三種即正緣了。名為三因。同在理性以修緣了各三為緣。今文略云何因。何緣。須合性三但名為正以當於因。修中緣了合六為二。以對因故合二為緣以當於緣。就此因緣而生疑念。二正因下約因緣疑壽命。正因常久為所顯理。理境既常全境發智以為能顯。豈可無常。能顯兼福而智為正。故但云智。此境此智俱感常壽。故疑八十是何因緣。三方八下釋方八十三。初通示世壽三。方二。下方下特示中方為表。應化之事皆依理現。是故外事悉內表理豈中方壽不表四德。佛意雖密。今智者師據後四佛約應顯常。故以所顯驗其能表。則知佛意。三信相下不知表意故疑。信相若達上之表意。即見三身是圓四德豈疑應跡定是短促。而反疑云何因何緣耶。二正生疑二。初約理教互疑二。初執教疑理。二執理惑教。佛之所說是能詮教。長壽因果是所詮理。即道理也。互執成疑文義可見。二有二下約經文廣示二。初釋有二因緣二。初對前辦異。前即經云。何因何緣也。前釋既以正性為因。乃以修中緣了為緣。今云長壽有二因緣。既是佛修止行二善各具緣了。即是前文能顯之緣。今於前緣自作因緣。是故與前因緣異也。二十善下就今解釋二。初約十善略釋二。初正示因緣三。初於十善各論止行二。初標示。二不殺下釋相二。初約殺盜釋二。初約行相合具。二今經下明今經互舉。二若備下例八各論。止行二善有三差別。謂自他共。一自行者。如文云。不殺是止放生是行。不盜是止施食是行。二化他止行。如文云。若不遮奪名止。方便勸修名行。若備論十種止行者。不殺不盜如疏已明。其八種即不婬梵行。不妄言誠實語。不綺語質直語。不兩舌和合諍訟。不惡口常行軟語。不貪不淨觀。不嗔慈心觀。不癡因緣觀。皆自修止行也。自他共明者。自不作十惡名止。勸他不作十惡名行。二今就下於止行各論因緣二。初標。二夫命下釋二。初就不殺示四二。初止善因緣。因是善本緣是資助。為成慈心故除殺具。二夫食下行善因緣。準止可知。二不殺下例九善皆爾。三總有下結示止行因緣數。二此等下結成疑念。二此約下就五乘廣釋二。初結上起今。若其但說十善因果。斯乃淺近一塗之說。於方等經未為允愜。此結上也。今當更約世出世間漸頓止行。方是佛因。此起今也。二人天下明今廣示二。初明教義二。初不殺二。初明行相二。初示相二。初正示二。初總示五乘命殺。若但不殺報得命根。斯善甚淺。今辨五乘修因之命。義乃該深。梵云魔羅。此云殺者。以能害人世出世善故。斷下諸命皆是魔業也。二若遮下別明修者止行七。初人天。此事即戒善也二三藏二乘。三事度菩薩。以不能達三輪體空。故行六度皆名事也。四通教二乘。五通教菩薩。說法之過名非。廢令勿學曰撥。體空字下應云六度。方異二乘。或脫或略。六別教菩薩。七圓教菩薩二。初順行。亦斷佛命者。此教初心即佛界故。二圓人下逆行二。初明二逆。了順逆修即逆順性。性非差別故名一相。故仙豫事殺果佛理殺。以即性故皆長壽因。仙豫緣如前釋五戒中。二此皆下明順理。前三教人皆小行者。以別初心行亦同小。故皆不能即逆而順。二如上下結廣。始從人天終至圓教。所有止行若無因緣善不成就。然且約不殺須歷餘九及一切法。皆須論於止行因緣。故云若海。二故大下引證。不作上說。豈一一度能施眾生無量壽命邪。二而我下成疑念。二明施食二。初明行相二。初明事法權實二。二明事法食體二。初明事食輕重。依報食輕正報食重。二經言下明法食權實。經是此經。流水品云。未來當施法食也。世間人天也。出世三教也。上上圓融也。二菩薩下明菩薩施相三。初總明。迴邪入正者。令正信因果也。萌始也。種子之始剖也。卉草之都名也。鞠養也。大論二十二云。如國王子在高危處立。不可救護欲自投地。王乃使人敷厚繒褥。墮地不死。二授以下別示四。初授人天食。二已持下授三藏食。三已入下施通別食。四設飢下施圓教食。無大乘法食故名飢國。圓頓之法如王者之膳非眾人之食也。膳善也。謂美食也。煩惱下觀惑即智如薪助火。智因惑緣故能成於四德之食。令四十一位弟子皆悉分得甘嗜。三如是下結示。二一一法下結止行因緣。二此諸下成疑念。二示觀行。的明己心無明貪愛能生一切煩惱子孫。故名父母。若不能體二是性惡。則須斷破乃名教逆。若觀即性則不離癡愛全體明淨。能觀所觀皆不可得。既如虛空癡愛則寂故名止善。以即寂觀歷諸心數。皆令明淨復名行善。此乃觀心見一切法常。豈得不感三身常果。二己身下釋己身骨髓二。初明行根二。初簡事從法二。初所簡事身。事論己身人誰不解。故今簡之。智推九界皆非己身。況人報質。二己身下所取法身。所取既深。驗前所簡非獨人報。然若能解色心法界而捨事身。乃今所取也。今簡不能解法界捨名非己身。須知實相為己身者。且是總說。若依釋論。於實相身論戒定慧及妙善心。為皮血骨髓。雖分戒等一一皆是實相全分。二為他下就法明施二。初施實身五初施皮。為他宣說實相之戒。遮二邊罪修中道福。此戒無相持尚叵得。豈存於犯。體既雙忘名尸彼岸。如此說戒方名布施法身之皮。血等例爾。二說諸下施血。諸禪定者。九種禪也。亦是有漏無漏一切禪定皆達實相。皆成無記化化神通。故於滅定現十界身。名諸威儀。例前合云非定非亂。三說無下施骨。能照功忘故云非智。全惑成智故曰非愚。此智起說無說可得。能說既妙。故使所說皆到智地。智地者。智即是地本覺智也。智所依地始覺智也。修性合一二義俱成。四檀忍下例應施肉。論但三學及所顯理。大師義加檀忍進三。成六度義。以消今經骨髓血肉。義方整足。說者應例前之三學明雙非相。五說甚下施髓。前說戒等既皆雙非。豈不斷於言思之道。然是談行今是說理。雖皆實相而須分別能契所契。六度乃是全濕之波。微妙善心是波中濕也。二將此下明施權身三。初結實標權。以圓法食充七方便飢餓眾生。圓頓之外所有法門皆悉名為餘飲食。以勝況劣也。二即是下正明施相。文略不語。三教菩薩別教六度可為餘食。髓是中道必在己身。是故餘髓但在真諦。三引法華正示教利喜者。大論五十九云。示者。示人生死涅槃三乘六度教者。教言汝應捨惡行善。利者。未得善法味故心則退沒。為說法利引導令出。喜者。隨其所行而讚歎之。令其心喜。以此四事莊嚴說法。二如來下成疑念。隨他意語施權飲食。隨自施實。二從大下明現瑞序二。初結前開後二。初節經。二至心下釋意二。初結前二。初明至心。至猶極也。心佛同源。今欲念佛故須徹至己心實際。二觀心下明念佛。觀心既極。故能盡念佛不殺等種種功德。皆等虛空。以深觀故乃成疑念。二明開後。妙機關應瑞相乃興。二正明現瑞二。初敘意分文三。初敘意二。初正敘。為爾者。爾汝也。表發信相增分真因感究竟果。二問下料簡作者二。初問。二答。二揀感者二。初問。二答二。初簡通從別。二雖然下益本在他。信相既為發起之人。乃同諸佛而為。能應故知能感本在眾機。故應一人是應眾多也。二分文。三別相下判相二。初正判二。初約十因一果判。二又別下約十地一地判。二問下料簡二。初約經宗簡二。初問。二答。二約似位簡二。初問。前判似位有二種意。一約十信似於分真。二例普賢似於妙覺。若今瑞相定表十地。豈令十信便登法雲。豈使普賢倒入初地。二答。須知二往一一地中具諸地功德。十信發真獲十功德。等覺亦進後心十德。此則前後皆霑十益。故約橫豎從容而判。二別相下隨文釋相二。初節文示十相。二約表發釋相二。初牒示誡勸。斖尾音。斐斖者。文藐。意謂止可以經十段文彩。準擬評議倣似之耳。不可備具論其行相。故云不可責其備悉。二其室下約相表德二。初豎表十地功德。十初此地初開者。大凡小聖無明所覆境界局狹。今破此惑故以廣博表之。二此對戒者。準於華嚴十度對地。則初地當檀。文略不言。既諸地互具則十度皆融。三唯辱而忍增者。不逢屈辱寧彰忍力。四督出眾行者。督率也。眾行諸度也。率諸行至于極果。故以高座表精進也。五六七八九皆可見。十隨階而圓者。行以智導故隨階位。諸行分圓其猶根具。注云云者。應明六度十度開合之相。然六通大小十唯在大。十度者。於禪中有願智力。故開願度。有禪通力開出力度。根本定禪守本禪度。般若有道種智開出方便度。有一切種智開出智度。一切智守本受般若名。二復次下橫表一地功德二。初總表一地功德二。初約初地三。初通示。二其下別表十。初室淨表智二。初明了陰功能。室能覆蓋故表五陰。欲彰智相須明了陰。於陰達中故雙非二邊。不為下釋自然。中智不被二邊所作。良由此智不作二邊。故本來覺性任運現前。不得下釋廣博。微有所得即當局狹。非直下釋嚴事。小智無常離過而已終歸灰滅。大覺本有過河沙德自然莊嚴。二嚴事即下明三智體相。其室表一心。自然廣博嚴事六字表三智。始行圓修今日頓發。二天紺下寶間表境二。初直表三諦。二一地下兼表融即。室中一地有此三相。可表妙境三一相即。行者應知。諦智名別其體不殊。欲彰修證彊立能所。三有妙下妙香表慈悲。一心境智普能與拔即名慈悲。境智高廣與拔稱之。故使慈悲豎高橫闊。三無差別。故能遍滿一切眾生三科之內。四其室下高座表四德。常我是法身。樂即解脫。淨即般若。三德互具故一一具四不可思議。名祕密藏。是佛究竟棲依之處故以座表。五有四下佛坐。表覺智。本有四德即是三諦以為所坐。修得四德即是三智以為能坐。故用佛表。六放大下放光表自他。以照此土光即能照他土。可表以自行而化諸眾生。七雨諸下雨華表四辯。解一切眾生語言陀羅尼。用法義辭及樂說辯。一多融談慈注無盡聞無不喜。以華表之。文字性離故雨於空。此辯方能詮示妙理。八作天下天樂表四攝。布施愛語利行同事。此四攝物其猶雅樂悅樂於人。九受天下受樂表法喜。一心三智即寂而照無法不知。此曰澄神受義天樂。十根缺下根具表互具用。業轉現識已分破故。見聞覺知根根皆具。三初地下總歎。法性功德不可窮盡。此地能稱法性顯德。故使諸佛不能盡說。止十相者。經家略舉也。梗介者。介應作概。聲之誤也。云梗概粗略也。二初地下例餘地。此去九地地地皆然。將橫入豎無豎不橫。二復次下別表一地自他二。初約初地二。初略示。自行功德即自行因果。化他功德即。化他能所。此與法華十妙意同。二其室下正表二。初前五表自行。若以此文配十妙者。法身境妙。般若智妙。解脫行妙。因成位妙成佛三法妙。此自行因果也。若境智行對理性等住前三即。此乃從彊約修別對。若論法體真位無缺。二後五表化他。意輪鑒機即感應妙。口輪說法妙身輪神通妙。又表下以受天樂根缺具足。既皆轉障可通對於眷屬利益二種妙也。此即化他能所。二初地下例餘地。二從一下總現相二。初迷意總表。言意略者。止在十義故。意廣者。以一切之言無所不該故。二一切下依文別表。該包也。十法界者。心佛眾生三人皆具。具雖不異迷悟且殊。佛已證悟心生在迷。全迷則曰理性十界。信說則曰名字十界。念念體達名觀行十。六根遍照名相似十。證十起應名非真十。今表極果乃究竟十。己心合佛十界體用。亦見眾生十界同佛。是今表果十界之義。不作此解徒云一切該十法界。三世間者。假實依報也。攬實成假名字不同即眾生世間。所攬實法色心間隔即五陰世間。正報所依依報差別即國土世間。未曾有者。分證十本分垂十跡。雖得圓融若望極果明昧尤別。如華嚴說灌頂菩薩所得功德如一塊土。妙覺功德如四洲土。故因圓理顯。若自若他三十世間一一究竟清淨自在未曾有也。國土下以三世間配三德。且從義便也。國土等者。迷時假實既依國土。果上智斷全依法身。故於國土明實相滿。眾生等者。釋論云。眾生無上者佛是。佛翻為覺。始覺人空終覺法空。故於眾生世間明般若滿。五陰等者。釋論云。法無上者涅槃是。因滅是色獲得常色。受想行識亦復如是。二執既盡五陰自在。故於五陰世間明解脫滿。以三對三須知其意。良以三德舉一即三。顯三世間一一圓遍互融互攝。新伊天目類之可知。實相是要者。實相無相極果俱是究竟忘相。故稱實相自他圓滿也。五從信下默念騰疑序二。初分文。二歡喜下隨釋二。初見相歡喜。二從至下默念陳疑三。初明騰疑意。積疑不騰恐成疑蓋。二念釋下正騰所疑。一切功德依壽得住。其壽既促眾德奚為。故皆不疑但念壽短。此覆不騰莫能決了。三而不下明默念意。威尊故默。求決故念。承前可見。六從爾下止疑序二。初分文。二疑蓋下隨釋二。初正止疑三。初止疑意。疑蓋覆心者。五蓋中疑能覆禪慧。須預止者何哉。若未解理心合致疑。既睹威尊是決疑地。儻堅執疑念則觀慧莫開。故須止之令諦心受法。例如等者。疑是見惑能障真諦。斷疑見道方進真修。信相騰疑或權或實。佛止則令自他獲益。二從汝下正止疑三。初大用不應。八十之壽是法界全體起應物大用。故不應以定短致疑。二法性不應。釋尊所證性海淵深。豈以長短心慮測度。三智度不應。真信真智二皆具足能知能證。汝今未具不應度量。此三不應是約三身而成止意。亦可前二約所思止。後一約能思止。三釋論下引證結。佛所有法皆悉無量。若以有量心慮量之。必當覆溺於疑惑海。是故四佛以三不應止其疑念。二何以下釋止疑三。初釋法性不應二。初明八眾攝菩薩。經列八眾雖已分明。但闕菩薩故約生法權實示之。法性土者。方便實報也。既不居此故不在言。二若凡下明皆不應測性。如來所遊深廣法性。尚過菩薩所行清淨。況復凡小而能思算。二唯除下釋智度不應二。初正釋降佛難測。唯佛與佛乃能究盡因智那知。二舊用下兼示佛所知法二。初古釋可知故無常。言此語者。唯除如來句也。壽量既為智之所知是可思法。驗是無常。二天台下明今釋常智知常。無量常智者。究竟無知方具足知。此知稱性。以全本智成佛智故。既知本性性豈無常。古師不解故以有知而為佛智。乃以所知是無常法。三智性下令比知大用。無知之智既冥法性。法性本用具足發現。現長現短皆名常壽。以全性故。經釋智性。略大用者。以可解故。七從時下集眾序二。初正釋經文二。初對他經前後。二時者下約今經解釋三。初正明此室眾二。初略釋時眾。二信相下明集眾意。即八十壽顯三身常。豈益信相一人而已。故以神力攝諸有緣。令聞圓常得四悉益。言益處多者。豈止一室。此眾聞後在處宣布耳。二眾有下兼明一經眾。正明此室具四種眾。傍兼諸品皆有四眾。句三。初明此經具四眾。影響眾者。古往諸佛法身大士。隱其圓極助佛揚化。為伴奉主。如影隨質似響答聲。四眾名義具法華疏。二此經下明眾與諸經同。此中集天龍與華嚴何異。此品新本既云無量婆羅門眾。又懺悔品信相出城。與無量無邊百千眾生俱往靈鷲。豈皆鬼神。驗知集眾與諸經同。三相承下止常情偏局解。豈以此品舊譯文略。便云止集天龍眾耶。三總瑞下明經部法益二初異法華屬方等。一切世間合該十界。未曾有事悉具出現。合於十界皆顯三德。而且未授二乘佛記。驗知未可同法華部。但就通教對利根者。明三身常辨圓法性。與其二酥談圓不異。既其首題不標般若。部內二處稱方等名。故今判教屬於方等。而此部中得圓益者。自於十界妙證新伊。亦得稱為未曾有事。悉具出現。二此中下須乘戒顯眾益乘戒四句者。一乘戒俱急。二乘戒俱緩。三乘急戒緩。四乘緩戒急。先須了知乘戒體相。且戒論十種。唯取不缺不破不穿不雜。此之四戒雖分定散皆人天因。是今戒也。不取隨道無著智所讚自在隨定具足。以此六種雖名為戒體是三觀。自屬乘耳。乘論五乘不取人天。以其二種雖名為乘不動不出體是漏善事戒所攝。唯取三乘。以此三乘。該於四教。是入理智雖分深淺。皆動煩惱出生死故得名乘也。今以四戒而對三乘。論於緩急以成四句。乘戒俱急者。今之人天來聞法者是。其俱緩者。惡道苦縛莫預此會。乘急戒緩者。今諸龍鬼同集者是。乘緩戒急。著樂諸天嗜欲人等。不預此者皆是其類。復須了知。集今會者雖云乘急。乘有權實。宿世修習藏通急者。今在室中睹於四佛佛身不同。但見應化。縱聞長壽須歸灰滅。滅已不生。若其宿修別圓急者。今睹四佛同尊特身一身一智。聞山斤等雖是應壽知即法報。三一難思名見常身。權實等者。此四緩急眾生之中。有實行者。有權示者。權能引實作種熟脫久近因緣。故云等事。別記者。即法華淨名疏及止觀也。今依彼說故注云云。三齊此下判屬序段<p class='juan'>
金光明經文句記卷第二(下)</p>
</body></html>
