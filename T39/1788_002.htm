<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T39 </TITLE>
</head>
<BODY>

<p class='juan'>
金光明最勝王經疏卷第二(本)</p>
<p><span class='byline'>　　　　翻經沙門慧沼撰</span><br><p><b>　　<A NAME="n55"></A>如來壽量品第二</b><p>如來壽量品略以三門分別。一來意。二釋名。三解難。言來意者略且有五。一令生正解。二令得菩提。三令得涅槃。四令起妙行。五為機感。言生正解者。從此品已下至依空滿願品來九品明經正宗。初二品明果。次五品明行。後二品明境。又解。初二品總別明果令其欣樂。次夢懺悔品已下欲令修行。修行之本無過斷惡修善。懺悔滅障二品斷惡。已下修善。修善之中初淨修諸地。次蓮華喻讚除疑說因。金勝陀羅尼令見諸佛使行不退。重顯空性欲令行契於真。依空滿願證理行圓。今此一品即是總明菩提涅槃並別明涅槃。眾若不聞如來為說菩提涅槃則不能正解。既不正知何能求習菩提涅槃無上勝果。故此先果令生解悟。故下文云。為欲利益此諸異生及眾外道。如是等類令生正解。二令得菩提者。諸佛出世本欲令生獲菩提果。果不虛得必藉行因。因託境生行方得立。若不先明其果不能令起忻心。忻心既生即願修行。既令修行次明其境。前既陳其由致眾各希渴聞經。世尊正為陳宗先說如來壽量。欲令聞者證得菩提。故次下云。為欲利益此諸異生及眾外道如是等類。令生正解速得成就無上菩提。故序品後有此品生。三為得涅槃者。下云。然彼如來欲令眾生見涅槃已生難遭想等。又攝大乘論云。佛為見如來常不樂涅槃者故。現涅槃令樂圓寂。故序品後明如來壽量。四令起妙行者下文云。於佛世尊所說經教。速當受持讀誦通利。為人解說不生謗毀。是故如來現斯短壽即令起行。故此品生。五為機感者。三萬二千天子聞說壽量皆發菩提心。為機感應聞聞即獲益。餘益準知。言釋名者。三身諸佛俱號如來。壽即是命。量謂限量。或謂量度。即量度貶量佛壽之限齊。即如來之壽量。或如來壽之量。皆依主釋。即任法性而凝然。隨願緣而相續。應物機而無斷。壽德難測。即依法性持功德相。決定凝湛是法身命根。如佛及土性相有異此亦應爾。或即功德相自凝然能持自體名為壽量。依鏡智種由大願種力令四智品決定相續盡眾生界。是報身壽。由大悲種力隨生感緣。現色蘊身決定分限。是他受變化二身壽。體許假立故思亦願收。不違唯識。由業所引。三解妨難者。問。佛有三身今明何身壽命。答。具明三身。故陳如領解云。法身性常住。修行無差別諸佛體皆同。所說法亦爾法身也。諸佛無作者亦復本無生解云。諸無作者非業煩惱作。亦復本無生不有煩惱生故。天親般若論明受樂報佛云。遠離於諸漏及有為法故。遠離諸漏即此本無生。及有為法故即此無作者。或可。非有漏業作非煩惱生。又云諸佛金剛體權現於化身即化身也。故通三佛。問。應化行法由二因感。見可生疑。自性非因生。自受用身非餘見境。不於彼疑何須說壽。答。自性雖非因生然由因證。自受雖非餘見說二欲令欣求。妙幢假化生疑。佛因具說三壽。問。何故釋迦現居此界不自說壽令他說耶。答。生宜聞故。彰四德故。除疑勝故。若唯自說他非決故。問。四佛說壽妙幢解生。何假釋迦重復陳說。答。菩提涅槃無上妙果。若不三說餘不能解。故四佛創談釋迦重說。陳如覆問喜見更彰。四佛即顯四德。三說即為三身。由此多因不唯一說。問。準文驗理但說菩提。如何今言亦明圓寂。答。準此經文下。聞壽量時眾得益。又妙幢云。親於佛前及四如來并二大士諸天子所。聞說釋迦牟尼如來壽量事已復從坐起白言。世尊若實如是不般涅槃無舍利者。云何經中說有涅槃及佛舍利。此既時眾得益。復云說已。即明佛前聞壽已了。今更請問說有涅槃。佛復答云。如是應知有其十法。能解如來應正等覺真實理趣說有究竟大般涅槃。又準天親菩薩法華經論釋。壽量品文初說壽量明菩提無上。說醫師喻明涅槃無上。今此經中初說壽長明菩提也。後說父母多財等喻明涅槃也。問。若爾何故二喻不同。答。彼據除惡故喻醫王。此喻生善故喻父母。又復醫王父母二雖不同。不滅示現令生慕仰義意相似。問。四佛如來妙幢室說。爾時慶喜在鷲峰山。如何結集云我聞等。答。準下文云。妙幢菩薩與無量大眾詣鷲峰山頂禮佛足。以如上事具白世尊。是故得云我聞如是。問。文中既有總別不同。涅槃何故不如三身別品。答。以文少故。事相同故合為一品<p>經。爾時王舍「大城有一菩薩摩訶薩」名曰妙幢<p>贊曰。就此品中大文分二。初總說菩提涅槃。二爾時妙幢菩薩親於佛前已下別明涅槃。初文有五。一妙幢疑佛壽促。二他佛說命無窮。三釋迦自陳常安。四喜見重成不滅。五時眾領解獲益結成。初文有三。一舉念請人。二明所疑境。三述疑所因。初文又三。一明住處。二列其名。三略歎德。此初二文。勝智迥秀獨超群表。假喻立稱名曰妙幢。梵云鴝嚧只囉。此云妙雞頭云幢彗星名幢舊云信相。相者梵云耶瑟致。今既云鴝嚧只囉。雞頭故名妙幢。信性是淨。妙義相似幢。者高顯。故謬云相<p>經。已於過去「無量俱胝那庾多百千佛所承事供養植諸」善根<p>贊曰。歎德。俱胝者準俱舍論十億為一俱胝。準華嚴經心王菩薩問僧祇品。萬萬為億。億億為一呴梨呴梨者是俱胝。音少訛耳。無量者是數名。以無量數數俱胝那庾多。準十千為一萬。百千當十萬。即無量箇俱胝那庾多十萬諸佛。當俱舍論十萬為一億。大智度論以千萬為億。華嚴經以萬萬為億。此數有三。謂小中大。俱舍．智論．華嚴如次依小中大數。今此不定。承事即親近。供養修十供養。善根即福智。殖謂種也<p>經。是時妙「幢菩薩獨於靜處作是思惟以何因緣釋迦牟尼如來壽命短促唯」八十年<p>贊曰。所疑境<p>經。復作「是念如佛所說有二因緣得壽」命長<p>贊曰。述疑所因有三。初牒所疑因。二假為徵釋。三成前疑意。此即初<p>經。云何「為二一者不害生命二者施他」飲食<p>贊曰。假為徵釋<p>經。然釋迦牟「尼如來曾於無量百千萬億無數大劫不害生命行十善道常以飲食惠施一切餓餓眾生乃至己身血肉骨髓亦持施與令得飽滿」況餘飲食<p>贊曰。此成前疑意。準此經文及涅槃第三。長壽因緣萬行皆是。得三身故。但舉施食及不殺生此通。有情壽命因緣故偏舉問。恐生見佛壽八十年便疑。不殺及布施食非感長壽。欲令依身長道接物便宜故也<p>經。時彼菩薩「於世尊所」作是念時<p>贊曰。第二他佛說壽無窮有六。一他佛現身。二妙幢喜問。三彼佛為答。四妙幢重問。五佛更為陳。六說已不現。此即第一他佛現身。文分為八。一應時節現。二變土淨方。三寶座莊嚴。四佛身垂降。五放光照境。六光現嘉祥。七光利群生。八略指總結。此即初也。以佛說法無罪故。所以應於菩薩念時現故<p>經。以佛威力「其室忽然廣博嚴淨帝青琉璃種種眾寶雜彩閒飾如佛淨土有妙香氣過諸天香芬馥」充滿<p>贊曰。變土淨方有四。一舉能變人。二明變土量。三所變土相。四明香薰。問。此何佛變。答。一解是釋迦變。如法華經。化佛欲集釋迦變故。一解是四佛變。亦如妙音將至此土預現華座等。二解此正。何以故。下放光現瑞令生愛樂皆四如來。故知淨土亦四佛變。言帝青琉璃者是天帝釋青琉璃寶。寶中勝故故偏舉之。有漏情局無漏心通。故廣博淨。由無分別智故有帝青。雖妙幢舍淨如佛土。具五分香釋文可知<p>經。於其「四面各有上妙師子之座四寶所成以天寶衣而敷其上復於此座有妙蓮華種種珍寶以為嚴飾量等如來自然」顯現<p>贊曰。三變寶座有四。一座體座四者表四生類皆得成佛故以四寶成。如師子王之所處故。言四寶者。一金。二銀。三吠琉璃。四頗胝迦。表四無畏故。以天寶衣等者二明敷設。表其淨命。復於此座等三莊嚴。表出生死得七覺華。珍寶為飾亦七聖財之所嚴故。四坐量寶座稱身故量等如來。不由妙幢之力故云自然顯現<p>經。於蓮華上「有四如來東方不動南方寶相西無量壽北天鼓音是四如來各於其座加趺」而坐<p>贊曰。四如來垂降華坐喻法身。四佛表四德。何故四方各現一佛表四德耶。答如經中說。四方喻於生住異滅。此有為相。四德翻彼不生住異滅故四方現。問。四威儀中皆得說法。何故要現結加趺坐。答。隨彼機宜所樂現故。準瑜伽論第三十說五因緣故。一由身攝歛速發輕安。二由宴坐能經久住。三由此宴坐是不共法。四由此宴坐形相端嚴。五由此宴坐佛及弟子共所許故。準智度論為降魔故。彼論云。見畫結跏坐魔王自驚怖。何況入道人。端坐不傾動。無著般若論云。唯寂靜坐者能覺說諸法故。此住定儀坐相順故。為示能覺諸法能說諸法。要由得定得定由坐<p>經。放大光明「周遍照曜王舍大城及此三千大千世界乃至十方琲e沙等」諸佛國土<p>贊曰。五放光照境。準伽耶山頂經論。放光有七義。一令生淨信。知是勝人。二者破闇愚癡屏蕩。具如本法華疏述。光有三節。一王舍。二大千。三十方欲顯三身故現三等。又明得見三身前後。故初見化次見應後睹法。舉琲e沙有其五意。亦如法華疏。大千界境數量不定。檢瑜伽鈔<p>經。雨諸天華奏諸天樂<p>贊曰。六光現嘉祥。雨華五義如法華疏。奏樂表得聞法嘉樂<p>經。爾時於此「瞻部洲中及三千大千世界所有眾生以佛威力受勝妙樂無」有乏少<p>贊曰。七光利群生有二。初得樂後離苦。此初也。問。光燿此界此界睹光得益亦至十方。十方何不蒙益。答。準應俱益。但略不論<p>經。若身不具「皆蒙具足盲者能視聾者得聞啞者能言愚者得智若心亂者得本心若無衣者得衣服被惡賤者人所敬有垢穢者」身清潔<p>贊曰。離苦。雖離苦時翻彼得樂且說離苦。此離九苦。準文可知。準瑜伽論諸佛如來俱生威力能令有情見得是益。若身不具謂闕手足。黃門二形等。此等惡果報因可知。然智度論第八及業報差別等。皆悉廣說<p>經。於此「世間所有利益未曾有事悉皆」顯現<p>贊曰。略指總結<p>經。爾時「妙幢菩薩見四如來及希有事歡喜踊躍合掌一心瞻仰諸佛殊勝」之相<p>贊曰。第二妙幢喜問。於中有二。初睹佛情欣。二請除疑惑。此初也。現淨坐華放光益物並希有事。觀四如來大人之相云殊勝相<p>經。亦復「思惟釋迦牟尼如來無量功德唯於壽命生疑惑心云何如來功德無量壽命短促」唯八十年<p>贊曰。請除疑惑有二。初心疑後言請。相好等同諸佛。情不生疑。壽命異彌陀等。故言唯於壽命生疑<p>經。爾時四佛「告妙幢菩薩言善男子汝今不應思忖如來壽命長短何以故善男子我等不見諸天世間梵魔沙門婆羅門等人及非人有能算知佛之壽量知其」齊限<p>贊曰。第三彼佛為答有三。初略舉難思。次集眾為釋。後結成因果勸勿生疑頌後三頌。是此初也。有二。初餘不能測。後唯佛能知。初中有三。一止非。二卻結。三為釋<p>經。唯除無上正遍知者<p>贊曰。唯佛能知<p>經。時四「如來欲說釋迦牟尼佛所有壽量以佛威力欲色界天諸龍鬼神健闥婆阿蘇羅揭路茶緊那羅莫呼洛伽及無量百千億那庾多菩薩摩訶薩悉來集會入妙幢菩薩淨」妙室中<p>贊曰。集眾為釋。初集眾後為辨。此集眾。前雖列有八部之眾然有來不來。今因佛放光威力加召始能俱集。問。餘經放光。眾睹即集。何故此眾蒙光不來。答熟。有先後雖蒙光明初未能來。因佛更加方始能赴。或佛威力即是光召<p>經。爾時四佛「於大眾中欲顯釋迦牟尼如來所有壽量」而說頌曰<p>贊曰。為釋有二。初結集敘。後佛為說。此初也<p>經。一切「諸海水可知其滴數無有能數知釋迦之壽量析諸妙高山如芥可知數無有能數知釋迦之壽量一切大地土可知其塵數無有能算知釋迦之壽量假使量虛空可得盡邊際無有能數知釋」迦之壽量<p>贊曰。為說也。分二。初四行過喻分。第五一行過算分。喻四行中相傳兩釋。一云。四行如次顯淨我樂常四德。如次能除不信．著我．畏苦．捨心四障。一云。約佛四身以顯壽量。謂化．應亦應亦化．非應非化。如次為喻化身此沒彼現故以水喻。化依應現如水出山。故以山為喻。俱句自受用如地為山水二依。第四喻法。以無形相故<p>經。若人「住億劫盡力常算數亦復不能知世尊」之壽量<p>贊曰。過算分故<p>經。不害「眾生命及施於飲食由斯二種因得壽命長遠是故大覺尊壽命難知數如劫無邊際壽量」亦如是<p>贊曰。結成因果勸勿生疑。此二頌結成二因感長壽果<p>經。妙幢「汝當知不應起疑惑最勝壽無量莫能」知數者<p>贊曰。勸勿生疑<p>經。爾時妙幢「菩薩聞四如來說釋迦牟尼佛壽量無限白言世尊云何如來示現如是」短促壽量<p>贊曰。第四妙幢重請。佛實壽長我已略解。有何所以現斯短促。前但答長未釋促壽所以。故今重問。準瑜伽八十一云。釋難者。若自若他難皆應釋。當知此難略由五相。一者為未了義得顯了故。如言此文有何義耶。二者語相違故。言何故先所說異。三者道理相違故。如有顯示與四道理相違之義。四者不決定顯示故。如言何故於一種義種種異門差別顯示。五者究竟非理現見故。如言內我有何體性。有何色相而言常痤央C於此五難隨次應釋。謂於不了義難方便顯了。於語相違難顯示意趣隨順會通。如是於不決定顯示難。於究竟非現見難。當知亦爾。於道理相違難。或以黑教而決判。此意不了依小乘說名為黑教。或依道理。或為增果。或為增因。此意或隨轉或方便。為斷惡修善。所有因果說有乖返理實不違。然難雖有五。準瑜伽釋於一一難各有五意。一者為不解。二為疑惑。三為試驗。四為輕觸。五為利樂。今五難中是語相違難。釋迦說短四佛說長。有此相違故舉為難。五意之中是為利益意故問<p>經。時四世尊「告妙幢菩薩言善男子彼釋迦牟尼佛於五濁世」出現之時<p>贊曰。第五彼佛廣陳。文分為三。一標。二釋。三成。善男子是諸如來下是就初標中有三。一標現短壽時。二標現促所以。三結標短壽。此標時也。五濁之義如法華疏辨。亦即總標五濁<p>經。人壽百年「稟性下劣善根微薄」復無信解<p>贊曰。標現促所以。所以有二。一為滅惡即捨生死。二為生善即令得菩提。此為滅惡。亦別釋五濁。濁有五種。此中舉四。一命濁。謂人壽百年。二有情濁。有情濁中有三。一喜意不弘。謂稟性下劣。二宿無福慧。謂善根微薄。三多有迷愚。謂無信解<p>經。此諸「眾生多有我見人見眾生壽者養育邪見我我所見」斷常見等<p>贊曰。此見濁也。諸經論中所說我見有多不同。如成唯識義燈廣說。今但依文略解。言我見者瑜伽八十三總有八種。此但舉五。一我見論云。依五取蘊我我所見現前行故。今者此文既別說我我所見。即總別異。瑜伽據總。此通總別。此言我見即無我我所。人見即有情見。謂諸賢聖如實了知唯有此法更無餘故。又復有愛著故。眾生見即數取趣見。謂能數數往取諸趣無厭足故。此三依羅什譯云我人眾生壽者見。即瑜伽云命者。謂即壽和合現存活故名為命者。依天親菩薩般若論。云我眾生命者。解云。見五蘊差別一一陰是我。如是妄取是名我見。此意總計三世五蘊差別為我見。身相續不斷是名眾生。此計五蘊從前際來相續不斷故名眾生。一報命根不斷住故。是命者。此計現在現有命故。命根斷已後生六道。是名壽者。此見未來生壽更起故。此依五蘊總別異故。養育者即養育現在。能作士夫用故。又能增長後有業故。邪見者即五見中邪見。我我所見謂依五蘊起十五見等。斷常見者即是邊見。斷謂七斷滅。常謂四遍常等。復言等者等取見惑取見及隨煩惱。略無劫濁。以其外境非所化故。非惡體故略不舉之<p>經。為欲利「益此諸異生及諸外道如是等類令生正解速得成就無」上菩提<p>贊曰。欲令生善得菩提故。異生外道即所為人。簡諸入地大菩薩眾。初地已上更見長故。非不現滅<p>經。是故釋「迦牟尼如來示現如是短促」壽命<p>贊曰。結標短壽<p>經。善男「子然彼如來欲命眾生見涅槃已生難遭想」憂苦等想<p>贊曰。下第二為釋。文分為三。一法說。二喻合。三結說。初法說中復分為五。一解釋。二假徵。三為通。四卻詰。五解難。此釋有三。一令於佛起希慕心。二令於法生修習意。三者曲結。此即初。故法華經云。若我久住眾生不能生難遭想起渴仰心等。意與此同。然現涅槃準大般若最勝天王會有一因。為諸有情樂聞圓寂故現涅槃。法華論云。為對除於大乘不集善根起增上慢。為對治此說醫師喻。示現如來般涅槃量。無性攝論有六因故。如來化身不究竟住。具如彼辨。依華嚴經云。究竟佛事已有十種義。示現大涅槃。一明一切行悉無常故。二明一切有為非安穩故。三明涅槃趣最安穩故。四明涅槃遠離一切諸怖畏故。五以諸人天樂著色身。明色身無常是磨滅法。令彼求淨法身故。此當攝論第二義也。六明無常力強不可轉故。七明有為法不自在故。八明三界法悉如坏器無堅牢故。九明般涅槃最為真實不可壞故。十明般涅槃遠離生死非起滅故。以此十義示現涅槃。今此經文總有六義。一令生正解故。二速得成就無上菩提故。三令見滅已於諸佛所起難遭想故。四令於佛教速修行故。即前標文及此釋文具有此四。亦是為令種諸善根起修信解斷除邪見。五者為留骨身舍利令生供養獲諸福故。即下陳如請佛舍利。乃至經末佛答妙幢云。或時見有般涅槃者。是權方便。及留舍利令諸有情恭敬供養。若供養者於未來世遠離八難。逢事諸佛遇善知識。不失善心福報無邊。六為令有情得證圓寂。即末下云。速當出離不為生死之所纏縛。此準攝大乘。亦為樂常不希圓寂者示涅槃故<p>經。於佛世尊「所說經教速當受持讀誦通利為人解說」不生謗毀<p>贊曰。二令於法起修習意有十法行。此略舉四。一受持。二披讀。三諷誦。四解說。初三自利行。後一利他行。影顯餘行。於十法行各各有四。謂自作等。今言不謗毀者即生隨喜。於佛所說生隨喜心。顯於持人亦生隨喜而不謗毀。且舉易行<p>經。是故如來現斯短壽<p>贊曰。曲結<p>經。何以故<p>贊曰。假徵也。何以故見佛涅槃。生難遭想起持法等心<p>經。彼諸「眾生若見如來不般涅槃不生恭敬難遭」之想<p>贊曰。三為通。此生難遭想<p>經。如來所說「甚深經典亦不受持讀誦通利為人」宣說<p>贊曰。此通起持法心<p>經。所以者何<p>贊曰。四卻詰。若見如來不般涅槃。不起難遭及持法之意。所以者何謂也<p>經。以常見佛不尊重故<p>贊曰。釋難。若見佛滅恐更不逢生難遭想。既見久住便謂常在。不生希有難見之想欲供養心故不尊重於佛。既不尊重於所說法亦不謂為希得聞。故不修行<p>經。善男子「譬如有人見其父母多有財產珍寶豐盈便於財物不生希有」難遭之想<p>贊曰。二喻合有二。初久住不欣喻。後見滅受敬喻。初中有二。初喻後合。初喻中有三。初喻。次徵。後釋解。有人喻異生外道。父母喻佛。以能生長福智身故多有財產等者。喻佛久住法財豐盈故。不能生難遭之想。準文但於法不能生難遭之想。實影顯佛。故下合中即偏合佛。釋中通二<p>經。所以者何<p>贊曰。徵<p>經。於父財物生常想故<p>贊曰。釋也。應云於父生常想故。於父財物生常想故。二義合明。或由前喻但喻於財不生難遭想故。今亦但徵釋於財<p>經。善男子「彼諸眾生亦復如是若見如來不入涅槃不生希有難遭之想所以者何由」常見故<p>贊曰。合也。文亦有三。初合。次徵。後釋。三文別故<p>經。善男子「譬如有人父母貧窮資財」乏少<p>贊曰。見滅愛敬喻文二。如前。喻文有五。初佛為示滅喻。二敬佛難遭喻。三愛法求學喻。四徵。五釋。此初也<p>經。然彼「貧人或詣王家或大臣舍見其倉庫種種珍財悉皆盈滿生希有心難遭」之想<p>贊曰。無是救護故起愛求。此即敬佛難逢喻。言然彼貧人者喻異生外道。其心下劣善根薄少。或詣王家者。喻其覺悟方於世尊起難逢見想故如國王。或大臣者如大菩薩。壽命亦長為生現促因亦覺悟<p>經。時彼「貧人為欲求財廣設方便策勤」無怠<p>贊曰。愛法求學喻<p>經。所以「者何為捨貧窮受」安樂故<p>贊曰。徵釋可知<p>經。善男子「彼諸眾生亦復如是若見如來入於涅槃生難遭想乃至憂」苦等想<p>贊曰。合也。此合佛為示滅喻<p>經。復作是「念於無量劫諸佛如來出現於世如烏曇跋華時乃一現彼諸眾生發希有心起難遭想若遇如來心生」敬信<p>贊曰。合敬佛難逢喻。文有其三。謂法喻合<p>經。聞說正法「生實語想所有經典悉皆受持不生」毀謗<p>贊曰。合愛法求學喻<p>經。善男子「以是因緣彼佛世尊不久住世速」入涅槃<p>贊曰。結喻也<p>經。善男子「是諸如來以如是等善巧方便」成就眾生<p>贊曰。總成也<p>經。爾時「四佛說是語已忽然」不現<p>贊曰。第六說已不現。已上總是他佛說命無窮<p>經。爾時「妙幢菩薩摩訶薩與無量百千菩薩及無量億那庾多百千眾生俱共往詣鷲峰山中釋迦牟尼如來正遍知所頂禮佛足在」一面立<p>贊曰。釋迦自陳常安。文段有四。一妙幢來至。二啟白所聞。三四佛請陳。四釋迦為說。此初也<p>經。時妙幢「菩薩以如上事」具白世尊<p>贊曰。啟白所聞<p>經。時四如來「亦詣鷲峰至釋迦牟尼佛所各隨本方就座」而坐<p>贊曰。四佛請陳。文分為三。初四佛俱來。次遣使陳請。後使者傳命。此即初也。問。四佛將往妙幢其室忽然變座。詣山不言變座。四佛如何以安。答。此中應是釋迦變座。文略不言。問。何故至妙幢室四佛自變。來詣靈山即釋迦變。答。下人不測上來。所以四佛自變。釋迦能知佛至故變座安<p>經。告侍者「菩薩言善男子汝今可詣釋迦牟尼佛所為我致問少病少惱起居輕利安樂」行不<p>贊曰。二遣使陳請有三。初通問。次陳請。後隨喜。初也<p>經。復作是言「善哉善哉釋迦牟尼如來今可演說金光明經甚深法要為欲饒益一切眾生除去饑饉令得安樂」我當隨喜<p>贊曰。陳請隨喜也<p>經。時彼「侍者各詣釋迦牟尼佛所頂禮雙足卻住一面俱白佛言彼天人師致問無量少病少惱起居輕利安樂行不復作是言善哉善哉釋迦牟尼如來今可演說金光明經甚深法要為欲利益一切眾生除去饑饉」令得安樂<p>贊曰。使者傳命<p>經。爾時「釋迦牟尼如來應正等覺告彼侍者諸菩薩言善哉善哉彼四如來乃能為諸眾生饒益安樂勸請於我」宣揚正法<p>贊曰。釋迦為說。文分為二。初贊。後陳。此讚也<p>經。爾時「世尊而說頌曰我常在鷲山宣說此經寶成就眾生故示現般」涅槃<p>贊曰。後陳也。分文為三。上二句顯法報常。以報顯法。靈山報法土中無約處而顯。下二句顯化滅<p>經。凡夫「起邪見不信我所說為成就彼故示現」般涅槃<p>贊曰。後一行重成化滅。所為眾生簡大菩薩<p>經。時大會中「有婆羅門姓憍陳如名曰法師授記與無量百千婆羅門眾」供養佛已<p>贊曰。第四喜見重成不滅。文分為八。一陳如寄跡求願。二如來方便默然。三佛加喜見令徵。四陳如答請舍利。五喜見別示修福。六陳如更復固求。七喜見答不可得。八陳如領知常住。此中問答人及所說法。與大方等無相大雲經第四說同。彼能請人名善德。能答之者名一切眾生樂見。并說宿緣來生見會今古名字。故彼經云。爾時善德請願。世尊不答。時眾中有梨車子。名曰一切眾生樂見。語善德云。如來默然已不相許。我今當答隨疑致問。問言。若能供養如來舍利如芥子許福報應得忉利天主。梨車為說如來曾偈有十二行。少此瞻部樹能生多羅果及法合兩行餘言。毛作僧伽梨。冬日能消冰鼠緣兔角梯在上而食月。假使蠅能飲鍾石淳好酒迷荒而耽醉。假使棘刺葉周遍覆三千。假使小舟船能載須彌山渡於大海水。爾時眾中有天女。名曰淨光。問世尊云。如是二賢從何處來。唯願演說。佛言。過去無量阿僧祇劫。爾時有佛號同性燈。其地廣博縱廣六萬八千由旬。有七萬八千大城。爾時大城名曰寶聚。即是今之王舍城也。時同性燈佛說大雲經。時彼城中有王名大精進龍王。王有夫人名曰護法。有一大臣名法林樹大臣。白佛。如來舍利為可得不。世尊不答。爾時大王為正法故與共大臣論講舍利。佛有弟子名摩訶男。心生歡喜。世尊讚歎。王聞讚已歡喜發願。願於當來釋迦正法滅時。於中出家為正法故不惜身命。大臣亦願。釋迦法中作大國王持如來法。夫人亦願。釋迦法中能伏邪見。時摩訶男願。如為彼佛作大弟子。佛告天女。如是四人今於我世為法重任。不但今日方於未來復當護持我之正法。天女爾時大臣今善德婆羅門是。是婆羅門我滅度後百二十年。王閻浮提字阿叔迦住婆梨弗羅城中。姓無耶氏。得轉輪王所有福德二分之一。時王夫人即汝天女是。汝得暫聞今得值我。捨是天形即以女身當王國土。得轉輪王所王領處四分之一。教化所屬受持五戒。護正法摧外道。爾時王者今一切眾生喜見梨車子是。深達正法能開妙義護法無損。時摩訶男即今大雲密藏菩薩是。得我真身二分之一。知恩報恩護持正法深義無滯。初文分三。一陳如詣佛供養。二聞佛入滅悲哀。三者舉佛功德為求願之所以。此初文有四。一標時處。二明姓名。三明同類。四陳供養。言法師授記者法師是佛。與其授記彰德位勝。故立此名。在第十迴向於此位中得法師授記。故此住靈山既是化佛。對機能請故在地前。又解。是入十地故真諦本云。佛身如是如如來說如是之義。我已聞知為請如來廣開分別真實之義。故求舍利開方便門。既云我已聞知。明是已悟。但為利樂故居斯請供養者。大莊嚴論發十大願一切供養一切諸佛。供養有三。一一切佛無餘。二供養無餘。三恭敬無餘。供養有三。一利供養謂衣服等。二敬供養謂香華。三修行供養謂修信戒等。又瑜伽菩薩地有十供養。此三攝盡。敬供養無餘亦三。一給侍恭敬。二迎送恭敬。三修行恭敬。此言供養即具前三義。一佛即一切佛故<p>經。聞世尊「說入般涅槃涕淚」交流<p>贊曰。聞佛入滅悲哀。此即聞前示現般涅槃亦示相。謂佛欲般涅槃故現流淚。如涅槃經第一卷說悲苦等相。鼻所流為涕。目所出為淚。兩相雜落為交流<p>經。前禮「佛足白言世尊若實如來於諸眾生有大慈悲憐愍利益令得安樂猶如父母」餘無等者<p>贊曰。三舉佛功德為求願所以。於中分三。初歸誠敬禮。次陳佛有能為請願由。後正求心願。前禮佛足即歸誠敬禮。若實如來下陳佛有能為請法由。中有二。一明世尊慈憐利益。二明世尊三德俱備所以陳請。初文有二。一法二喻。由大慈故憐之與樂。由大悲故愍拔其苦。準瑜伽四十七。哀愍依處明有五種。一有苦有情。二惡行有情。三放逸有情。四邪行有情。五煩惱隨眠有情。八難等有苦。不律儀為惡行。耽染境界為放逸。依諸妄見惡說法中出家等為邪行。煩惱可知。言大慈悲者無性攝論第九云。此言大者福智資糧圓滿證故令脫三苦。為行相故。二界有情為所緣故。於諸有情心平等故。決定無有勝此者故。由此令得利益安樂。利益安樂即世出世果。福之與智隨其所應配之無爽。或利即十利。樂謂五樂。又憐愍有七種。一無畏。二如理。三無倦。四無求。五無染。六廣大。七平等。不為畏彼而憐愍。依正法教為如理。痚_饒益為無倦。不待彼求而為憐愍名無求。無愛染心亦不希報為無染。為利有情寧棄身命。不以惡加名廣大。於有情界無有分限名平等憐愍。猶如父母者喻。莊嚴論第十二。菩薩有七似饒益。一似母。二似父。三似善友。四似同侶。五似健奴。六似闍梨。七似和上。譬如慈母於子作五饒益業。一懷胎。二出生。三長養。四防害。五教語。菩薩饒益眾生五業亦爾。一等心向眾生。二生之於聖地。三長養諸善根。四防護諸惡作。五教習以多聞。譬如慈父於子作五饒益。一下種子。二教工巧。三為娉室。四付善友。五為絕債不令後償。菩薩五業亦爾。一令起信以為聖體種子。二令學增上戒定以為工巧。三令得解脫喜樂以為娉室。法喜為妻也。四勸請諸佛以為善友。五為遮諸障以為絕債。由此等義故餘無有能與等者<p>經。能與世間「作歸依處」如淨滿月<p>贊曰。此明三德備。此即斷德。如涅槃經月愛三昧能作清涼。又復尸羅此云清涼。清涼即涅槃。由戒能為清涼涅槃因故名為清涼。故以月喻涅槃斷德。故經頌云。法歸分別聖歸涅槃。十地論云。如眾蜂依蜜。故與世間作歸依處。即是涅槃。涅槃即斷德<p>經。以大「智慧能為照明」如日初出<p>贊曰。顯智德。智能破闇如初日出<p>經。普觀「眾生愛無偏黨如羅」怙羅<p>贊曰。顯恩德也<p>經。惟願世尊施我一願<p>贊曰。求佛心願。佛有慈悲。復具三德能滿我願。故今求願<p>經。爾時「世尊默然」而止<p>贊曰。方便默然。默然有五意。一為除譏恐得稱讚即與他願。二為宜聞。三避相違。前言入涅槃。今復云常不入涅槃。與前相違。四顯佛德高。弟子尚能答問。況如來也。五他除疑。勝他說為證故<p>經。佛威力「故於此眾中有梨車毘童子名一切眾生」喜見<p>贊曰。三佛加喜見徵問。文中分五。初舉處。二明族類。三列其名。四喜見問知願。五喜見等能。此初三也<p>經。語婆羅「門憍陳如言大婆羅門汝今從佛欲乞何願我」能與汝<p>贊曰。後二也<p>經。婆羅門「言童子我欲供養無上世尊今從如來求請舍利」如芥子許<p>贊曰。四陳如答求舍利。冀欲顯常希求舍利。初文分為三。初陳如答願。次假設外徵。後答願所以。初也<p>經。何以故「我曾聞說若善男子善女人得佛舍利如芥子許恭敬供養是人當生三十三天而為」帝釋<p>贊曰。後二文也。假近麤事欲望喜見。為顯常因當得常果。如菩薩處胎經無上依密跡力士西域傳等。皆說舍利多少供養及功德等<p>經。是時「童子語婆羅門曰若欲願生三十三天受勝報者應當至心聽是金光明」最勝王經<p>贊曰。喜見別示福門。即為顯常因。長行答詮。頌中答理。長行有其三。一令聽此經。二明其所以。三者結略。此即初也<p>經。於諸經「中最為殊勝難解難入聲聞獨覺」所不能知<p>贊曰。明其所以有二。初示二乘不知。二能為勝因。此不能知以聽此經能為報法生了二因。如天親菩薩等般若論說。於法為了因。亦為餘生因。報是法餘。有為始起故為生因。此能詮顯理行果故。依詮起行能證法身。故為二因<p>經。此經「能生無量無邊福德果報乃至成辦」無上菩提<p>贊曰。能為勝因能生果報者為十王因。成辦菩提為三身因。真勝果報意令彼求<p>經。我今為汝略說其事<p>贊曰。結略<p>經。婆羅門言「善哉童子此金光明甚深最上難解難入聲聞獨覺」尚不能知<p>贊曰。陳如方便更復固求。分文為三。初歎經深妙勝者不知。次我等智微不能依習。後殷求舍利此初也。明菩提涅槃二空理故甚深。除二障盡故無上。凡夫比智難解現智難入。二乘定姓不能趣悟。故不能知<p>經。何況「我等邊鄙之人智慧微淺而能」解了<p>贊曰。我等智微不能依習<p>經。是故「我今求佛舍利如芥子許持還本處置寶函中恭敬供養命終之後得為帝釋常」受安樂<p>贊曰。後慇求舍利分二。初述意所求。後徵。云何不為我乞。此述意所求望。答常住真無舍利<p>經。云何「汝今不能為我從明行足求斯一願作是」語已<p>贊曰。此徵云何不為我乞佛身舍利。令我供養得常樂果<p>經。爾時「童子即為婆羅門而說頌曰琲e駛流水」可生白蓮華<p>贊曰。喜見答不可得。此文大意。或約因緣唯識無相真如四種觀門云無舍利。或約三無性觀云無舍利。或依三性云無舍利。或總約三身明無。或但約法應知無。意為除八倒及以四障。明菩提涅槃具有四德。故三身壽皆無分限。以陳如假以執佛從於有漏因生。猶如世報死留身骨應是無常。今答云無。據前道理令餘悟解。知佛常住是真安樂。稱理而修是此中本意。有十四頌分之為四。初三行明離有漏之三相故無舍利。次三行明具涅槃之三德故無舍利。次四行明四人有障。不得真實故無舍利。後四行明真實身具足四德故無舍利。此初也。半行明法身無生相。琲e喻真理故。涅槃經及寶性論皆以河水喻於真如。駛流者喻如。自性無有垢染。自性解脫自性智慧非同有為。能生諸法故無舍利。猶如駛流不生蓮華。或自受用身大悲般若信定所成。猶如駛流盡未來際剎那相續故無舍利。不同有漏惑業所成生滅彼生可留身骨。此約依他無自然生要假眾緣。此無漏身非有漏因故不得有血肉等身。白蓮華者梵云奔荼利迦。故新舊經皆云優缽羅華．呴物頭華．婆頭摩華．奔陀利華。如次四色青黃赤白。然舊本云呴物此云白蓮華。以駛水中俱不生故。隨舉於一取文言便。見水應生物駛流尚不得生。無為非生無漏非染。與染法違故無舍利<p>經。黃鳥「作白形黑烏變」為赤<p>贊曰。明無變異相故無舍利。黃鳥者舊本云呴枳羅此云黃鳥。應是此間黃戾婁鳥。又解。無正相翻。西方有此鳥形如鴝鴿。黃鳥形小。喻色蘊老不遍三界。分段老不遍無漏地。烏形稍大喻四蘊老遍三界故。喻變易老遍無漏地故。今此法報二老俱無。故無舍利<p>經。假使「贍部樹可生多羅果朅樹羅枝中能出菴」羅葉<p>贊曰。明法身等無滅相故無舍利。贍部樹者此洲北臨大海多有此樹。樹子極大。亦復堪食。樹下海內多有好金。舊云閻浮檀金者訛。瑜伽論云。無熱池側有大贍部樹。此洲因樹而以立名。多羅樹者傳云。形大葉狹長。即貝多羅葉。西國書此樹葉。朅樹羅者此亦無翻。舊云佉受羅樹子。如漢[<a href='javascript:showpic("../fontimg/056153.gif")'>卄/瓜</a>]。內有小子。子大如蒜。食之甘美。傳西國說。摩揭提國著子。餘處不多著子。菴羅(傳云此云甘子子小)如是異類雖有生滅。尚無此類果等滅已而生彼等。云何無為法得有前滅而留舍利。若據自性法身。般若論云。三相異體故離彼是如來<p>經。斯等希「有物或容可轉變世尊之舍利畢竟」不可得<p>贊曰。法合。彼等有為設可轉變故云或容容彼不定。如來法身必無生滅留骨舍利。若報化身義準可知<p>經。假使用龜毛「織成上妙服寒時可披著」方求佛舍利<p>贊曰。此下三行明具三德故無舍利。初一行明般若真實離虛妄故。龜毛本無喻實性。般若無有骨分。織成妙服喻因舍利而修勝行。寒時可披著喻望當得常果。若妄計心謂佛真身實有骨等。有漏身分如毛。執我能依修得實果如衣。是遍計妄。妄等即無。故自性般若據實無舍利。或可。計用血肉筋骨集成法身。如以龜毛集成衣服用以禦寒。此事既無。故無舍利。離前生相<p>經。假使蚊「蚋足可使成樓觀堅固不搖動方求」佛舍利<p>贊曰。喻法身真實微細之法。不可轉異成有為麤血肉舍利。離前異相<p>經。假使水「蛭蟲口中生白齒長大利如鋒方求佛」舍利<p>贊曰。喻解脫自性不可得有有漏血肉繫縛之法。如蛭生齒而為縛礙。既不有生故定無滅。離前滅相。或復初喻地前真如。非客塵染故不生故經云不生不滅。十地真如雖分澄淨。非轉染成故不異故經云不增不減。非隨功德生增。非隨煩惱滅減。後喻道後解脫之身。已離縛故故無舍利。又解。前三行喻生無自性性。次三行喻相無自性性。後八行喻勝義無自性性。如次即於依他遍計圓成三性令修觀行<p>經。假使持「兔角用成於梯磴可升上天宮方求佛」舍利<p>贊曰。下四行明四人有障不得四德。此意即明法身是常樂等。今此中以兔喻法身。常作無常想如依兔求角。為梯天宮者喻涅槃常德。以無常想梯悕得入涅槃宮。無有是處。由此故知無有舍利。準此即明。欲求法身舍利畢竟不得。此初即除緣覺捨心。由此世尊作無常想故。欲捨心入大涅槃必定不得。故知法身必無無常。為無常觀如依於兔求角作梯望昇天宮。必定不得。故二乘云得者是方便說。如勝鬘經云。去涅槃界近言得涅槃。實不得也。今使觀常修大悲故。除捨心障能為常因證佛常德。又依法身觀有無常骨肉舍利。望求供養為法身因。亦必不得。如依於兔求角成梯磴以昇天。故不可得。上約倒觀障自不得法身常德。此約邪觀求佛舍利不得。既無舍利。依何修行能為常因<p>經。鼠緣「此梯上除去阿蘇羅能障空中月方求佛」舍利<p>贊曰。除聲聞畏苦障。聲聞之人觀佛法身有漏苦想。如似於鼠。依法身樂德上無如兔角為梯。計此苦想能除諸障。能降諸魔得大涅槃。如鼠緣兔角上天。除怨必定不得。或鼠喻聲聞。兔角梯喻於樂德作真苦想。實無苦故計為有苦。有苦故即有無常。謂有骨肉舍利故今求之。即用此因希得樂德。如緣兔角梯除阿修羅不令障月。月喻涅槃既不稱實。明定不得。令修大定為能證得大樂德因<p>經。若蠅「飲酒醉周行村邑中廣造於舍宅方求佛」舍利<p>贊曰。除外道著我障。由除世尊於餘有漏觀有我樂以顛倒故。如蠅飲醉當處便臥。不能飛歷村邑造於窟宅。因中十地法如城擇滅如村邑。涅槃樂德如舍宅故智度論引。有一外道為舍利子說一頌云。我飲粳米酒竊持一瓶來。山地諸草木視之如金色。此喻外道於有漏法作不空有相有願。今據無為。不得云造作舍宅。但云造詣。或依了因假喻造舍者。今除妄執倒故修於般若智慧明覺。能得如來涅槃大我。或如外道。雖計我常然有捨身受身之義。故謂世尊常我之身有其舍利。既是顛倒。故無舍利<p>經。若使驢「脣色赤如頻婆果善作於歌舞方求佛」舍利<p>贊曰。除闡提不信障。由癡不信法身四德。以愚闇故喻驢脣黑。以不信故不得如來涅槃大淨。如驢黑脣不可令赤如頻波果。闡提不信不可得於法身之上謂有舍利故。令修信能為淨德因證得大淨。此之四德各據增障增因而說。準修行位此逆次第。據四德次故先說捨心等。善作於歌舞者歌喻說法。即利他。行舞喻自利行。準此經文似總喻第四。據真諦本即善作下通結前四。故彼經云。凡夫及二無能說及能行自他無是處故總不能說如來四德及修四因。然此文意或暫不能說及修行。或據定性二乘及無性闡提外道。然可得云為不定姓及有種姓以令除障。修四德因證四德故。或可。定姓不愚法者亦得。為說令知故少化他故。或可。此文但喻結第四影前三人<p>經。烏與「鵂鶹鳥同共一處遊彼此相順從方求佛」舍利<p>贊曰。明真實法身具足四德故無舍利。亦分為四。此初明常實德不與無常虛妄同處故無舍利。又無常觀不得常德。設若得者可求舍利。既不可得故不可求<p>經。假使「波羅葉可成於傘蓋能遮於大雨方求佛」舍利<p>贊曰。明大樂德。若謂為苦如波羅葉。波羅葉傳云各分三道。不可為蓋而遮大雨。大雨喻變易苦。聲聞謂苦故不能破變易四魔大雨之苦。二乘作無常及苦觀不能得常樂<p>經。假使「大船舶盛滿諸財寶能令陸地行方求佛」舍利<p>贊曰。明大我德。以法身我如大船舶。具琩F德如滿財寶。令陸地行喻外道我見。外道我見心不能見真我。真我如舟。不於外道我見陸地心行<p>經。假使「鷦鷯鳥以嘴銜香山隨處任遊行方求佛」舍利<p>贊曰。明大淨德。外道不信涅槃淨德。妄計餘淨能得涅槃之真淨德。如鷦鷯鳥不能銜香山遊。香山喻大涅槃淨德。鳥喻外道。不信佛說依自見行謂得真淨。決定不得。既真法身不無常苦無我不淨。明知舍利決不可得故。求舍利依供養故。為安樂因。成本願者必不可得故。應觀佛離三相成三德。除四障修四因。定得願滿<p>經。爾時「法師授記婆羅門聞此頌已亦以伽他答一切眾生喜見」童子曰<p>贊曰。第八陳如領解常住。文有二別。初經家標。後正領解。初也<p>經。善哉「大童子此眾中吉祥善巧方便心得佛」無上記<p>贊曰。正陳領解。七頌分三。初二行歎德將陳。次四行正明所解。後一行結佛身常。初文分三。初一行歎喜見德。次半行標佛所成。次半行告聽將說。此即歎喜見。初通讚次別讚。通讚讚前說法及讚內德。以前所說依無染智說佛四德。今生除障修因當證故讚善哉。讚內德者即下所歎諸功德是。有六勝德。一相應勝德。二生位勝德。三發願勝。四善巧勝。五方便勝。六攝受勝。言大童子由與七大性相應故。如無著菩薩般若論云。此菩薩與七大性相應故名為大。此義同彼。言童子顯生位勝。以登初地生如來家名為童子。即真佛子義。此復有四。一種子勝。信大法為種子。二生母勝。以般若為生母。三胎藏勝。以禪定為胎藏。四乳母勝。以大悲長養為乳母。眾中吉祥即大願勝。謂發十大願或四弘願。言善巧者即善巧勝。得進上地方便故。言方便心者即方便勝。依二利生。一知自近菩提。二知利他方便故言得佛記者攝受勝。蒙諸如來攝受記分故<p>經。如來「大威德能救護世間仁可至心聽我今」次第說<p>贊曰。上二句歎佛智悲。大威德是智德。具諸神通等。能救護是悲德。利益世間故。我今次第說者陳當所說。當所說者即佛三身。無性攝論彼果智分云。應知法身略有五相。一轉依相。二白法所成相。三無二為相。四常住相。五不可思議為相。此之五義我當次說<p>經。諸佛「境難思世間無與等法身性常住修行」無差別<p>贊曰。下四行正明所解。初二行解常住。後二行解無舍利。初解常住即是彼果智分。彼果智分略有五相。諸佛境難思是不可思議相。世間無與等是轉依相。法身性常住是常住相。修行無差別是白法所成相。諸佛體皆同一行是無二為相。此意以如是諸法本為迷悟依故先明不思議相。既知本已。次辨轉依相。既轉依已即得法身。次辨法身常住相身由因證。次辨白法所成相。既白法所成不知同異。次辨無二為相。彼論以能依所依為次。故次第別言。諸佛境界難思議即彼第五相。彼論云。謂真如清淨自內證故。非諸尋思所行境故。諸尋思者唯應信解。不應思議云難思議。世間無與等者即彼第一轉依為相。謂轉滅一切障雜染分依他起性故。轉得解脫一切障於法自在轉現前清淨分依他起性故。此意轉依既滿世間無等。法身性常住者即彼第四常住為相。彼論云。謂真如清淨相故。本願所引故。所應作事無竟期故。無性釋云。此顯真如性常無變。顯成佛果說為法身。性若變易即非真如。是故常住本願引故。作事無竟期故顯餘應化佛。修行無差別者即彼第二白法所成為相。謂六波羅蜜多圓滿得十自在故。此十自在義至下當釋<p>經。諸佛體皆同「所說法亦爾諸佛無作者」亦復本無生<p>贊曰。即彼第三無二為相。有三無二。一有無無二。二為無為無二。三一切佛無二。此言同者即無二義。諸佛體皆同即是總句。亦是有無無二。諸佛無二之別句謂有無無二為相。由一切法無所有故釋意於法身上遍計無故非有相。以空所顯自性故非無相。諸佛無作者下顯為無為無二。亦復本無生者顯應化身。有為無為無二相故。論云。由業煩惱非所為故名無作者。既非煩惱作亦非惑業生。故云無生。亦顯自性法身體自本有非新生作。所說法亦爾者因釋說法亦復無差。諸佛如來同事業故。又解。此文釋前能救護世間。若非說法何能救護。故此經下。多云此經流布於世間中有多利益<p>經。世尊「金剛體權現於化身是故佛舍利無如芥子許佛非血肉身」云何有舍利<p>贊曰。下二行解無舍利。初一行半領解。後半行解示有。此初也。有三義故無有舍利。一堅固難壞。以金剛體難破壞故二是權化身。諸化生者尚無餘骸。佛權現身。故無舍利如芥子許。三非血肉身何得有舍利。問。若言權現云何調達出身血耶。答。準大方等無相大雲經第四。善德為問世尊答云。如來身血實無有出。提婆達多亦不能出。若言樹影有出血者無有是處。如來之身亦復如是。若言出血。當知即是善權方便不可思議<p>經。方便「留身骨為益諸」眾生<p>贊曰。解示。以神通智力善巧方便。現留舍利利益眾生<p>經。法身「是正覺法界即如來此是佛真身亦說」如是法<p>贊曰。第三結佛身常。功德所依及以積聚名為法身。通三身故覺性覺相俱名正覺。是諸法因是諸法依故名法界。此是真身者有二義。一對舍利三身俱真。二望所變應化非真。身既如是。佛說亦然。以顯證說二皆同故<p>經。爾時「會中三萬二千天子聞說如來壽命長遠皆發阿耨多羅三藐三菩提心歡喜踊躍」得未曾有<p>贊曰。時眾領解獲益。分文為二。初長行聞法獲益。次偈頌陳其領解。初文有四。一舉獲益數。三萬二千天子。二陳所聞。聞說如來壽量。三得勝益。謂發菩提心。四心歡喜發菩提心。經論所說廣略不同。今略七門分別。一發心因緣。二發心分位。三發心儀軌。四發心勝劣。五發心差別。六發心勝利。七發心譬喻。言因緣者復有三種。一由四因。二由四緣。三由四力。具如瑜伽三十五說。發心分位者。大莊嚴論第二及顯揚第二俱云。一世俗發心。二勝義發心。依瑜伽七十二有十發心。謂世俗受發心。得法性發心。不決定發心。決定發心。不清淨發心。清淨發心。羸劣發心。強盛發心。未成果發心。已成果發心。此中五對。一地前地上對。二退與不退對。三有染無染對。四被蔽不蔽對。五因果位別對。退與不退約四位明。謂信不退等。染不染對約住不退前。住不退前有為隨他。或被他逼或怖或誑或求世利。而以發心名染。與此相違名不染。煖頂位前貪等蔽伏名劣。在忍第一位不為彼蔽名勝。十地名未成果。佛地名已成果。言儀軌者瑜伽但云。發如是心說如是言。願我決定當證無上正等菩提。不說儀軌但辨行相故。依顯揚論第二云。謂如是一隨智者前。恭敬而住。起增上意發誓願言。長老憶念。或言聖者憶念。或云鄔波柁耶。我如是名從今日始發阿耨菩提心。為欲饒益諸有情故。從今日以往願我所修六波羅蜜一切萬行。皆為證得無上菩提故。我今與諸菩薩摩訶薩和合出家。願世尊證知。我是菩薩。第二第三亦復如是。此說世俗發心儀軌。不見出世發心儀軌。四發心勝劣者莊嚴論云。第一義發心有三種勝。一教授勝。親近正遍知故。二隨修勝。善集福智故。三得果勝。生無分別智故。復有六勝。一生位。二願。三勇猛。四淨依。五餘巧。六餘出。生勝有四。一種子勝。信大法為種子故。二生母勝。般若為生母故。三胎藏勝。大禪定樂為胎藏故。四乳母勝。大悲長養為乳母故。願即十大願等。皆廣如彼明。五發心差別者。準金剛般若經說有三種。謂云何住(即欲願)云何修行(即為願故修行)云何降伏其心(即為修行故斷障)故彼經云。應當發起如是之心。瑜伽三十五說有五種。一自性。二行相。三所緣。四功德。五最勝。即以正願為自性。於菩提涅槃定自希求。及求能作有情義利故。希求為行相以大菩提及諸有情為所緣境。最初發心能攝一切菩提分法殊勝善根。為上首等功德相應最初正願。於餘希求世出世間妙善正願最為第一。大莊嚴論第二云。菩薩發心以何為根本乃至以何為究竟。總有十一。以大悲為根本。以利物為依止。以大乘法為所信。以種智為所緣。為求彼故以勝欲為所乘。欲無上乘故以大護為所住。住菩薩戒故以受為障難。起異乘心故以增善為功德。以福智為自性。以習度為出離。以地滿為究竟。由地地勤方便與彼彼相應故。準文殊問菩提心經有十種發。一身發。二口發。三意發。令三業清淨故。四內發。以不虛分別一切眾生故。五外發。於一切生平等行故。六智發。以具足佛智清淨故。七清淨國土發。以示一切諸佛國土莊嚴故。八教化眾生發。以知一切煩惱病藥故。此識對除法。九者實發。以成就定聚故。此隨根說法。十無為智滿足心發。以不著三界故。依發菩提心論有四發心。一思惟諸佛發菩提心。二觀身過患。三慈愍眾生。四求最勝果。四各有五。皆廣如彼二論所明。勝利譬喻此之二門。廣如大莊嚴經論及發菩提心經論所明。今此發心四緣之中是第一緣。見聞佛菩薩神通功德故。四因之中是初二因。具種性故。佛菩薩善友攝故。四力之中可具四力。由自種子功能勢力故。宿習大乘故。由聞他說力故。親近善友故。歡喜踊躍者準文殊所問經論云。三種義故歡喜奉行。一說者清淨。以於諸法得自在故。二所說清淨。以如實知清淨法體故。又與初中後等十種淨勝相應故。三依所說法得果清淨。以得妙境界故。此意依教證理得果故<p>經。異口「同音而說頌曰佛不般涅槃正法亦不滅為利眾生故示現有滅盡世尊不思議妙體無異相為利眾生故」現種種莊嚴<p>贊曰。申陳解。一行領常住。一行領現諸相<p>經。爾時妙幢「菩薩親於佛前及四如來并二大士諸天子所聞說釋迦牟尼如來壽量」事已<p>贊曰。自下大段第二別明涅槃。文分為三。一陳疑啟請。二佛為解釋。三領悟得益。初文有二。初結前所聞。後正疑請。此初也<p>經。復從「座起合掌恭敬白佛言世尊若實如是諸佛如來不般涅槃無」舍利者<p>贊曰。正請有五。一請法儀。二牒所聞。三舉違難。四結疑意。五請為決。此初二<p>經。云何「經中說有涅槃及佛舍利令諸人天恭敬供養過去諸佛現有身骨流布於世人天供養得福」無邊<p>贊曰。舉違難有三意。一云何名涅槃。二云何不入。三既不入云何復言留身舍利。此舉二違。一違教。二違世間。世間即過去諸佛現有舍利是<p>經。今復「言無致生疑惑惟願世尊哀愍我等廣為」分別<p>贊曰。結疑請決二段文也<p>經。爾時「佛告妙幢菩薩及諸大眾汝等當知云般涅槃有舍利者是密意說如是之義當」一心聽<p>贊曰。佛為解釋。文分為三。初牒疑情敕聽。二正為解釋。三如是妙行汝等勤修下結勸令學。此初也。言有舍利是密意說者。雜集論第十二說。祕密有四。一令入。二相。三對治。四轉變。對治有八。一輕佛障。二輕法障。三懈怠障。四於少善根生喜足障。五貪行障。六慢行障。七惡行障。八不定性障。今此為除輕佛懈怠二種障故說般涅槃。留身舍利名為密意。一心聽者敕聽。耹音囑耳。掃滌攝持生三慧故<p>經。善男子「菩薩摩訶薩如是應知有其十法能解如來應正等覺真實理趣說有究竟大般」涅槃<p>贊曰。正為解釋有三。初解涅槃體。次明其相。即顯不入。後釋言入涅槃及留舍利所以。此初也。問。何故前明涅槃體。後明涅槃相。答。明體即顯依三事等說有涅槃不同。二乘身智滅處名為涅槃。明相即彰有大悲智不同。二乘入於永滅故行希有。明體三番釋。初一約三事四涅槃當體等釋。次依展轉證得釋。後約因圓能證釋。涅槃之義略以五門分別。一列釋名。二者出體。三辨得人。四辨得時。五問答。初列釋名者初列次釋。列中初總後別。總者泥洹經等名為泥洹。有稱泥曰。皆梵語訛。正云波利抳縛南。唐言圓寂亦云波利涅婆南。又亦云滅度亦云清淨亦云彼岸。涅槃經中亦云無生無出無作無為歸依窟宅解脫轉依等多名。列別名者。有唯依不共。攝論斷果分中但說無住。涅槃經及此中說大涅槃。有依小大能證人別者。涅槃經中說有二種。一小二大。二乘所得名小涅槃。大乘所得名大涅槃。有依總別相對。十地論中說有二種。一名同相二名別相。別相即餘三涅槃。有約三乘同斷煩惱因果說二。勝鬘經中但說二種。謂有餘依及無餘依。復有依由證不證別但說二種。即梁攝論云。一自性淨。四中初一。二方便淨。四中後三。有依共不共說有三。即此經三種。謂有無餘及無住處。有依證不證三乘通別盡理說四。即梁攝論．成唯識論等。一自性清淨。二有餘依。三無餘依。四無住處。釋名者正云波利抳縛南。或涅波南。正翻云圓寂。圓謂圓滿。諸功德滿所證理圓能所證圓。寂謂寂靜。自體澄湛離染囂動。亦通能所證。然從增勝功德稱圓。果位滿故理體稱寂。本凝然故。由圓眾德方證理寂故名圓寂。若俱圓寂即亦圓亦寂名為圓寂。是持業釋。若由圓能證圓之寂名圓寂即依主釋。又若功德能圓能寂。若所依如所圓所寂。俱並釋持業。若依唯識。唯真如理為涅槃體。或圓之寂或所圓所寂。若依涅槃經。三事說名大涅槃。即智如解脫俱圓寂並得持業。以彼經中說如伊字不一不異故。通假實性相之法俱名圓寂並持業名。解脫是假義般若是相。法身是性。若依義三名為三事。即般若依主餘皆持業。然名涅槃是持業釋。言滅度者度即是到。二義解之。一謂真如本來清淨。性是彼岸名為到也。故維摩經云。一切眾生即涅槃相。不復更滅。二謂滅是所到度是能到。即度之滅依主釋也。又能滅能度所滅所度。度者到也。故通能所。能滅能度即涅槃相。所滅所度即涅槃性。同大涅槃三事而成。涅槃經云。無因緣故名無生。以無為故名無出。無造業故名無作。餘名準知。釋別名者。不由慧擇。本體無染名自性清淨涅槃。同前自性清淨即涅槃持業釋也。餘謂苦諦是集之餘。有謂不無。依謂所依。有二所依。一現身猶是餘行苦依。二名有餘依明涅槃猶有餘苦之所依故。即有餘苦之所依。涅槃俱依主釋。苦集俱盡名為無餘。無餘苦依。無者非也。非有苦依。四智亦是名無餘依。即無餘苦之所依。涅槃亦俱依主釋。因詮顯故。又解。有餘無餘能證故舉彼顯此。正取所依名為涅槃。謂有餘苦所依即涅槃。無餘苦所依即涅槃。並持業釋。依二乘者無餘依不能詮。若大乘四智是無苦依。亦能證也。可得依主此釋為正。由悲不住涅槃。由智不住生死。以其能證如所通達俱不住故謂無住。所依即涅槃。或從真如處生死而無滯。在涅槃而無著。涅槃是相真如是性。猶如自性法身與其真如相性別故。即相屬性。無住之涅槃依主釋。又即此相亦俱無住亦得云無住即涅槃。然唯識論說四涅槃並如為體。即攝義歸性並持業釋。第二出體者。先敘古次陳今。敘古者蜀地基法師云。曇無讖法師及河西道朗法師等。蓋涅槃者常樂我淨為宗義之林。開究竟玄致為涅槃之本。此釋得義非正明體。真諦三藏云。涅槃有四。三是道果一非道果。為成菩薩般若大悲涅槃而為道果故。從初地已上無分別智為涅槃體。亦有云。悲智為體此但是相。此為能證非正。涅槃經云。涅槃了因之所得非生因得故。若智為涅槃即應生因得故。鄴城河朔諸師。或說涅槃具四種體。一者理滅謂真如法界。二者事滅謂離三障數滅之滅。三者德滅謂功德寂滅。四者應滅謂在雙林示同眾生無常之滅。初三可爾。成唯識云皆如為體。即是理滅。又云中二擇滅攝即數滅之滅。然古人意。擇滅是事識之所變即非涅槃。大般涅槃古人多以如是般若性說如為般若。與理無別不勞別說。若約三事名大涅槃。般若即德滅。然不說所以違了因得。說非究竟。今正出體有其四門。一性相別論體。二性相合論體。三攝假從實體。四假實合論體。性相別論體者。成唯識論云四涅槃皆以真如為體。有為德非。又體義分。自性無住即真如體。中二皆擇滅。又斷智障許得擇滅。即無住處亦擇滅收。雖是其假對依他相俱得名性。俱了因得體義俱常。故三事大般皆取義三。並如為體。二性相合論體即般若解脫及以真如並涅槃體。即涅槃經三事名大般。言如伊字亦如三目。若唯說如唯一非異故。雜集論云。滅諦相者謂真如聖道煩惱不生。若滅依若能滅若滅性是滅諦相。相謂體相能滅所滅滅依俱名滅諦。能滅即般若滅性即解脫擇滅滅依即真如。然彼論復云。謂真如境上有漏不生名為滅諦者即剋性說。前據相從相性合說。三攝假從實體者即唯識論云。此依真如離障施設故。體即是清淨法界故。四涅槃皆如為體。四假實合論體者即唯識論說。四涅槃中初後即真如。據實體中二擇滅攝。擇滅是假或無住處說是擇滅。即三假一實並涅槃體。又準成唯識第二卷說無為有二。一依識變。二依真如。四種涅槃亦既許後三是無為攝。亦通識變。又六無為俱許識變。自性清淨體即真如。應同擇等亦許識變。又解。深密經云。諸識所緣唯識所現故可通許識變。涅槃以非真故非了因得。故諸<p>經。論不說涅槃亦是滅變。然有無餘雖俱擇滅望義有別。分為二種。而有五對。一煩惱因果對。煩惱因盡名有餘。煩惱果盡名無餘。二小大對。小乘所得名有餘。大乘所得名無餘。勝鬘經阿羅漢人斷有餘集證有餘滅。三二死對。分段滅名有餘。變易滅名無餘。即前小大對。四滿不滿對。菩薩所得名有餘。如來所得名無餘。勝鬘經云。後身菩薩無明所覆。斷有餘集證有餘滅名小分涅槃。小分即有餘也。五三身相對。此經所言應化二身名有餘。法身名無餘。諸經論中多說初對為二涅槃。所餘門義如本法華及唯識疏辨。今此文中多約無住名大涅槃。攝論辨彼果斷亦爾。準法集經第一。無所發菩薩答奮迅慧菩薩有十法。知如來常十法知如來實。十法知如來涅槃。有三復次。正與此同但少廣。亦有二復次。十法知如來行。初番文略。第二番文大同此經。但文稍廣。三復次明涅槃中。第一復次文稍廣。唯第四行彼云不息此云休息。三藏覆撿亦云是不知。餘者皆同。又有十法知空十法知譬喻相等。然四復次文各有四。一標二徵三釋四結。標中初對機次開後簡。言菩薩者對機。為二乘者說假涅槃。為大乘者說大涅槃故。十法即開章說有究竟大般涅槃。簡異小乘所得涅槃稱為大般。文言十法者應云十義名涅槃。能如是知即能解如來所記涅槃。此中大意涅槃性相俱名涅槃。如似菩提菩提斷俱名菩提。涅槃經中三事俱涅槃。若成唯識等。四涅槃俱真如理。四智心品名菩提者是性相別論門。十法即為十段。諸復次皆準知<p>經。云何為十<p>贊曰。徵也<p>經。一者「諸佛如來究竟斷盡諸煩惱障所知障故名為涅槃二者諸佛如來善能解了有情無性及法無性故名為涅槃三者能轉身依及法依故名為涅槃四者於諸有情任運休息化因緣故名為涅槃五者證得真實無差別相平等法身故名為涅槃六者了知生死及以涅槃無二性故名為涅槃七者於一切法了其根本證清淨故名為涅槃八者於一切法無生無滅善修行故名為涅槃九者真如法界實際平等得正智故名為涅槃十者於諸法性及涅槃性得無差別故名為涅槃」是謂十法說有涅槃<p>贊曰。初三約三事解。究竟斷盡煩惱所知即解脫。解了有情及法無性即般若。能轉身依及法依故是法身。三事非一異名大般涅槃。身即第八流轉還滅依。法即真如即迷悟依。由此藏識持諸障種。彰法身勝故轉第八與如合明。次三約四涅槃。第四示現無餘化事休息。即八相身示入無餘。準法集經云化生無休息。即有餘涅槃。第五即無餘。云證得故。或第四亦同法集經說。第五或是辨中邊云。二實相真實自性清淨涅槃無差別相。相即唯識論云。相真如理。在凡夫等不能證得。諸佛證故。第六無住涅槃。了知生死反以涅槃無二性。性即真如性無別故二亦不別。由此不住生死涅槃。第七已下四義依於三性總別而明。云於一切法了其根本證清淨故是總故。辨中邊云。此中云何根本真實。謂三自性後得能證遍計依他清淨。本智能證圓成清淨。第八依遍計顯云一切法無生無滅。解深密經云。於一切法無生無滅等。以顯了相轉正法輪。依遍計說了達彼無能正修行。第九取能證如等無漏正智。依依他起性淨分說涅槃相。故名為涅槃。染非能證故非涅槃。第十於其二性得無差別者意取所得。得是證得無差別理證圓成實性。是謂等者結有涅槃<p>經。復次「善男子菩薩摩訶薩如是應知復有十法能解如來應正等覺真實理趣說有究竟」大般涅槃<p>贊曰。第二復次依展轉釋。文段如前<p>經。云何為十<p>贊曰。徵也<p>經。一者「一切煩惱以樂欲為本從樂欲生諸佛世尊斷樂欲故名為涅槃二者以諸如來斷諸樂欲不取一法以不取故無去無來無所取故名為涅槃三者以無去來及無所取是則法身不生不滅無生滅故名為涅槃四者此無生滅非言所宣言語斷故名為涅槃五者無有我人唯法生滅得轉依故名為涅槃六者煩惱隨惑皆是客塵法性是主無來無去佛了知故名為涅槃七者真如是實餘皆虛妄實性體者即是真如真如性者即是如來名為涅槃八者實際之性無有戲論唯獨如來證實際法戲論永斷名為涅槃九者無生是實生是虛妄愚癡之人漂溺生死如來體實無有虛妄名為涅槃十者不實之法是從緣生真實之法不從緣起如來法身體是真實名為涅槃善男子是謂十法說有」涅槃<p>贊曰。釋。一切煩惱樂欲為本者如涅槃經。染淨等法皆欲為本。如入善法欲為根本。起諸染法亦同淨說。應撿彼文。以佛能斷證所顯理名為涅槃。言不取法者即由無欲於一切境不生愛著。既不愛著故更不生故。不往彼趣生去。不還此趣生來。所取即五蘊。前約因亡此約果滅。所顯之理名為涅槃。三依有漏滅盡所顯真如是功德依名為法身。故勝鬘經云。在纏名如來藏出纏名法身。無去來約無有為相說。無所取據色蘊等體說。此無所顯正是涅槃。四約涅槃體離言詮性名為涅槃。五離言詮者即是轉依二無我理。無我人者無有生執。唯法生滅者即悟法無我。所以者何。無著般若論釋云。若法執隨即有我執。故由悟此理論得轉依名為涅槃。此麤重轉依。六由二執惑塵是客。有生滅去來故。真如是主。以體常住無生滅去來故。今佛了知證得轉依此心轉依。七者惑顛倒生稱虛妄。如非倒生故稱實。實常不倒稱真如。真如體性即是法身如來。亦心轉依。但轉釋異耳。八真如法身即是實際。離倒妄顯故無戲論。佛證實際故戲論斷名為涅槃。即道轉依。九由佛永斷妄戲論故得此無生。無生是實。愚夫未斷生虛妄故漂溺生死。如來無此名為涅槃。即廣大轉。十者有為不實是從緣生。法身實體不從緣生。故名涅槃。歸圓成實是一切法所歸趣故<p>經。復次「善男子菩薩摩訶薩如是應知復有十法能解如來應正等覺真實理趣說有究竟大般涅槃云何為十一者如來善知施及施果無我我所此施及果不正分別永除滅故名為涅槃二者如來善知戒及戒果無我我所此戒及果不正分別永除滅故名為涅槃三者如來善知忍及忍果無我我所此忍及果不正分別永除滅故名為涅槃四者如來善知勤及勤果無我我所此勤及果不正分別永除滅故名為涅槃五者如來善知定及定果無我我所此定及果不正分別永除滅故名為涅槃六者如來善知慧及慧果無我我所此慧及果不正分別永除滅故名為涅槃七者諸佛如來善能了知一切有情非有情一切諸法皆無性不正分別永除滅故名為涅槃八者若自愛者便起追求由追求故受眾苦惱諸佛如來除自愛故永絕追求無追求故名為涅槃九者有為之法皆有數量無為法者數量皆除佛離有為證無為法無數量故名為涅槃十者如來了知有情及法體性皆空離空非有空性即是真法身故名為涅槃善男子是謂十法說有」涅槃<p>贊曰。第三復次文四如前。依因圓能證釋。即修十度因滿能證大般涅槃。初六即前六度。修行施等為七最勝所攝成度。今此經中且舉巧便一箇最勝。三輪清淨趣涅槃勝以顯於餘。若修不圓不證涅槃。故施即見有能施施物所施果。即見有果謂希報恩及等流異熟士用離繫之果。此我法執名不正分別。見能所施謂我執。見有施物即我所。此等永除所顯之理。或即六度涅槃之相並名涅槃。餘準此釋。第七由拔濟方便知諸有情及一切法皆無實故三輪清淨。故無分別無染拔濟。八若見自身為求菩提。是愛未亡起追求者即是染願。不亡相故受諸苦惱。既三輪空無自身愛。無染追求即正願滿。九由思擇力知有為法有其數量。以有生滅形段數量故。無為不爾。即稱於如無能所思擇。故云證無為法無數量故。十由能了知有情空成熟有情智了知法空成熟佛法智。俱亡相故皆空離空非有空性。此所證理即是法身名為涅槃<p>經。復次「善男子豈唯如來不般涅槃是為希有復有十種希有之法是如來行云何」為十<p>贊曰。明涅槃相答不涅槃。文亦分四。一標二徵三釋四結。初標不入涅槃。次復有十種下標不入所以。徵文可知<p>經。一者「生死過失涅槃寂靜由於生死及以涅槃證平等故不處流轉不住涅槃於諸有情不生厭背」是如來行<p>贊曰。下釋。第一不住二邊行有三。初明證生死涅槃平等。次不處流轉下明不住二邊。後於諸有情下明不捨有情。若二乘人見生死過失見涅槃寂靜。便有厭捨入於涅槃<p>經。二者「佛於眾生不作是念此諸愚夫行顛倒見為諸煩惱之所纏迫我今開悟令得」解脫<p>贊曰。瓻蛈陰’獢C初觀空後觀有。即空方便發起有行。此初也。同般若經而無有情得滅度者<p>經。然由「往昔慈善根力於彼有情隨其根性意樂勝解不起分別任運濟度示教利喜盡未來際無有窮盡是」如來行<p>贊曰。觀有。由昔利他願力滿故。如變化人現種種事業。如如意珠出種種物。隨根勝劣智力。性種種界智力。意樂遍趣行智力。或意樂勝解總是勝解智力。而無分別。示教利喜者如顯揚論十二瑜伽八十一說。有五。一令離欲即是呵欲一切過失。二示即示現四種道理。三教謂教誡令學。四利即見退勸勵利益。五喜即見進而生慶喜。盡未來等是常度也<p>經。三者「佛無是念我今演說十二分教利益」有情<p>贊曰。不見所說行。初勸空也<p>經。然由「往昔慈善根力於彼有情廣說乃至盡未來際無有窮盡是」如來行<p>贊曰。觀有。猶如天鼓出種種聲。云廣說乃至者應云於彼有情隨其根性意樂勝解不起分別任運濟拔示教利喜盡未來際<p>經。四者「佛無是念我今往彼城邑聚落王及大臣婆羅門剎帝利薜舍戍達羅等舍從其乞」食<p>贊曰。不念乞食行。初觀空行<p>經。然由「往昔身語意行慣習力故任運詣彼為利益事而行乞食是」如來行<p>贊曰。觀有。瑜伽八十六由十因緣如來乞食。一者為顯杜多功德故。二者為顯引彼一分令入乞食故。三者為欲以因事行攝彼一分故。四者為與未來眾生作大明等故。五為欲引彼麤弊勝解諸外道故。六者為彼承聲教起謗故。現妙色寂靜威儀。令其驚歎心生迴向故。七者為彼處中眾生。以其少功而樹多福故。八者為令壞信放逸深生恥愧。雖用小功獲大福等故。九為彼盲聾等眾生種種災患皆令靜息故。即是入城見者獲益。如瑜伽威力品明。十為令無量無邊廣大威德諸天龍等。隨從如來至所入家。深生羨仰勤加儐衛不為惱故<p>經。五者「如來之身無有饑渴亦無便利羸憊之相雖行乞取而無所食亦」無分別<p>贊曰。不念資身行。文二如前。此空行也憊(敗音虛)<p>經。然為「任運利益有情示有食相是」如來行<p>贊曰。觀有也。攝大乘論食有四種。此示現依止住食<p>經。六者「佛無是念此諸眾生有上中下隨彼機性而為」說法<p>贊曰。不念說法行。前不見所說。此不念所度。文二如前。此觀空也<p>經。然佛「世尊無有分別隨其器量善應機緣為彼說法是」如來行<p>贊曰。觀有<p>經。七者「佛無是念此類有情不恭敬我常於我所出訶罵言不能與彼共為言論彼類有情恭敬於我常於我所共相讚歎我當與彼共為」言說<p>贊曰。不念善惡行。文二如前。此觀空也<p>經。然「而如來起慈悲心平等無二是」如來行<p>贊曰。觀有。此三念處<p>經。八者諸佛如來無有愛憎憍慢貪惜及諸煩惱然而如來常樂寂靜讚歎少欲離諸諠鬧是如來行<p>八無染杜多行<p>經。九者如來無有一法不知不善通達於一切處境智現前無有分別然而如來見彼有情所作事業隨彼意轉方便誘引令得出離是如來行<p>九任運利益行。無一法不知智所緣。無一法不通達智所了境。任運頓能知達然隨意轉。根性意樂熟有前後。方便引誘令出生死<p>經。十者如來若見一分有情得富盛時不生歡喜見其衰損不起憂慼然而如來見彼有情修習正行無礙大慈自然救攝若見有情修習邪行無礙大悲自然救攝是如來行<p>十與樂拔苦行。引文皆有二。準前可知<p>經。善男子「如是當知如來應正等覺說有如是無邊正行汝等當知是謂涅槃真實」之相<p>贊曰。結也<p>經。或時見「有般涅槃者是權方便及」留舍利<p>贊曰。此釋示滅留舍利疑。初牒示滅及留舍利。後釋所以。初也。不言或時佛現涅槃及留舍利而言見者。欲顯佛常實無舍利。但眾生心自所感現。如起遠質以臨臺睇影顏而俯己。乘駛舟而東還矚凝沼已西流<p>經。令諸「有情恭敬供養皆是如來慈善」根力<p>贊曰。釋所以。初所為後得益也<p>經。若供「養者於未來世遠離八難逢值諸佛遇善知識不失善心福報無邊速當出離不為生死之所」纏縛<p>贊曰。得益。得益有七。一離八難。二逢事佛。三遇善友。四不失善心。五獲世福報。六證涅槃。七得解脫<p>經。如是「妙行汝等勤修勿為」放逸<p>贊曰。結勸修學<p>經。爾時「妙幢菩薩聞佛親說不般涅槃及甚深行合掌恭敬白言我今始知如來大師不般涅槃及留舍利普益眾生身心踊悅歎」未曾有<p>贊曰。第三段領悟得益。初領悟也<p>經。說是「如來壽量品時無量無數無邊眾生皆發無等等阿耨多羅三藐三」菩提心<p>贊曰。得益也<p>經。時四「如來忽然不現妙幢菩薩禮佛足已從座而起還其」本處<p>贊曰。品第四大段聞已散席。但言四佛不現妙幢還室。不論餘眾者有二解。一舉其上首影顯於餘故。二舊本云是本會中唯釋迦在。一唯四如來及妙幢還餘者猶在。何以故。說未周故下說三身不更集眾。如何得云虛空藏在大眾中從座而起。問。云何妙幢菩薩獨還。說未了故。答。為欲發起懺悔行故。若不歸家寢睡如何夢見金鼓。問。何不直請要待夢耶。蓋行之難故夢為先兆。又機緣爾故<p class='juan'>
金光明最勝王經疏卷第二(本)</p>
</body></html>
