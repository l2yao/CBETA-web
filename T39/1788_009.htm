<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T39 </TITLE>
</head>
<BODY>

<p class='juan'>
金光明最勝王經(卷第八)疏(卷第五末)</p>
<p><span class='byline'>　　　　唐三藏法師義淨奉　制譯</span><br><p><b>　　<A NAME="n76"></A>大辨才天女品第十五之二</b><p>經。第八卷大辨才品餘<p>經。爾時憍陳如婆羅門說上讚歎及咒讚法讚辨才天女已<p>下第四陳如教請加被。前請求辨才之法。此請求時加被令得。大分為四。初結前生後。二南謨下正教請被。三爾時辨才下天女讚勸修行。四陳如歡喜頂受。初中有二。此初結前<p>經。告諸大眾仁等若欲請辨才天女哀愍加護於現世中得無礙辨聰明大智巧妙言辭博綜奇才論議文飾隨意成就無疑滯者<p>下生後有三。初告眾。次仁等下標舉所求。後應當下生啟請。標所求法中初總舉四辨及智。聰謂能領。明謂能悟。智謂能決。巧妙下別舉四辨。巧妙詞無礙。博綜法義無礙。論議文飾樂說無礙<p>經。應當如是至誠殷重而請召言<p>下生下。如文<p>經。南無佛陀也南謨達摩也南謨僧伽也南謨諸菩薩眾獨覺聲聞一切賢聖<p>下正教請被有二。初請佛加被令得。後敬禮諸佛妙辨才下請辨才天等加被令得。初復有三。初歸敬三寶。次讚佛語等為請所由。後敬禮敬禮下。正請世尊加被令得。此初也<p>經。過去現在十方諸佛悉皆已習真實之語能隨順說當機實語無虛誑語已於無量俱胝大劫常說實語有實語者悉皆隨喜<p>下讚佛語等為請所由。初讚實語。次讚語具。後讚利益。讚語有三。初讚因。次已於下讚果。後有實語者下讚隨喜。明世尊等有喜無量不嫉生得。故請加被<p>經。以不妄語故出廣長舌能覆於面覆贍部洲及四天下能覆一千二千三千世界普覆十方世界圓滿周遍不可思議<p>下讚語具。初以不妄語故讚因。出廣長舌以下讚果。此意佛說令求定。得不妄故我今請<p>經。能除一切煩惱炎熱<p>下讚利益。以能益故所以請加願得佛所得。禮三寶故求語具故重言敬禮。準下諸所有辨皆願求得。以佛勝故是根本故先偏請求<p>經。敬禮敬禮一切諸佛如是舌相願我某甲皆得成就微妙辨才至心歸命敬禮諸佛妙辨才諸大菩薩妙辨才獨覺聖者妙辨才四向四果妙辨才四聖諦語妙辨才正行正見妙辨才<p>下請辨天等加被令得。於中有二。初禮所求辨。後敬禮無欺下請加令得。初禮所求辨中。初敬禮二字舉能敬。次世尊下二十二類辨才是所禮求。後所有勝業下即請彼能成之者資我令得。六頌中初一頌半聖者辨才。餘天及神仙辨才。聖中初一頌能成之人。次半頌明辨所說。略舉三類影一切法。正行有六種。一最勝正行。二作意。三隨法。四離二邊。五差別。六無差別。正行依行六度各有六正行。如辨中邊論第三明。正見有十一。則於苦諦觀為如病如癰如箭如障。無常苦空無我為八見。觀集為結見。觀滅為離繫見。觀道為能離繫見。加上十一<p>經。梵眾諸仙妙辨才大天烏摩妙辨才塞建陀天妙辨才摩那斯王妙辨才聰明夜天妙辨才四大天王妙辨才善住天子妙辨才金剛密主妙辨才吠率怒天妙辨才毘摩天女妙辨才侍數天神妙辨才室唎天女妙辨才室則末多妙辨才醯哩言辭妙辨才諸母大母妙辨才訶哩底母妙辨才諸藥叉神妙辨才十方諸王妙辨才<p>下所餘。梵眾即仙以離欲故。或梵天與仙各別。初解為正。大天烏摩者此是欲界大自在天女名烏摩。烏摩此云止。以女欲嫁其父大天止而不許故云大天止。塞建陀者此云蘊。西方呼腸及肩等名為蘊。謂積物故。摩那斯此云慈心。吠率怒此云多手。那羅延天之別名。毘者此云種種。摩此云業。此則舊云毘首羯摩天也。侍數天者。室利天此云吉祥。室利末多此云吉祥慧。醯哩(此無可翻)。訶里底者此云青色<p>經。所有勝業資助我令行無窮妙辨才<p>下請加令得<p>經。敬禮無欺誑敬禮解脫者敬禮離欲人敬禮捨纏蓋敬禮心清淨敬禮光明者敬禮真實語敬禮無塵習敬禮住勝義敬禮大眾主<p>下二十五頌請加令得。大分為七。初十二頌歸禮菩薩請加令得。次一頌半請聲聞加。次二頌半請色界天加。次二頌請欲天加。次五頌請八部加。次一頌請餘人天加。次一頌請法界有情加。初中分三。初七頌請加令得菩薩辨。次三頌請加令得如來辨。次二頌請加令得佛及聲聞等辨。初中復二。初二頌半總禮讚一切菩薩請加。次四頌半別禮天女請加。此初總也。讚禮十德。一離慢無誑德。二證真擇滅德。異二乘故。三不染五塵德。四能離纏蓋德。五無漏琣瞍w。六破愚生智德。七說必契境德。八離諸習氣德。九任運證真德。十將導有情德。十句經文如次配釋<p>經。敬禮辨才天令我辭無礙願我所求事皆悉速成就無病常安隱壽命得延長善解諸明咒勤修菩提道廣饒益群生求心願早遂我說真實語我說無誑語天女妙辨才令我得成就惟願天女來令我語無滯速入身口內聰明足辨才<p>下別請天女。分文為五。一請詞無礙。二次一頌請無病延年。為利有情不貪世命。三次一頌請解明咒勤習菩提。四次一頌明己實求請加令得。五次一頌請求天女入身加被<p>經。願令我舌根當得如來辨由彼語威力調伏諸眾生我所出語時隨事皆成就聞者生恭敬所作不唐捐若我求辨才事不成就者天女之實語皆悉成虛妄<p>下請如來辨。文分為三。初二句請。次一頌半明求辨意。次一頌反成天語不虛我求必就<p>經。有作無間罪佛語令調伏及以阿羅漢所有報恩語舍利子目連世尊眾第一斯等真實語願我皆成就<p>下請加令得佛及聲聞等辨。初半頌請佛辨。一頌半請餘辨佛。調無間語。羅漢報恩語。互相影舉一切諸語。言斯等者或等餘羅漢。或等如前二十二辨<p>經。我今皆召請佛之聲聞眾皆願速來至成就我求心所求真實語皆願無虛誑<p>下此請聲聞加<p>經。上從色究竟及以淨居天大梵及梵輔一切梵王眾乃至遍三千索訶世界主并及諸眷屬我今皆請召惟願降慈悲哀憐同攝受<p>下請色界天加<p>經。他化自在天及以樂變化睹史多天眾慈氏當成佛夜摩諸天眾及三十三天四天王眾天一切諸天眾<p>下請欲界天加<p>經。地水火風神依妙高山住七海山神眾所有諸眷屬滿財及五頂日月諸星辰如是諸天眾令世間安隱斯等諸天神不樂作罪業敬禮鬼子母及最小愛兒龍天藥叉眾乾闥阿蘇羅及以緊那羅莫呼洛伽等我以世尊力悉皆申請召願降慈悲心與我無礙辨<p>下請八部加。初四頌標名。後一頌申請<p>經。一切人天眾能了他心者皆願加神力與我妙辨才乃至盡虛空周遍於法界所有含生類與我妙辨才<p>下請餘人天及法界生<p>經。爾時辨才天女聞是請已告婆羅門言善哉大士若有男子女人能依如是咒及咒讚如前所說受持法式歸敬三寶虔心正念於所求事皆不唐捐兼復受持讀誦此金光明微妙經典所願求者無不果遂速得成就除不至心時婆羅門深心歡喜合掌頂受<p>下第三天女讚勸修行有二。初天女讚歎。次若有男子下印勸令修。後時婆羅門下第四陳如歡喜領受<p>經。爾時佛告辨才天女善哉善哉善女天汝能流布是妙經王擁護所有受持經者及能利益一切眾生令得安樂說如是法施與辨才不可思議得福無量諸發心者速趣菩提<p>下品第三大段如來讚勸。初讚天女。諸發心下勸依修學<p><b>　　<A NAME="n77"></A>大吉祥天女品第十六</b><p>大吉祥天女品三門分別。一來意。二釋名。三解妨。言來意者修行流通有五。此令修福智中第二與其衣服財物。若無福利恐外希求妨其弘經。故教依經修學之時自得衣服。既無外求之患。復得修於福智成斯勝行。故此品來。釋名者梵云摩訶(此云大)室利(此云吉祥)提婆仳此云天女總名大吉祥天女。此品明彼吉祥天女事。故以為名。解妨者前品益其辨才。後品益其飲食皆不別分為品。此益衣服何別分耶。答。前後相準不應別分。但為廣略有殊故開合異。前品略明益辨。文少不可別開。與求辨文合說。後品弘經即增地味。不說求已方加。故亦不別。此益衣服初標益衣服。文既廣長。故開為二。問。俱益弘經何故辨才衣服各待請已方增。後品益於地味不待求而即得。答。化有萬途。理不一準。又益辨衣服為難。待求方得。增地味而為易。故不待求。神自主地故益為易。問。持經之人自應供養所有四事。何故求已方增資財。答。上行持經自應得於四事。欲令成於福行故復令其請求。又自專弘經者。未以求於四事。為求四事者令使行經。故待依經學求方與。問。此吉祥女為天趣攝為鬼趣耶。答。真諦三藏云。此初地菩薩應作樹神王。領諸神隨所至處與他勝樂。勝樂即功德之果故名功德天。外國呼神亦名天也。準此所解即示鬼趣作樹神中王。今解。準經但云天女不說為神。如下地神。即名神故。設有處說名樹神王者如四天王亦名四天神王。以主神故名為神王。非必鬼趣。天女亦爾。是天趣攝<p>經。爾時大吉祥天女即從座起前禮佛足合掌恭敬白佛言世尊我若見有苾芻苾芻尼鄔波索迦鄔波斯迦受持讀誦為人解說是金光明最勝王經者我當專心恭敬供養此等法師所謂飲食衣服臥具醫藥及餘一切所須資具皆令圓滿無有乏少<p>讚曰。與財物中分之為二。此初一品明弘經者應得四事。下之一品明得之方。初分為四。一見弘經者能供四事。二世尊下辨能供因。并為報德。三若復下勸應行學。四佛告下佛讚勸成。此即初也。復分為三。一請益儀。二白佛言下見修行。三我當下與其益。益中有二。初與世間益。後亦得值遇下與出世益。世益有二。初與現益。次復於下與後益。現中初與財<p>經。若晝若夜於此經王所有句義觀察思量安樂而住令此經典於贍部洲廣行流布為彼有情已於無量百千佛所種善根者常使得聞不速隱沒<p>下與法利。法利有二。一令行法者得安樂住。二令教法為久流行。有三。初令法久住。次辨能信受因。後常聞不沒<p>經。復於無量百千億劫當受人天種種勝樂常得豐稔永除饑饉一切有情琩安樂<p>下與後益有三。一得勝身。二常得豐稔下常豐樂。三一切有情下能利物<p>經。亦復值遇諸佛世尊於未來世速證無上大菩提果永絕三塗輪迴苦難<p>下得出世益有三。一值佛。二得菩提。三永絕三塗下證涅槃<p>經。世尊我念過去有琉璃金山寶華光照吉祥功德海如來應正等覺十號具足我於彼所種諸善根由彼如來慈悲愍念威神力故令我今日隨所念處隨所視方隨所至國能令無量百千萬億眾生受諸快樂乃至所須衣服飲食資生之具金銀琉璃硨磲碼瑙珊瑚琥珀真珠等寶悉令充足<p>下辨能供因并為報德有四。一陳往遇佛。二我於下述昔殖因。三由彼下念彼佛恩。四令我下令我能益故。我為報昔佛恩故。供養利益弘經之人故。下佛讚。汝能如是憶念昔因報恩供養等。隨所念他心通所緣。隨所視方天眼通所見。隨所至神境通所至。此中八寶餘多說七。七寶說處亦復不同。準佛地論隨方所重說七。有別故不相違<p>若復有人至心讀誦是金光明最勝王經亦當日日燒眾名香及諸妙華為我供養彼琉璃金山寶華光照吉祥功德海如來應正等覺復當每日於三時中稱念我名別以香華及諸美食供養於我亦當聽受此妙經王得如是福<p>下勸應行學。若準真諦前益法師。此益聽者。今意通二。初長行後偈頌。長行有五。一勸自讀誦。二亦當下教讀誦儀。三復當下復應供我。四亦常下勸於聽。此意已解者勸讀誦。未解者勸聽受。五得如是福結得利益<p>而說頌曰由能如是持經故自身眷屬離諸衰所須衣食無乏時威光壽令難窮盡能命地味常增長諸天降雨隨時節令諸天眾咸歡悅及以園林穀果神叢林果樹並滋榮所有苗稼咸成就欲求珍財皆滿願隨所念者遂其心<p>下重頌有八。一身眷無衰。二衣食不乏。三威光長壽。四地味增多。五雨降隨時。六天神歡悅。七百穀滋茂。八所念皆成<p>經。佛告大吉祥天女善哉善哉汝能如是憶念昔因報恩供養利益安樂無邊眾生流布是經功德無盡<p>下佛讚勸成<p><b>　　<A NAME="n78"></A>大吉祥天女增長財物品第十七</b><p>大吉祥天女增長財物品三門分別。來意如前。釋名者。昔少有加多云增。先無令得稱長。財謂七珍。物謂四事。若能弘經天女能令財物增長。此品廣明。故云增長財物品。餘如前解。三解妨者。問。此品亦能與其飲食。增其地味。與後品何別。答。能與者異故。又真諦三藏云。此品正與衣服。珍財飲食是兼。後品正與飲食。餘者是兼<p>經。爾時大吉祥天女復白佛言世尊北方薜室羅末拏天王城名有財去城不遠有園名曰妙華福光中有勝殿七寶所成世尊我常住彼<p>下明其得法。品文分四。一明請求之軌。二我於爾時下明其得益。三既得如是下教其受用。四爾時下世尊讚益。就請軌中復分為三。一指住處。欲令標心有在<p>經。若復有人欲求五穀日日增多倉庫盈溢者<p>下二舉祈願人<p>經。應當發起敬信之心淨治一室瞿摩塗地應畫我像種種瓔珞周匝莊嚴當洗浴身著淨衣服塗以名香入淨室內發心為我每日三時稱彼佛名及此經名號而申禮敬南謨琉璃金山寶華光照吉祥功德海如來持諸香華及以種種甘美飲食至心奉獻亦以香華及諸飲食供養我像復持飲食散擲餘方施諸神等實言邀請大吉祥天發所求願若如所言是不虛者於我所請勿令空爾于時吉祥天女知是事已便生愍念令其宅中財穀增長即當誦咒請召於我先稱佛名及菩薩名字<p>下三示其方法。於中復二。初標勸祈修必得願遂。二即當誦咒下正教其法。此初標也。應淨室飾身供養祈求。我必滿願。即下淨室為壇。懺禮供養誦咒敷座。非是前後所明各別。然準經文標示正教。隨便即說不依行次。標中分七。一勸發信心要由信心方能受行故。二淨治下標作壇場。三應當洗浴下令嚴身體。四入淨室下示行法處。五發心為我下示其修法。修法有五。一標心所為。二每日下修之分限。三稱彼名下略示歸禮。四持諸香華下教供養。供養有三。一供三寶。亦以香華下供養天女。三復持飲食下令供養眷屬及一切神。五實言下教令祈請。六于時吉祥下標因修得果。七即當下教誦咒歸禮<p>經。一心敬禮南謨一切十方三世諸佛南謨寶髻佛南謨無垢光明寶幢佛南謨金幢光佛南謨百金光藏佛南謨金蓋寶積佛南謨金華光幢佛南謨大燈光佛南謨大寶幢佛南謨東方不動佛南謨南方寶幢佛南謨西方無量壽佛南謨北方天鼓音佛南謨妙幢菩薩南謨金光菩薩南謨金藏菩薩南謨常啼菩薩南謨法上菩薩南謨善安菩薩<p>下第二正教修法。準依作法有十一種。初應先教誦咒令就。二作壇場。三嚴淨其身。四應受八戒。五二時之中為自及天女供養三寶。及自供養天女。六為天女及以自身三時之中禮佛法僧。七自懺己愆。八普為迴向發所求願。九於天女前歸禮請名。十正誦神咒。十一希天滿願。今文不次。依文分九。一禮敬三寶。此經及寶華佛亦應禮敬。以前標說此略不論。準前求辨才亦禮敬三寶及諸天神皆請加被。今此不請者以增財易故<p>經。敬禮如是佛菩薩已次當誦咒請召我大吉祥天女由此咒力所求之事皆得成就<p>下第二教其誦咒者有五。初結前生後。二次當下教其請召<p>經。即說咒曰<p>南謨室唎莫訶天女　怛姪他　缽唎脯哷拏折[<a href='javascript:showpic("../fontimg/004628.gif")'>口*麗</a>]　三曼[<a href='javascript:showpic("../fontimg/043446.gif")'>多*頁</a>]　達唎設泥(去聲下皆同)　莫訶毘訶囉揭帝　三曼哆毘曇末泥　莫訶迦里也　缽喇底瑟侘缽泥　薩婆頞他婆彈泥　蘇缽喇底脯[<a href='javascript:showpic("../fontimg/004628.gif")'>口*麗</a>]　痾耶娜達摩多　莫訶毘俱比帝　莫訶迷咄嚕　鄔波僧呬羝　莫訶頡唎使　蘇僧近(入)里　呬羝三曼多頞他　阿奴波剌泥　莎訶<p>下三示所誦咒<p>經。世尊若人誦持如是神咒請召我時我聞請已即至其所令願得遂世尊是灌頂法句定成就句真實之句無虛誑句是平等行於諸眾生是正善根<p>下四能行願遂。世尊是灌頂下五歎咒功能有六。一灌頂法句明是勝人法。如受王位國師乘象取四海水吉祥茅草以灌其頂示吉祥相。此表得聞此陀羅尼當受佛位。二定成就句者決滿所求。三真實句者說契真故。四無虛誑者不誑他故。五平等行者一切有情皆得行故。六正善根者世出世善之根本故<p>經。若有受持讀誦咒者應七日七夜受八支戒<p>下第三教應受戒。此據在家二眾法說。出家五眾不必須受<p>經。於晨朝時先嚼齒木淨澡漱已<p>下第四教嚴淨其身。亦應洗浴著淨衣服<p>經。及於晡後香華供養一切諸佛<p>下第五教修供養。言及於晡時者明晨朝亦爾。言供養佛法及菩薩并吉祥天<p>經。自陳其罪<p>下第六教自懺己愆<p>經。當為己身及諸含識迴向發願令所希求速得成就<p>下第七普為發願<p>經。淨治一室或在空閑阿蘭若處瞿摩為壇燒栴檀香而為供養置一勝座旛蓋莊嚴以諸名華布列壇內<p>下第八教立壇場。立壇場法有五。一依閑寂清淨之處。二瞿摩塗地。三畫吉祥女形。四為敷高座。五懸列旛蓋燒香散華<p>經。應當至心誦持前咒希望我至<p>下第九希天滿願請召天女。示咒中明此至心言。即指前說也<p>經。我於爾時即便護念觀察是人來入其室就座而坐受其供養<p>下第二大段依請得益有三。一吉祥來應<p>經。從是以後當令彼人於睡夢中得見於我<p>下二令夢得見<p>經。隨所求事以實告知若聚落空澤及僧住處隨所求者皆令圓滿金銀財寶牛羊穀麥飲食衣服皆得隨心受諸快樂<p>下三正明得果<p>經。既得如是勝妙果報當以上分供養三寶及施於我廣修法會設諸飲食布列香華<p>下第三大段教其受用有六。一應用上好為自及我而修供養。此中文倒。應云可用上分為自及我廣修法會。設諸飲食布列香華供養三寶<p>經。既供養已所有供養貨之取直復為供養於我<p>已下二應貿供養餘更為供養<p>經。我當終身常住於此擁護是人令無闕乏隨所希求悉皆稱意<p>下三成前勸令供養所以<p>經。亦當時時給濟貧乏不應慳惜獨為己身<p>下四應給貧窮不獨供己<p>經。常讀是經供養不絕<p>下五既得資緣應正弘經<p>經。當以此福普施一切迴向菩提願出生死速得解脫<p>下六總以前福布施迴向<p>經。爾時世尊讚言善哉吉祥天女汝能如是流布此經不可思議自他俱益<p>下第四大段世尊讚益<p><b>　　<A NAME="n79"></A>堅牢地神品第十八</b><p>堅牢地神品三門分別。一來意者。前雖益其衣服。未得飲食資持。此益飲食資身安樂故得弘法。故前品後有此品生。釋品名者。梵云堅牢。是地義。即堅牢地之神。或復由神能令地堅牢名堅牢地之神。亦依主釋。能堅牢地。是神用故。三解妨者。天女益於財物標云增長財物品。此地神加於飲食。何故不言地神益飲食滋味品。答天女分成兩品。故增財物簡之。地神品既不分無濫不言飲食<p>經爾時堅牢地神即於眾中從座而起合掌恭敬而白佛言<p>下品文分二。初益飲食資持。後白佛言下與咒現身加被。初中復四。初標益弘經。二若有方處下正明得益。三爾時世尊下佛重述成。四爾時堅牢下地神願護。標中有二。初儀軌後標益。此初也<p>經。世尊是金光明最勝王經若現在世若未來世若在城邑聚落王宮樓觀及阿蘭若山澤空林有此經王流布之處世尊我當往詣其所供養恭敬擁護流通<p>下標益有二。初明弘經時處。後世尊我當下標益弘經<p>經。若有方處為說法師敷置高座演說經者<p>下第二正明得益有三。初明供養弘經之人。次既受如是下明得供養更廣弘經。後既聽受已下明聞經得益。初復分五。一指弘經人及處<p>經。我以神力不現本身在於座所頂戴其足<p>下二明神頂敬<p>經。我得聞法深心歡喜得餐法味增益威光慶悅無量<p>下三明神蒙法利<p>經。自身既得如是利益亦令大地深十六萬八千踰繕那至金剛輪際令其地味悉皆增益乃至四海所有土地亦使肥濃田疇沃壤倍勝常日亦復令此贍部洲中江河池沼所有諸樹藥草叢林種種華果根莖枝葉及諸苗稼形相可愛眾所樂觀色香具足皆堪受用若諸有情受用如是勝飲食已長命色力諸根安隱增益光暉無諸痛惱心慧勇健無不堪能又此大地凡有所須百千事業悉皆周備<p>下四益其供養。供養有五。一益地味。益地味故令地所生皆悉美好。二乃至下益分限。三亦復下明益百穀。四若諸有情下益受用。若說法師及敷座人聽法之眾咸得此益。故云若諸有情。五又此大地下明益資具<p>經。世尊以是因緣諸贍部洲安隱豐樂人民熾盛無諸衰惱所有眾生皆受安樂<p>下五結得益<p>經。既受如是身心快樂於此經王深加愛敬所在之處皆願受持供養恭敬尊重讚歎<p>下第二明得供養更廣弘經。於中分三。初明說聽加敬願持。次又復於彼下明其地神請說并益。後是故世尊下後勸聽經。此初也<p>經。又復於彼說法大師法座之處悉皆往彼為諸眾生勸請說是最勝經王何以故世尊由說此經我之自身并諸眷屬咸蒙利益光暉氣力勇猛威勢顏容端正倍勝於常世尊我堅牢地神蒙法味已令贍部洲縱廣七千踰繕那地皆悉沃壤乃至如前所有眾生皆受安樂<p>下明地神請說并益復二。初請說。後世尊我堅牢下與益。請說有三。初願請。次何以故徵。後世尊下釋與益。可知<p>經。是故世尊時彼眾生為報我恩應作是念我當必定聽受是經恭敬供養尊重讚歎作是念已即從住處城邑聚落舍宅空地詣法會所頂禮法師聽受是經<p>下後勸聽經有三。初念報恩。次應作是念下起決心聽。後作是念下往法會聽<p>經。既聽受已各還本處心生慶喜共作是言我等今者得聞甚深無上妙法即是攝受不可思議功德之聚由經力故我等當值無量無邊百千俱胝那庾多佛承事供養永離三塗極苦之處復於來世百千生中常生天上及在人間受諸勝樂<p>下第三明聞經得益有三。初勸慶相賀。次時彼諸人下傳說利他。後世尊隨諸下明其得益。初中復五。一慶聞深法。二即是下慶獲福廣。三由經力下慶當遇佛。四永離下慶免三塗。五復於下慶當勝報<p>經。時彼諸人各還本處為諸人眾說是經王若一喻一品一昔因緣一如來名一菩薩名一四句頌或復一句為諸眾生說是經典乃至首題名字<p>下次傳說利他<p>經。世尊隨諸眾生所住之處其地悉皆沃壤肥濃過於餘處凡是土地所生之物悉得增長滋茂廣大令諸眾生受於快樂多饒珍財好生惠施心常堅固深信三寶作是語已<p>下明其得益<p>經。爾時世尊告堅牢地神曰若有眾生聞是金光明最勝經王乃至一句命終之後當得往生三十三天及餘天處若有眾生為欲供養是經王故莊嚴宅宇乃至張一傘蓋懸一繒旛由是因緣六天之上如念受生七寶妙宮隨意受用各各自然有七千天女共相娛樂日夜常受不可思議殊勝之樂作是語已<p>下第三佛重述成。於中有二。初述成聞經益。後若有眾生下述成供養益。述聞生上得益。不言受樂者影略故也<p>經。爾時堅牢地神白佛言世尊以是因緣若有四眾昇於法座說是法時我當晝夜擁護是人自隱其身在於座所頂戴其足<p>下第四地神願護。於中有三。一願護法師<p>經。世尊如是經典為彼眾生已於百千佛所種善根者於贍部洲流布不滅是諸眾生聽斯經者於未來世無量百千俱胝那庾多劫天上人中常受勝樂得遇諸佛速成阿耨多羅三藐三菩提不歷三塗生死之苦<p>下二願護正法。護正法者為利有情。是諸眾生下三明令生得益有二。初得樂果。後離苦報。樂果有二。初受世果。得遇諸佛下得出世果下離苦報。可知<p>經。爾時堅牢地神白佛言世尊我有心咒能利人天安樂一切<p>下大段第二與咒現身加被。於中分三。初啟白。次若有下說咒。後佛讚。此初也<p>經。若有男子女人及諸四眾欲得親見我真身者應當至心持此陀羅尼隨其所願皆悉遂心所謂資財珍寶伏藏及求神通長年妙藥并療眾病降伏怨敵制諸異論當於淨室安置道場洗浴身已著鮮潔衣踞草座上於有舍利尊像之前或有舍利制底之所燒香散華飲食供養於白月八日布灑星合<p>下說咒復三。初標告示法。次別說教之。後結勸令學。初中有三。初總告。次隨其所願下述咒功能。後當治淨室下示持咒法。法有六。一皆治淨室立壇場。二洗浴嚴其身。三所居座。四對尊儀。五備供養。六誦咒時白月八日。西方月法黑半左前白半在後。與此不同。但依白月八日誦咒。布灑星者即此鬼星也。然未知月大小殊。若為白八常鬼星合。準應但取白八與鬼星合日。未必白八日常與鬼星合。先誦護身咒。次誦見身咒。後誦共語咒<p>經。即可誦此請召之咒<p>怛姪他　只里只里　主嚕主嚕　句嚕句嚕　拘柱拘柱　睹柱睹柱　縛訶(上)縛訶　伐捨伐捨　莎訶<p>世導此之神咒若有四眾誦一百八遍請召於我我為是人即來赴請<p>下別說教之。三咒即為三段。此初有三。初標次說後誦法。言即可者。不是八日初即誦此誦名神咒。乘文便勢說即可誦此。不爾護身咒何時說。故應先誦護身咒<p>經。又復世尊若有眾生欲得見我現身共語者亦復如前安置法式誦此神咒<p>怛姪他　頞折泥(去)　頡力剎泥室尸達哩訶訶呬呬　區嚕　伐[<a href='javascript:showpic("../fontimg/004628.gif")'>口*麗</a>]　莎訶<p>世尊若人持此咒時應誦一百八遍并誦前咒我必現身隨其所願悉得成就終不虛然<p>下請共語咒文三如前。誦法中云并誦前咒者。不是但誦請語咒時即來共語。要先誦請現身咒方誦此咒。又非先誦請現神咒一百八遍。後誦請語時復誦於前一百八遍<p>經。若欲誦此咒時先誦護身咒曰<p>怛姪他　爾室里　未捨羯[<a href='javascript:showpic("../fontimg/012411.gif")'>打-丁+致</a>][<a href='javascript:showpic("../fontimg/067001.gif")'>打-丁+柰</a>][<a href='javascript:showpic("../fontimg/012411.gif")'>打-丁+致</a>]矩[<a href='javascript:showpic("../fontimg/012411.gif")'>打-丁+致</a>]　勃地(上)　勃地[<a href='javascript:showpic("../fontimg/004628.gif")'>口*麗</a>]　底[<a href='javascript:showpic("../fontimg/012411.gif")'>打-丁+致</a>]婢[<a href='javascript:showpic("../fontimg/012411.gif")'>打-丁+致</a>]矩句[<a href='javascript:showpic("../fontimg/012411.gif")'>打-丁+致</a>]　佉婆(上)　只哩　莎訶<p>世尊誦此咒時取五色線誦咒二十一遍作二十一結繫在左臂肘後即便護身無有所懼<p>下教護身咒。三文如前<p>經。若有至心誦此咒者所求必遂我不妄語我以佛法僧寶而為要契證知是實<p>下後結勸令學<p>經。爾時世尊告地神曰善哉善哉汝能以是實語神咒護此經王及說法者以是因緣令汝獲得無量福報<p>下後佛讚成也<p><b>　　<A NAME="n80"></A>僧慎爾耶藥叉大將品第十九</b><p>僧慎爾耶藥叉大將品三門分別。言來意者。五品益福智中前益四辨及以衣服飲食。今此益其智慧。由有智力能正說法受用衣食。若無智慧恐倒說法染著衣食。為離此過與其智慧有此品生。又解。前辨才益辨即智。天女地神益衣食者是福。今為雙益故此品生。此神或是三地菩薩。得智光故。智光炎慧。名義周故。或是五地。了達真俗故。或第十地。難思知。境能通達故。大集經第二十一明。此大士過去尸棄等佛所願作鬼神。即舊經等云散支大將也。釋品名者。僧慎爾耶此云正了知。藥叉此云勇健。威攝諸鬼智異群神統領降怨。故稱大將。今明。此將能益智慧故名此品。解難者。問前與辨才亦是智慧。此云與智與前何別。答雖俱是智而體用別。四辨明用。此明體故。四辨後得智。此通根本故。此依初解品來意。難依第二解總別有殊。亦無前妨<p>經。爾時僧慎爾耶藥叉大將并與二十八部藥叉諸神於大眾中皆從座起偏袒右肩右膝著地合掌向佛<p>讚曰。此品分二。初以智慧益。後爾時正了下更以咒力加。初段分三。初標能擁護。次世尊何故下明能護所以。後以是義故下明所護得益。初復分二。此請護儀<p>經。白言世尊此金光明最勝經王若現在世及未來世所在宣揚流布之處若於城邑聚落山澤空林或王宮殿或僧住處世尊我僧慎爾耶藥叉大將并與二十八部藥叉諸神俱詣其所各自隱形隨處擁護彼說法師令離衰惱常受安樂<p>下明擁護有二。初護法師。後及聽者下護聽眾等。護法師中有三。一所弘經及時。二所在宣攝下弘經處。三世尊下明擁護<p>經。及聽法者若男若女童男童女於此經中乃至受持一四句頌或持一句或此經王首題名號及此經中一如來名一菩薩名發心稱念恭敬供養者我當救護攝受令無災橫離苦得樂<p>下明護聽眾等文亦有三。初聽受人。次於此下所受持法。後我當下明擁護<p>經。世尊何故我名正了知<p>下第二明能護所以。於中有三。初徵。次此之因緣下釋。後世尊如我下結。此徵也<p>經。此之因緣是佛親證我知諸法我曉一切法隨所有一切法如所有一法諸法種類體性差別<p>下釋有二。初明佛證知。次世尊下自述所以。此佛證也。初明能知二智。隨所有下明所知法。知後得證知。曉本智曉達。隨所有者。隨福所有一切種類。即盡所有性。如所有者。如諸一切所有道理。即如所有性。前諸法體事。後諸法道理。前俗諦法。後真諦法。準解深密。如所有性從勝義性但說真如。如次即前二智所行。上別明所知法。諸法種類下總明所知諸法。若俗諦法有多種類體性差別。真諦雖無體性差別是彼真性。隨彼能依說所依義亦有差別。又準對法。盡所有即蘊處界。如所有即四諦十六行等。故有差別<p>經。世尊如是諸法我能了知我有難思智光我有難思智炬我有難思智行我有難思智聚我於難思智境而能通達<p>下自述所以有三。初標。我能了者本智。我能知者後智。次釋能了。智光後智。照了大乘教理行果。非下所測。故曰難思。智炬本智。破無明闇。智行了差別行。智聚了自體聚。後結能了。我於智境。而本智能通後智能達。或智行即行解智用。智聚即體性。故唯識論云。體依聚義名之為身。身即體也。餘如前釋<p>經。世尊如我於一切法正知正曉正覺能正觀察世尊以是因緣我藥叉大將名正了知<p>下結成。初牒指前四智。知曉覺察如次配之。此依前解。次世尊以是下結得名所以<p>經。以是義故我能令彼說法之師言辭辯了具足莊嚴亦令精氣從毛孔入身力充足威光勇健難思智光皆得成就得正憶念無有退屈增益彼身令無衰減諸根安樂常生歡喜<p>下明所護得益復二。初法師益。後以是因緣下聽者益。法師益中初牒所以。以我有四種智故能益法師。能益法師有八。一益辨才。二亦令下益身力。三益威光。四益智慧。且舉智光餘智俱明故云皆得。五益念力。六益不退。七增彼身下增壽無減。八諸根下益其安樂<p>經。以是因緣為彼有情已於百千佛所植諸善根修福業者於贍部洲廣宣流布不速隱沒彼諸有情聞是經已得不可思議大智光明及以無量福智之聚於未來世當受無量俱胝那庾多劫不可思量人天勝樂常與諸佛共相值遇速證無上正等菩提閻羅之界三塗極苦不復經過<p>下益聽者。於中復二。初由益法師令法久住。亦由聽受者於百千佛所殖諸善根故感說法者及此經法。因緣所以義。以是得智等所以能流布。及由聽受者善根力不速隱沒。次彼諸下明聞法得益有六。一得前四智。二及以下得成福智。三得生人天。四得值諸佛。五證菩提。六離惡道。如文可解。以聽者得此。影知法師亦得此益。以劣影勝。義準定得<p>經。爾時正了知藥叉大將白佛言世尊我有陀羅尼今對佛前親自陳說為欲饒益憐愍諸有情故即說咒曰<p>南謨佛陀(引)耶　南謨達摩(引)耶　南謨僧伽(引)耶　南謨跋囉蚶(火含切)摩耶　南謨因達囉耶　南謨折咄喃　莫喝囉闍喃　怛姪他　呬哩呬哩　弭哩弭哩瞿哩　莫訶瞿哩　健陀里　莫訶健陀里達羅弭雉　莫訶達羅弭雉　單荼曲勸第(去音)　訶訶訶訶訶　呬呬呬呬呬　呼呼呼呼呼　漢魯曇謎瞿曇謎　者者者者　只只只只　主主主主　旃荼[<a href='javascript:showpic("../fontimg/015921.gif")'>木*聶</a>](之涉切)　缽[<a href='javascript:showpic("../fontimg/013022.gif")'>打-丁+羅</a>]　尸揭囉(上音)　尸揭囉　嗢底瑟他呬　薄伽梵僧慎爾耶莎訶<p>若復有人於此明咒能受持者我當給與資生樂具飲食衣服華果珍異或求男女童男童女金銀珍寶諸瓔珞具我皆供給隨所願求令無闕乏此之明咒有大威力若誦咒時我當速至其所令無障礙隨意成就若持此咒時應知其法先畫一鋪僧慎爾耶藥叉形像高四五尺手執鉾[<a href='javascript:showpic("../fontimg/041072.gif")'>金*竄</a>]於此像前作四方壇安四滿瓶蜜水或沙糖水塗香末香燒香及諸華鬘又於壇前作地火鑪中安炭火以蘇摩芥子燒於罏中口誦前咒一百八遍一遍一燒乃至我藥叉大將自來現身問咒人曰爾何所須意所求者即以事答我即隨言於所求事皆令滿足或須金銀及諸伏藏或欲神仙乘空而去或求天眼通或知他心事於一切有情隨意自在令斷煩惱速得解脫皆得成就<p>下第二以咒力加被有六。一請說顯意。二即說下正說咒。三若復下勸修益。四若持此下示行法。五乃至下明得益有三。一現身。二問答。三或須下隨與。一與七珍。二與伏藏。三與神通。四與自在。五與解脫。準前與辨才。此中得智亦應誦咒請現身加令得智慧。略故不說。云令斷煩惱速得解脫。是令求智意<p>經。爾時世尊告正了知藥叉大將曰善哉善哉汝能如是利益一切眾生說此神咒擁護正法福利無邊<p>下六佛讚成也<p><b>　　<A NAME="n81"></A>王法正論品第二十</b><p>王法正論品三門分別。言來意者。流通有三。初十六品學行流通。中有五。此即第三品正明持學。持學有二。初二舉昔。後一勸今。舉昔有二。一為增上生道。二為決定勝道。此品為初。又解。以四天王護國品說人王若能尊人重法正行弘經天等擁護。若不如是天等捨離故。今此品舉昔人王正行弘經。勸勉時會。有此品起。釋品名者。先離後合。王有三號。一曰皇皇者天王也。二曰帝帝者主也。三曰王王者歸也。為眾所歸。亦通名君。又縱任自在名之為王。法謂軌則。正即簡邪。亦名聖也。如愛語中起四淨語及八聖語。淨語即不妄語等。聖語即見言見等。論謂決擇。循環研覈諸法道理。王即能行法人。法正論者即所行法。應云王正法正論。順天竺語云法正論。論是能論。正法是所論。王之正法。正法之論。並依主釋。今此正辨王之正法論。不欲別解王及正法論也。解妨者。問地神請佛說王正法。何不自說指住事耶。答欲明三世法皆同故。法尊勝故。不自親說但舉往事。問若爾何故不舉過去佛說而引力尊幢王耶。答理國依俗事。故舉過去梵王所說。據實梵王亦佛邊聞為四王說。如下善生於寶積所聞金光明。不云佛說。問往力尊王并子妙幢今誰是耶。答有釋。妙幢即今妙幢。又云。即釋迦佛。詳此二釋無文遮許。取捨任情<p>經。爾時此大地神女名曰堅牢於大眾中從座而起頂禮佛足合掌恭敬<p>讚曰。此之品文大分為三。初地神陳請。次世尊為說。後大眾喜行。初復分四。此一請儀<p>經。白佛言世尊於諸國中為人王者若無正法不能治國安養眾生及以自身長居勝位<p>下二舉所為<p>經。惟願世尊慈悲哀愍當為我說王法正論治國之要<p>下三陳所請<p>經。令諸人王得聞法已如說修行正化於世能令勝位永保安寧國內居人咸蒙利益<p>下四明所益<p>經。爾時世尊於大眾中告堅牢地神曰汝當諦聽過去有王名力尊幢其王有子名曰妙幢受灌頂位未久之頃爾時父王告妙幢言有王法正論名天主教法我於昔時受灌頂位而為國主我之父王名智力尊幢為我說是王法正論我依此論於二萬歲善治國土我不曾憶起一念心行於非法汝於今日亦應如是勿以非法而治於國云何名為王法正論汝今善聽當為汝說<p>下次世尊為說有三。初對眾敕聽。次過去下述昔緣起。後爾時力尊下陳昔正法。述昔緣起有八。一能所教人。二爾時下明所授之法。世主即梵王修四無量方為世主。明教慈悲起必能拔苦與樂。三我於下明得法之緣。四我之父下明得聞法處。五我依下明我能行學。六汝於今下誡子隨修。七云何名為下聞敕請教。八汝今下敕聽許說。此意於父邊聞復教其子者。明父子恩深教必實益。故勸聞者敬重依行<p>經。爾時力尊幢王即為其子以妙伽他說正論曰<p>下陳昔正法文分為二。此佛標序<p>經。我說王法論利安諸有情為斷世間疑滅除眾過失一切諸天王及以人中王當生歡喜心合掌聽我說<p>下正陳彼說有七十三行頌分二。初二頌力尊敕聽。後七十一頌為陳正論。敕聽中初一行述論益。次三句教所備。後一句敕聽為說。問前長行中但為其子。云何勸聽更有天主人王。答長行文略頌中廣故。又解。正為誡子。意謂。此論稱理廣益天主人王。皆當歡喜。故汝今應合掌聽說<p>經。往昔諸天眾集在金剛山四王從座起請問於大梵梵主最勝尊天中大自在願哀愍我等為斷諸疑惑<p>下七十一頌為陳正論。大文分三。初二頌論起所因。次二頌發問生起。後六十七頌正陳其論。初中有五。初二句眾集處。次一句能請人。次一句所問者。次二句讚彼論。次二句請為說<p>經。云何處人世而得名為天復以何因緣號名曰天子云何生人間獨得為人主云何在天上復得作天王<p>下發問生起總有四問。如文可知。意各有三。一問其號依德立。即并問立號所由。所由則是問王行何正法得名王等。若不爾者。四天但問其名。云何天主言問我治國法。故薩遮尼乾子經第二云。王言。大師彼諸王等何故名王。答言。大王王者民之父母。以能依法攝護眾生令安樂故名之為王。此即總標。次則釋云。大王當知。王之養民當如赤子移乾去濕不待其言。何以故。大王當知。王者得立。以民為國。民心不安國將滅矣。是故王常當慮民如念赤子不離於心。當知。國內人民苦樂水旱風雨飢飽老少病患獄訟有罪無罪有功無功。如是知者名不離心。如是知已以力將護。所應與者及時給與。所應取者念當籌量。役使知時不奪人利。禁肅貪暴人得安樂。是名護國。名之為王。今此問答意亦同彼。第三問意現在當來由何業行生處人世得名為天等。由何業行生在天上得作天王。故下答云。由先善業力生天得作王等。西方國法是物各有十名。今人王舉三。天王舉一。以影於餘<p>經。如是護世間問彼梵王已爾時梵天主即便為彼說護世汝當知為利有情故問我治國法我說應善聽<p>下六十七頌正陳其論有三。初二頌序昔許說。次六十頌半天主正陳。後是故汝人王下四頌半勸勉依學。初中分二。初一頌力尊標序。次一頌天主許說誡聽<p>經。由先善業力生天得作王若在於人中統領為人主<p>下天主正陳有二。初三頌答名及業二問。即令修善更作來因。後三十三天主下五十七頌半通答問得號所由。即陳正論。即令修其現益。初復有二。初一頌答後二問。後二頌答初二問。此初也<p>經。諸天共加護然後入母胎既至母胎中諸天復守護雖生在人世尊勝故名天由諸天護持亦得名天子<p>下答前有二。初一頌半答第一問。後一半答第二問。然由先善業力言亦流至諸天共加護<p>經。三十三天主分力助人王及一切諸天亦資自在力除滅諸非法惡業令不生教有情修善使得生天上人及蘇羅眾并健闥婆等羅剎旃荼羅悉皆資半力父母資半力令捨惡修善諸天共護持示其諸善報若造諸惡業令於現世中諸天不護持示其諸惡報<p>下通答得號所由陳其正論。文復分二。初五頌略標。後五十二頌半廣釋標。中有三。初二頌標諸天助王行正法他益。有三。初一頌天助。次一頌王化。化中初半滅惡。後半生善。次一頌半標人神共護自益。或亦是益他。由人神助力令王化他捨惡修善共護自益。言羅剎旃荼羅者。旃荼羅此云嚴幟執守惡者。即羅剎中執惡之者。此意惡此尚護。況餘善者。後諸天共護下一頌半標由令行善化人得諸天護。初半標示。後一頌別示善惡所得因果。問造善可護。造惡如何護。答由昔修善今得為王。故造惡時天示惡相護令改修<p>經。國人造惡業王捨不禁制斯非順正理治擯當如法若見惡不遮非法便滋長遂令王國內[<a href='javascript:showpic("../fontimg/006218.gif")'>(女/女)*干</a>]詐日增多王見國中人造惡不遮止三十三天眾咸生忿怒心因此損國政諂偽行世間被他怨敵侵破壞其國土居家及資具積財皆散失種種諂誑生更互相侵奪由正法得王而不行其法國人皆破散如象踏蓮池惡風起無睄伎B非時下妖星多變怪日月蝕無光五穀眾華果苗實皆不成國土遭饑饉由王捨正法<p>下五十二頌半廣釋分二。初三十五頌明王違正法故禍臻。後十七行半明王依正法故福臻。準瑜伽六十一及王法正理論明。王之過失王之功德王衰損門王方便門王可愛法及能引發王可愛法各有多門。廣如彼辨。若別配此行相稍難。問此名王法正論。彼瑜伽同王法正理論名目相順。何不依彼以釋。答理不一途。仁王般若薩遮尼乾子等皆明王行治國之法非彼皆同。然配無違。且依此經分之為二。初三十行廣明違正論。後如是無邊過下五頌結成違正法。廣明分三。初八頌明見人造惡不遮失。次若王捨正法下九頌明王自行非法失。後國中最大臣下十三頌明見臣造過不除失。初中復四。初一頌明見惡應遮。二若見惡下一頌不遮惡廣。三王見國中下因茲天忿。四因此損國政下五頌遂有禍生。禍生有五。一頌怨敵壞國。二財散相侵。三禍起所因。四災變並現。五國土飢饉。五行如次配準可知。第三禍因中初半因後半喻<p>經。若王捨正法以惡法化人諸天處本宮見已生憂惱彼諸天王眾共作如是言此王作非法惡黨相親附王位不久安諸天皆忿恨由彼懷忿故其國當敗亡以非法教人流行於國內鬥諍多[<a href='javascript:showpic("../fontimg/006218.gif")'>(女/女)*干</a>]偽疾疫生眾苦天主不護念餘天咸捨棄國土當滅亡王身受苦厄父母及妻子兄弟并姊妹俱遭愛別離乃至身亡歿變怪流星墮二日俱時出他方怨賊來國人遭喪亂國所重大臣枉橫而身死所愛象馬等亦復皆散失處處有兵戈人多非法死惡鬼來入國疾疫遍流行<p>下王自行非失分四。初二句明王捨正法。二次兩句天見心憂。三次兩頌諸天共議。四次六頌災禍遂起。於中復九。初一頌鬥諍等多。次半頌諸天棄捨。次一頌半違迫事生國土滅求不得苦。王身受苦者即怨憎會苦。父母等別離愛別離苦。乃至身亡即是死苦。次半頌災怪並生。次半頌怨賊來侵。次半頌大臣橫死。次半頌畜產散失。次半頌人非法亡。次半頌疾疫遍國<p>經。國中最大臣及以諸輔相其心懷諂佞並悉行非法見行非法者而生於愛敬於行善法人苦楚而治罰<p>下十三頌見臣造過不除失分四。一頌大臣造過。次一頌倒賞罰。次十頌有惡果生。後若王作非法下一頌結其過失。此初二也<p>經。由愛敬惡人治罰善人故星宿及風雨皆不以時行有三種過生正法當隱沒眾生無光色地肥皆下沈由敬惡輕善復有三種過非時降霜雹饑疫苦流行穀稼諸果實滋味皆損減於其國土中眾生多疾病國中諸樹林先生甘美果由斯皆損減苦澀無滋味先有妙園林可愛遊戲處忽然皆枯悴見者生憂惱稻麥諸果實美味漸消亡食時心不喜何能長諸大眾生光色減勢力盡衰微食啗雖復多不能令飽足於其國界中所有眾生類少力無勇勢所作不堪能國人多疾患眾苦逼其身鬼魅遍流行隨處生羅剎<p>下有惡果生。於中分五。初一頌三事乖時。一星二風三雨。二次一頌三種過起。一正法隱歿。二有情無光。三地肥沈減。三次二頌復三惡生。一非時霜雹。二穀稼損減。三眾生疾病。四次三頌外果衰微有三。一頌諸果無味。一頌林樹皆枯。一頌食不資大。五次三頌內報亦退有四。一頌形色飢羸尪微。一頌身無勇勢。半頌疾患苦迫。半頌鬼魅流行<p>經。若王作非法親近於惡人令三種世間因斯受衰損<p>下第四結其過失。三種世間者即三界。由王依法增益人天。行非法故三界衰損。或人畜百穀為三世間。人疫畜損百穀不熟。廣如上辨<p>經。如是無邊過出在於國中皆由見惡人棄捨不治擯由諸天加護得作於國王而不以正法守護於國界若人修善行當得生天上若造惡業者死必墮三塗若王見國人縱其造過失三十三天眾皆生熱惱心不順諸天教及以父母言此是非法人非王非孝子<p>下五頌大段第二結成違正法有四。一頌結不罰惡。一頌結不修善。一頌結善惡報。二頌結違教非人<p>經。若於自國中見行非法者如法當治罰不應生捨棄是故諸天眾皆護持此王以滅諸惡法能修善根故王於此世中必招於現報由於善惡業行捨勸眾生為示善惡報故得作人王諸天共護持一切咸隨喜<p>下十七頌半明依正法故福臻。分之為二。初四頌標行正法。後十三頌半依標廣釋。標中有二。此二頌標罰惡。罰惡有二。初頌罰惡人。後頌得天護。次二頌標勸善。勸善有二。初一頌勸修善。後一頌得菩提<p>經。由自利利他治國以正法見有諂佞者應當如法治假使失王位及以害命緣終不行惡法見惡而捨棄害中極重者無過失國位皆因諂佞人為此當治罰若友諂誑人當失於國位由斯損王政如象入華園天主皆瞋恨阿蘇羅亦然以彼為人王不以法治國是故應如法治罰於惡人<p>下廣釋有二。初五頌半釋罰惡。後八頌半釋行善。釋初有五。一頌見惡必治。次一頌是不典捨。次一頌明罰所以。次一頌重更成前。三句法一句喻。次一頌半結應治罰。問行惡有幾。幾種治罰。答準薩遮尼乾子經第四云。行惡眾生有五。一於王無益。二者造作無利。三者起逆。四者邪行。五者邪命。於王無益有十一種。一者返逆。二者教他返逆。三與王毒藥。四奪王資生。五破所應作。六侵奪王妻。七違王命。八出王密語。九覘伺國土。十者罵王。十一毀訾。造作無利復有十種。一迭共相殺。二迭相劫奪。三迭相侵妻。四虛誑證他。五虛妄誑他。六壞他親友。七惡口罵他。八斗稱欺誑。九迭相毀訾。十迭相焚燒。返逆眾生者。謂諸邊地城邑小王聚落主等不順根本大王教命。邪行者。謂諸無戒即諸惡律儀屠兒獵師畜養豬羊雞犬鵝鴨。諸損害他自恣作惡。邪命者。種種非法求諸利養非法活命。各各不能自活中住。治罰有三。一者呵責。二者奪資生。三牢獄打縛呵罵驅擯。五種眾生隨上中下三種治罰。返逆之者行法行王先以善言如法開示。若聞王命即捨逆心請諸罪王前者。王放大恩恕其重罪。依其國土王領之處不減不奪不驅出。何以故。為令知王有三種事故。一者有信。二者有恩。三者大力。未降伏者為令降伏。已降伏者令不更作。欲反逆者令不敢起。彼有罪人得免其罪。還復王位人民安穩。彼如法王得福無量善名流布。若聞命不伏罪。當重治。除不斷命不壞諸根。盡奪資生國土人民。驅擯他處。何以故。為餘眾生不起逆故。是名行法行王治彼起逆眾生之罪。邪行眾生唯呵責治罰。汝若更作與汝重罪。邪命眾生應當隨順。如法僧眾僧當和合喚令現前取其自言。隨犯輕重當如法治拒。違僧命不從師友善知識語惱亂眾僧不得修道者。若彼國王是法王者。僧當往語令王教敕。王應喚彼破戒比丘善言勸喻令順僧命。若其不從。當集二眾現前對實。若得其罪。助如法眾治彼比丘。不得斷命。乃至不得奪其資生。得呵責得驅擯。大王若二朋黨諍訟。應當如法斷諍事。若王不知。當問國內大德沙門知法知義有大智悲當行正法利益眾生善名斷諍能如法語者。問其正法知犯非犯。如是知已如法為滅。問準薩遮經第五云。行法行王行八種心能護眾生。一者念諸眾生如念子想。二者念於惡行眾生如病子想。三者念受苦眾生生大慈心。四者念受勝樂眾生生歡喜心。五者念於怨家眾生生護過想。六者能於親友眾生生覆護想。七者能於資生之中生如藥想。八者能於自身生無我想。既具此八名法行王。云何得行禁閉打縛驅擯等耶。答於諸非法惡行有情愍念令悔方便治罰故不相違。故彼經第三云。譬如父母於惡行子。為念子故欲令改悔方便苦治。除不斷命不壞諸根。餘打罵等從心苦治。不名捨心不名惡心。以念子重為令改悔更不復作。而彼父母不名非法不失慈心。行法行王亦復如是。為令捨惡從善。令其餘惡眾生不作非法。非常惡心捨此眾生。亦不故心為惱眾生而行惱切。以慈悲心行惡口等治罰眾生。不名非法不失慈心。其經亦云。知為政者棄一惡人以成一家。棄一惡家以成一鄉。不知政者人物失所使天下怨訟。問行法行王既有慈悲。以何等心治行惡人。答準薩遮尼第三云。先起慈心智慧觀察思惟五法。然後當治。一依實非不實。二依時非不時。三依義非無義。四依濡語非麤穬。五依慈心悲嗔心。謂依法詰問取自言依實過治。王有力時應治其罪。無力不治從惡心作。當如法治。非此不治。應知其過正說不穩善說苦言。如是呵責。非不呵責。是名濡語。非但呵責斷其罪過。除卻斷命割截支體。依慈悲心繫閉打縛呵嘖。奪財驅擯他方為令改悔。非惡心捨。問行法行王既無染慈心治罰惡人。何不斷命割截諸根。答彼經云。以無染心無惡心故。不能得起如是心念斷命截根。應觀眾生至於死時自業過生嗔恨心死。已命斷生惡道中。惡心隨逐長夜不斷。是故不應斷命截根。斷命截根一作已後不可救故。繫閉罵等非永棄故。是故佛聽。又彼經問云。所有臣佐宰官禁司不慮國計。但求利己。或復私忿以害公政。或云受貨賕以[<a href='javascript:showpic("../fontimg/011859.gif")'>打-丁+王</a>]治之。增長百姓迭相欺亂。以強凌弱。以貴凌賤。以富欺貧。以曲[<a href='javascript:showpic("../fontimg/011859.gif")'>打-丁+王</a>]直。富者獲甲。貧者受屈。諂佞掌政。忠賢隱退。或時在朝懼罪自默。或行財貨以用安己百姓貧苦不堪充濟。厭苦思亂不聞王命。斯由臣吏不行忠節欺上亂下冒受王祿。如是之人攝在何等眾生數中。答言。大王攝在劫奪眾生數中。上品治罰。何以故。以其受王名官重祿捨公念私不存公政。禍亂之生莫不由之。此是國之最大惡賊。王是法王不得斷命。是故攝在劫奪數中。上品治罰。廣有多門。具如薩遮尼乾子經說<p>經。以善化眾生不順於非法寧捨於身命不隨非法友於親及非親平等觀一切<p>下八頌釋行善有二。初一頌半釋行善。後六頌半釋得益。初中復三。初半頌化人不順非法行。次半頌修政不隨非法友。後半頌賞罰不簡親非親<p>經。若為正法王國內無偏黨法王有名稱普聞三界中三十三天眾歡喜作是言贍部洲法王彼即是我子以善化眾生正法治於國勸行於正法當令生我宮天及諸天子及以蘇羅眾因王正法化常得心歡喜天眾皆歡喜共護於人王眾星依位行日月無乖度和風常應節甘雨順時行苗實皆成善人無饑饉者一切諸天眾充滿於自宮<p>下釋得益有六。初一頌得名稱普聞益。次一頌得為天子益。次一頌當得生天益。次一頌半諸天喜護益。次二頌護國益。於中復四。半頌星辰依度益。半頌風調雨順益。半頌人民豐樂益。半頌能護諸天益。能令天眾常充滿故。問王能行善得諸天護。云何能護諸天益。答王行正法即廣流佛教。國泰人安常令修善。故多生天。又弘佛法天聞得益。故薩遮經云。行法行王無量天護。云何護天。由法行王能與諸天正法淨食。所謂為說如來正教甘露法門禪定解脫十善道等。令其得離諸惡道苦。以是為護。故法行王即身能集無量功德資益現在。未來復能集諸善果。此下亦云。是故汝人王忘身弘正法。應尊重法寶。由斯眾安樂。四王護國品亦廣明之<p>經。是故汝人王忘身弘正法應尊重法寶由斯眾安樂常當親正法功德自莊嚴眷屬常歡喜能遠離諸惡以法化眾生琤O得安隱令彼一切人修行於十善率土常豐樂國土得安寧王以法化人善調於惡行當得好名稱安樂諸眾生<p>讚曰。明正法中有三。已上第二廣陳正論。下第三勸勉依學分三。初一頌勸弘法利他。次半頌勸親法自利。後三頌明其利益有四。初半頌眷屬離非。次半頌眾生身樂。次一頌國豐人泰。次一頌得好名聞<p>經。爾時大地一切人王及諸大眾聞佛說此古昔人王治國要法得未曾有皆大歡喜信受奉行<p>下品第三大段大眾喜行<p class='juan'>
金光明最勝王經疏卷第五末(終)</p>
</body></html>
