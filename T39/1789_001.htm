<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T39 </TITLE>
</head>
<BODY>

<p><b>　　<A NAME="n94"></A>No. 1789 [cf. No. 670]</b><p><b>　　<A NAME="n95"></A>　　欽錄</b><p>洪武十一年七月初十日天界善世禪寺住持(宗泐)演福教寺住持(如[王*巳])持奉新註楞伽經。同考功監令李永等官於<p>西華樓進呈<p>御覽當日欽奉<p>聖旨這經好生註得停當。可即刊板印行。教天下眾僧每講習。欽此<p>進新註楞伽經序<p>(臣)聞法運之興。雖曰在人。亦必有其時焉。有其人而無其時。有其時而無其人。雖欲興之其可得哉。是故必有<p>聰明聖智之君。當天下又安之時以興之也。至若楞伽一經。我<p>大覺世尊說之於二千年之前。而<p>今上皇帝行之於二千年之後。豈非有其人而有其時乎。不然。何此經東流中國千有餘載。前代帝王未曾有如我<p>聖天子之留神注意究其旨趣<p>敕僧徒咸隸習之有如此之盛也。然吾<p>佛之所以說此經者。蓋欲除眾生之妄心。俾歸於真正之道。而<p>皇上之心。欲天下後世之人。皆捨妄歸真。去惡從善。以躋乎仁壽之域。其有契於<p>佛之心乎。且此經之要。不出五法三自性八識二無我。而該乎真妄修性聖凡因果。皆不外乎一心。能究此心者。則畏惡而遷善。捨妄而歸真。得至自覺正智之地。不能究此心者。則縱情肆欲。流而忘返。至于失其忠孝。敗俗亂常。甘蹈刑辟。如履水火。此吾<p>佛所以興大悲心而拔濟之。亦猶<p>帝王之仁育黎庶若保赤子者也。(臣)僧(宗泐如[王*巳])昨於<p>內廷欽承<p>聖諭。以為心經金剛楞伽三經。實治心法門。遣情離著。具在是矣。爾輩可不勉乎。(臣)等受命以來。夙夜兢惕。懼無以上副<p>宸衷。於是竭誠殫慮。註釋心經金剛二典。已於洪武十一年正月二十八日<p>奏準行世。而楞伽以今七月初十日始克註成。謹熏沐繕寫拜手稽首詣<p>闕進呈。重念(臣)等才識庸陋學術空疏。固不敢叨於註釋之列。然承<p>雨露之餘澤。依<p>日月之清光。庶幾少裨流通之萬一云爾<p>洪武十一年七月　日序<p class='juan'>
楞伽阿跋多羅寶經註解卷第一(上)</p>
<p><span class='byline'>　　　　宋求那跋多羅奉　詔譯</span><br><p><span class='byline'>　　　　大明天界善世禪寺住持(臣)僧(宗泐)演福講寺住持(臣)僧(如[王*巳])奉　詔同註</span><br><p>此經凡四譯。今存者三。其一則鎦宋求那跋多羅譯成四卷。曰楞伽阿跋多羅寶經。其二則元魏菩提流支譯成十卷。曰入楞伽經。其三則唐實又難陀與復禮等譯成七卷。曰大乘入楞伽經。若論所譯文之難易。則唐之七卷文易義顯始末具備。今釋從宋譯四卷者。以此本首行於世習誦者眾。況達磨大師授二祖心法時。指楞伽四卷可以印心。而張方平嘗書此本。蘇子瞻為序其事。是知歷代多從此本也。然文辭簡古。至於句讀有不可讀。乃取七卷中文義顯者釋之。仍採古註善者併註之。此經以法喻為名。第一義心為體。了妄顯性為宗。斥小辯邪為用。方等大乘為教相。法喻為名者。楞伽是城名。華言不可往。其城在南海摩羅山頂。無神通者不可往。佛於此處說法即佛境界。以處表法也。阿跋多羅者。華言無上。亦云入。寶者至貴之物以喻此經尊貴。故云法喻為名也。經者貫也。謂貫通諸義也。第一義心為體者。即如來藏自性清淨第一義心也。了妄顯性為宗者。謂達妄顯真離性執也。斥小辯邪為用者謂破小乘之偏執摧外道之邪見也。方等大乘為教相者。謂經通三乘義從圓頓也。此之五章皆經中所詮之旨。今預取而釋首題者。欲令學者知一經之大意也<p><b>　　<A NAME="n97"></A>一切佛語心品</b><p>佛語心者。即諸佛所說心法也。然經中所說法門大約有四。謂五法三自性八識二無我。而獨言心者。蓋此四種法門。是一經之綱目。究心之精要。如入楞伽云。五法自性等眾妙法門。是一切諸佛菩薩。入自心境離所行相稱真實義。諸佛教心也<p>如是我聞。一時佛住南海濱楞伽山頂。種種寶華以為莊嚴。與大比丘僧及大菩薩眾俱。從彼種種異佛剎來。是諸菩薩摩訶薩。無量三昧自在之力神通遊戲。大慧菩薩摩訶薩而為上首。一切諸佛手灌其頂。自心現境界善解其義。種種眾生種種心色無量度門隨類普現。於五法自性識二種無我究竟通達　此通序分也。如是者指所聞之法。亦信順之辭。我聞者阿難從佛聞持是法也。一時者教主徒眾嘉會之時也。佛者覺也。謂覺道既成乘機說法導利群生也。住南海濱楞伽山頂者。說法之處也。寶華莊嚴者是其處勝也。大比丘菩薩眾者。列同聞之眾也。從彼異佛剎來者。舉遠知近以顯眾多也。無量三昧等者。讚菩薩之德也。自大慧下別讚大慧之德。諸佛手灌其頂者。明其位居等覺。當授佛位故為灌頂。自心現境界者。一切善惡境界。皆由自心發現。大慧善解其智超勝也。種種眾生心色者。謂一切有情五蘊種種不同。大慧以無量度門而普應之。則法門深廣也。五法者。曰名曰相曰妄想曰正智曰如如也。三自性者曰妄想曰緣起曰成也。識即八識也。二無我者即人無我法無我也。已上諸法大慧皆能究竟通達。為眾作發起之人。此佛所以深讚之也<p>爾時大慧菩薩與摩帝菩薩。俱遊一切諸佛剎土。承佛神力從座而起偏袒右肩。右膝著地合掌恭敬以偈讚佛　此下別序分也。摩帝華言慧也。自偏袒至恭敬。天竺之敬儀也<p class='lg'>　世間離生滅　　猶如虛空華<br>　智不得有無　　而興大悲心<br>　一切法如幻　　遠離於心識<br>　智不得有無　　而興大悲心<br>　遠離於斷常　　世間琣p夢<br>　智不得有無　　而興大悲心　</p><p>一切世間眾生背覺合塵流轉生死。而起妄想心識。復計斷常二見無由出離。如來以妙智。觀察了達生滅等一切諸法。如空華如幻如夢不有不無故。興大悲心而度脫之。使其皆得遠離也<p class='lg'>　知人法無我　　煩惱及爾焰<br>　常清淨無相　　而興大悲心　</p><p>此離惑智二障煩惱惑障也。爾焰乃梵語智障也。智本破惑惑即人法二執。無我者無此二執也。若於智生著智亦成障。如來了知人法惑智本空。故云常清淨無相。眾生在迷受苦。故起悲心而拔濟之<p class='lg'>　一切無涅槃　　無有涅槃佛<br>　無有佛涅槃　　遠離覺所覺<br>　若有若無有　　是二悉俱離　</p><p>一切者一切眾生也。涅槃者不生不滅之理也。佛與眾生同具此理。尚無生死可斷。焉有涅槃可證。故云一切無涅槃。然非證而證證此涅槃。是則佛為能證之人。涅槃是所證之法。離法無人。故云無有涅槃佛。離人無法故云無有佛涅槃。入楞伽云。佛不住涅槃涅槃不住佛。辭異而義同也。覺即佛所覺。即涅槃人法俱泯。故云遠離覺所覺。然人法俱泯。是亡有而未亡無故云若有若無有是二悉俱離也<p class='lg'>　牟尼寂靜觀　　是則遠離生<br>　是名為不取　　今世後世淨　</p><p>牟尼是梵語。華言寂默。佛之名也。此言人能如是觀佛寂靜之體。從遠離而生。是則於佛不生取著。故今世後世皆得清淨。入楞伽云。若見於牟尼寂靜遠離生。是人今後世離著無所取。辭義尤顯。已上諸偈讚佛。皆言離著者。蓋讚佛生善。若不離著生善不深故也<p>爾時大慧菩薩。偈讚佛已。自說姓名<p class='lg'>　我名為大慧　　通達於大乘<br>　今以百八義　　仰諮尊中上　</p><p>此下正宗分也。大慧自言是大乘機為眾發起<p class='lg'>　世間解之士　　聞彼所說偈<br>　觀察一切眾　　告諸佛子言<br>　汝等諸佛子　　今皆恣所問<br>　我當為汝說　　自覺之境界　</p><p>世間解者如來十號之一也。大慧所問百八義。皆如來親證之法。故云自覺之境界<p>爾時大慧菩薩摩訶薩承佛所聽頂禮佛足。合掌恭敬以偈問曰　寶臣註入楞伽云。此後諸偈問百八句義。或一句為一問。或二句為一問。或三句為一問。乃至十句為一問。或一句為兩問。然此百八句。正問五法三自性八識二無我。度眾生對治法門。是故大慧舉上與摩帝遊諸佛剎所見之事。故下問山海日月等。即五法中名相妄想。下問諸禪解脫等。即五法中正智如如也<p>云何淨其念　問淨其妄念。而生正念<p>云何念增長　問增淨念<p>云何見癡惑　問起見惑<p>云何惑增長　問增長見惑<p>何故剎土化相及諸外道　問如來於剎土中。示現身相化眾生及諸外道<p>云何無受次　入楞伽云。及無影次第謂問無相法中因何有次第<p>何故名無受　承上問。若有次第。何名無相法。無受即無相義<p>何故名佛子　問菩薩何名佛子<p>解脫至何所　問行人既得解脫復能往至何所<p>誰縛誰解脫　問迷時誰縛悟時誰解<p>何等禪境界　問諸禪定以何為境界<p>云何有三乘。惟願為解說　問何故有聲聞緣覺菩薩三乘<p>緣起何所生。云何作所作　問善惡緣起及所作業果<p>云何俱異說　問外道邪見何有俱異之說<p>云何為增長　入楞伽云。云何諸有起謂起三有也<p>云何無色定　問無色界四空定<p>及與滅正受　問滅盡定之正受<p>云何為想滅何因從定覺　問受想心滅為定何得從定起覺<p>云何所作生進去及持身　問從定起用。凡所作為是身去住得大自在<p>云何現分別　問現身說法分別諸法種相差別<p>云何生諸地　問得悟入諸地位。入楞伽云。云何入諸地<p>破三有者誰何處身云何　問能破諸有出三界。是何佛子。入楞伽云。云何有佛子而能破三有<p>往生何所至　問既破三有往生何處<p>云何最勝子　問弟子之中誰為第一<p>何因得神通及自在三昧　問神通三昧修何行而得<p>云何三昧心最勝為我說　問三昧之心何者為勝<p>云何名為藏　問第八藏識<p>云何意及識　問意根及諸識<p>云何生與滅云何見已還　問意識起見生滅已還亦滅也入楞伽云。云何起諸見云何退諸見<p>云何為種性非種及心量　問三乘差別種性外道非種及不定種心量<p>云何建立相及與非我義　問有相及無我相<p>云何無眾生云何世俗說　問真無俗有<p>云何為斷見及常見不生　問斷常二見<p>云何佛外道其相不相違　問邪正無背<p>云何當來世種種諸異部　問佛滅後弟子所宗經部各異<p>云何空何因云何剎那壞　問諸法性空剎那念滅剎那極微細念也<p>云何胎藏生　問托胎受生<p>云何世不動　問世相遷流性何不動<p>何因如幻夢及揵闥婆城世間熱時焰及與水月光　問此五喻。喻世間生滅相皆無實義。揵闥婆梵語也。此云尋香城<p>何因說覺支及與菩提分　問七覺支及八正道<p>云何國土亂　問所依國土何因亂壞<p>云何作有見　問諸法無體何作有見。有即三有。入楞伽云。何故見諸有<p>云何不生滅世如虛空華　問世相如空華。何故言不生不滅。入楞伽云。云何如空華不生亦不滅<p>云何覺世間云何說離字　問眾生云何覺知世法。云何離文字相<p>離妄想者誰云何虛空譬　問誰知諸法如虛空離妄想分別。入楞伽云。云何如虛空云何離分別<p>如實有幾種　問真如有幾<p>幾波羅蜜心　諸度心有幾<p>何因度諸地誰至無所受　問誰能超越十地至於佛地。無所受即佛境界<p>何等二無我　問誰能空人法二執惑障<p>云何爾焰淨　問誰能淨智障<p>諸智有幾種　問諸正智<p>幾戒眾生性　問眾生性殊禁戒有幾<p>誰生諸寶性摩尼真珠等　問諸寶物何從而生<p>誰生諸語言眾生種種性　問眾生語言差別種性不同何因而起<p>明處及伎術誰之所顯示　問五明法及伎術。五明者。一曰內論。謂一切佛法。二曰外論有四種。曰因曰聲曰醫方。曰工巧。此五各能生智故云明處<p>伽陀有幾種長頌及短句　伽陀梵語也。此云孤起。亦曰諷誦。與重頌不同。問孤起頌及長行重頌<p>成為有幾種　問經中理趣。入楞伽云。道理幾不同<p>云何名為論　問釋經之論。入楞伽云。解釋幾差別<p>云何生飲食及生諸愛欲　問飲食誰作愛欲何起<p>云何名為王轉輪及小王云何守護國　問大小諸王及守國土之法<p>諸天有幾種。云何名為地星宿及日月　問欲界名相<p>解脫修行者是各有幾種　問學無學人解脫是無學修行是學<p>弟子有幾種。云何阿闍黎　問師弟子阿闍黎此云教師<p>佛復有幾種。復有幾種生　問佛三身及本生事。本生謂宿世所行事。入楞伽云如來有幾種。本生事亦然<p>魔及諸異學彼各有幾種　問眾魔及諸外道。魔梵語魔羅此云能害。謂能害善法<p>自性及與心彼復各幾種　問性與心幾種差別<p>云何施設量惟願最勝說　問心量妄想施設最勝者稱佛也<p>云何空風雲　問欲界無情名相<p>云何念聰明　問欲界有情心念云何能生智慧<p>云何為林樹。云何為蔓草。云何象馬鹿。云何而捕取　問草木之生誰使之然。象鹿誰使之生。又復誰能捕取<p>何因而卑陋　問卑陋賤人何業所致<p>云何六節攝　問一年云何分六節。西域以兩月為一節。一年分為六節<p>云何一闡提　一闡提是梵語此云極惡。又云信不具<p>男女及不男斯皆云何生　問世間若男若女及五種不男之人。何因而生<p>云何修行退云何修行生　問修行之人因何退墮。因何精進而生<p>禪師以何法建立何等人　問修禪定者。用何法示人入道<p>眾生生諸趣何相何像類　問六道生趣形像<p>云何為財富何因致財富　問世間財富何因而致<p>云何為釋種何因有釋種。云何甘蔗種無上尊願說　問釋迦種族及甘蔗種。本行經云。大茅草王得成王仙。被獵師所射。滴血於地生二甘蔗。日炙而開出一男一女。男名善生即甘蔗王。釋種乃其裔也<p>云何長苦仙彼云何教授　問苦行仙人意求長生受教於誰<p>如來云何於一切時剎。現種種名色類最勝子圍繞　問佛現身塵剎隨類不同眾所圍繞。何因如是耶<p>云何不食肉。云何制斷肉。食肉諸種類。何因故食肉　問食肉及斷食肉因緣<p>云何日月形須彌及蓮華師子勝相剎側住覆世界如因陀羅網　此問世界形相。須彌者妙高山也。統一四天下一日月所繞。蓮華者華藏世界也。師子世界於諸剎土最勝。世界如器有側有覆有仰有橫。因陀羅網即帝網。網有千珠珠光交映。喻世界重重無盡<p>或悉諸珍寶箜篌細腰鼓狀種種諸華。或離日月光如是等無量　此亦問世界形相不同。或諸寶所成或狀如箜篌如鼓如華。或無日月所照何因而致<p>云何為化佛。云何報生佛。云何如如佛。云何智慧佛　問佛身名不同者何。化佛應身也。謂千百億化身。報生佛他報身也。謂他機所見。如如佛法身也。謂體性如如不異。智慧佛自報身也。謂自己修因感果。以始覺之智。合於本覺故曰智慧<p>云何於欲界不成等正覺。何故色究竟離欲得菩提　問盧舍那報身佛。不於欲界得道。而於色究竟處得道者何耶<p>善逝般涅槃誰當持正法　問佛滅後傳持正法者誰<p>天師住久如正法幾時住　問佛住世及滅後正法所住時分長短。天師即天人師也<p>悉檀及與見各復有幾種　問所化機緣及與見解。悉檀者遍施也。有四種。一世界悉檀。世界者次第也。謂聞說法次第得歡喜益。二對治悉檀。謂聞法修行對破宿障得滅惡益。三為人悉檀。謂因聞法故得生善益。四第一義悉檀。謂因聞法故得悟理益<p>毘尼比丘分云何何因緣　毘尼者律也。問因事制律及持律之僧。入楞伽云。何故立毘尼及以諸比丘<p>彼諸最勝子緣覺及聲聞何因百變易。云何百無受　問二乘生處。變易者。謂變易生死居方便土因移果易也。無受者。謂入無餘涅槃不受後有也<p>云何世俗通。云何出世間。云何為七地。惟願為演說<p>問世間五通得出世六通及住第七地中。第七名已辦也<p>僧伽有幾種云何為壞僧　問三乘僧及破戒僧。梵語僧伽此云眾亦名和合<p>云何醫方論是復何因緣　問世間及出世間醫方諸論為誰而說。入楞伽云。云何為眾生廣說醫方論<p>何故大牟尼唱說如是言。迦葉拘留孫拘那含是我　問何故如來說過去佛即是我耶義見第三卷經文四等中釋出<p>何故說斷常及與我無我。何不一切時演說真實義。而復為眾生分別說心量　問如來何不但說大乘而廣說諸法耶<p>何因男女林訶梨阿摩勒　問世間果木男女林木也訶梨阿摩勒二果名皆西域所有<p>雞羅及鐵圍金剛等諸山無量寶莊嚴仙闥婆充滿　問此諸山及眾寶莊嚴仙人樂神充滿者何。乾闥婆天帝之樂神也。此下是世尊領大慧所問亦釋也<p>無上世間解。聞彼所說偈大乘諸度門諸佛心第一。善哉善哉問。大慧。善諦聽我今當次第如汝所問說<p>入楞伽云。爾時世尊聞其所謂大乘微妙諸佛之心最上法門。即告之曰善哉大慧諦聽諦聽。如汝所問當次第說。即說頌曰<p>生及與不生涅槃空剎那趣至無自性　此釋大慧所問。有為生法無為不生法。涅槃虛空剎那流轉等法。皆妄想所現初無自性<p>佛諸波羅蜜佛子與聲聞緣覺諸外道。及與無色行如是種種事　領上所問人及所行法。無色行外道所行法也<p>須彌巨海山洲渚剎土地　領上國土中無情名相<p>星宿及日月外道天修羅。解脫自在通力禪三摩提。滅及如意足覺支及道品　領上所問諸法名相也。三摩提即三昧。滅即無受如意足即欲念進慧四如意足也覺支即念擇進喜輕安定捨七覺支也。道品總言即三十七道品也<p>諸禪定無量諸陰身往來。正受滅盡定三昧起心說。心意及與識無我法有五。自性想所想及與現二見　諸禪定世出世間大小禪定也。諸陰身六道生死身也。正受即三昧。滅盡定者。受想心滅身證此定。三昧起心說者從定而起運心說法也。自心意及二見者。總領五法三自性八識二無我也<p>乘及諸種性金銀摩尼等。一闡提大種荒亂及一佛智爾焰得向眾生有無有　乘即三乘。一闡提見前註。大種即四大種。荒亂即國土亂。一佛即前迦葉。等是我。得向猶魔得便義。有無有即空有<p>象馬諸禽獸云何而捕取。譬因成悉檀及與作所作<p>譬即譬喻。因成即相應。悉檀即四悉檀如上註。作所作即能作所作之業也<p>叢林迷惑通心量不現有。諸地不相至百變百無受。醫方工巧論伎術諸明處　名相並如前註。此上皆領大慧所問<p>諸山須彌地巨海日月量。下中上眾生身各幾微塵　自此至毛孔眉毛幾。皆佛反詰大慧所問。不周量者度數也。上中下眾生總十界而言也。身幾塵。謂身量長短輕重也<p>一一剎幾塵弓弓數有幾。肘步拘樓舍半由延由延　剎即剎土。謂大千世界為一剎土。二尺為一肘。四肘為一弓。五百弓為一拘樓舍。十拘樓舍為一由延。由延即由旬也<p>兔毫窗塵蟣羊毛[<a href='javascript:showpic("../fontimg/067775.gif")'>麩-夫+廣</a>]麥塵　古註云。七微塵成一窗塵。七窗塵成一兔毛頭塵。七兔毛頭塵。成一羊毛頭塵。七羊毛頭塵。成一牛毛頭塵。七牛毛頭塵成一蟣。七蟣成一虱七虱成一芥。七芥成一大麥。[<a href='javascript:showpic("../fontimg/067775.gif")'>麩-夫+廣</a>]即大麥也<p>缽他幾[<a href='javascript:showpic("../fontimg/067775.gif")'>麩-夫+廣</a>]麥　缽他是半斗<p>阿羅[<a href='javascript:showpic("../fontimg/067775.gif")'>麩-夫+廣</a>]麥幾　阿羅是一斗<p>獨籠那佉梨　獨籠是一斛。那佉梨是十斛<p>勒叉及舉利　十萬為勒叉。一億為舉利<p>乃至頻婆羅是各有幾數　頻婆羅一兆也<p>為有幾阿[<a href='javascript:showpic("../fontimg/060797.gif")'>少/兔</a>]　塵也<p>名舍梨沙婆　芥子也<p>幾舍梨沙婆名為一賴提　草子也<p>幾賴提摩沙　豆也<p>幾摩沙陀那　銖也<p>復幾陀那羅為迦梨沙那　兩也<p>幾迦梨沙那為成一波羅　斤也<p>此等積聚相幾波羅彌樓　彌樓須彌山也。謂幾斤之塵能成彌樓之山。入楞伽云。幾斤成須彌者是矣<p>是等所應請何須問餘事聲聞辟支佛佛及最勝子。身各有幾數何故不問此　謂何不問佛及三乘身各幾塵<p>火焰幾阿[<a href='javascript:showpic("../fontimg/060797.gif")'>少/兔</a>]風阿[<a href='javascript:showpic("../fontimg/060797.gif")'>少/兔</a>]復幾　言火風二大各幾塵數<p>根根幾阿[<a href='javascript:showpic("../fontimg/060797.gif")'>少/兔</a>]毛孔眉毛幾　根根言六根。此下復領大慧所問<p>護財自在王　領何名為王<p>轉輪聖帝王云何王守護　領云何護國<p>云何為解脫　領解脫修行者此復有幾種<p>廣說及句說如汝之所問　領伽陀有幾稱長頌及短句。入楞伽云。云何長行句<p>眾生種種欲　五欲也<p>種種諸飲食　領食肉不食肉<p>云何男女林金剛堅固山。云何如幻夢野鹿渴愛譬。云何山天仙揵闥婆莊嚴　領無量寶莊嚴仙闥婆充滿<p>解脫至何所。誰縛誰解脫　此二句領問語同<p>云何禪境界　領何等禪境界<p>變化及外道　領剎土化相及諸外道<p>云何無因作。云何有因作。有因無因作及非有無因　此四句領云何俱異說<p>云何現已滅　領見已還<p>云何淨諸覺云何諸覺轉及轉諸所作　領云何淨其念。云何念增長<p>云何斷諸想。云何三昧起。破三有者誰何處為何身　領破三有及何處身<p>云何無眾生而說有吾我。云何世俗說。惟願廣分別　此領無眾生及世俗說<p>所問相云何及所問非我　領建立相及非我義<p>云何為胎藏及種種異身　領胎藏生及名色類<p>云何斷常見　領何故說斷常<p>云何心得定　領云何三昧<p>言說及諸智　領諸語言及諸智<p>戒種性佛子　領幾戒眾生性<p>云何成及論　領成為幾種何名為論<p>云何師弟子　領弟子幾種及阿闍梨<p>種種諸眾生斯等復云何　領男女及不男<p>云何為飲食聰明魔施設　領念聰明魔及幾種施設量<p>云何樹葛藤　領林樹蔓草<p>最勝子所問云何種種剎　領云何日月形乃至如是等無量<p>仙人長苦行云何為族姓　領釋種乃至甘蔗種<p>從何師受學　領建立何等人<p>云何為醜陋　領云何卑陋<p>云何人修行　領修行進退<p>欲界何不覺阿迦膩吒成　領欲界不成正覺及色究竟天離欲得菩提。阿迦膩吒即色究竟也<p>云何俗神通　領世俗通<p>云何為比丘　領毘尼比丘分<p>云何為化佛。云何為報佛。云何如如佛平等智慧佛　領問佛身<p>云何為眾僧佛子如是問　領三乘僧<p>箜篌腰鼓華剎土離光明　領問剎土形相<p>心地者有七　領云何為七地。七地乃已辦地。謂思惑已盡慧心顯著故曰心地<p>所問皆如實　總結指大慧所問皆如實義<p>此及餘眾多佛子所應問　總結指大慧所失問<p>一一相相應遠離諸見過。悉檀離言說我今當顯示次第建立句　總結前生後。即總上問領皆契理離過。以四悉檀當作百八句顯示建立<p>佛子善諦聽　戒令聽受<p>此上百八句如諸佛所說　此百八句法。該五法三自性八識二無我。諸佛所說之法無出于此。自此以下結指諸句。一一令人破情遣著故皆言非句。入楞伽云。爾時大慧菩薩摩訶薩白佛言。世尊。何者是一百八句。佛言。大慧。所謂生句非生句云云<p>不生句生句常句無常句　合云生句非生句。此言不生句生句語倒也。言眾生於真如無生境上。妄起生法之見。本自非生故云非生句。若計生法此則有常。以無有生故曰非常<p>相句無相句住異句非住異句　計常則有相。非常則無相因生有住因住有異。住謂住於世間。異謂從少至老其相變異。住異二句前無問辭。蓋問雖略答必詳悉也<p>剎那句非剎那句。自性句離自性句　離即非也<p>空句不空句斷句不斷句。邊句非邊句中句非中句　此二句無問<p>常句非常句　前云常句。言凡夫於住計常。此言常句言外道計四大性常<p>緣句非緣句因句非因句。煩惱句非煩惱句愛句非愛句。方便句非方便句　此句無問<p>巧句非巧句。淨句非淨句。成句非成句。譬句非譬句。弟子句非弟子句。師句非師句。種性句非種性句。三乘句非三乘句。所有句非所有句。願句非願句　此句無問<p>三輪句非三輪句　此句無問。三輪者。謂身輪現通。口輪說法。意輪鑒機<p>相句非相句。有品句非有品句。俱句非俱句。緣自聖智現法樂句。非現法樂句　入楞伽云。自證聖智句。非自證聖智句。現法樂句非現法樂句<p>剎土句非剎土句。阿[<a href='javascript:showpic("../fontimg/060797.gif")'>少/兔</a>]句非阿[<a href='javascript:showpic("../fontimg/060797.gif")'>少/兔</a>]句。水句非水句。弓句非弓句。實句非實句。數句非數句　數微塵數也<p>數句非數句　數上聲<p>明句非明句。虛空句非虛空句。雲句非雲句。工巧伎術明處句。非工巧伎術明處句。風句非風句。地句非地句。心句非心句。施設句非施設句。自性句非自性句。陰句非陰句。眾生句非眾生句。慧句非慧句。涅槃句非涅槃句。爾焰句非爾焰句。外道句非外道句。荒亂句非荒亂句。幻句非幻句。夢句非夢句。焰句非焰句。像句非像句。輪句非輪句　入楞伽云。火輪句<p>揵闥婆句非揵闥婆句。天句非天句。飲食句非飲食句。婬欲句非婬欲句。見句非見句。波羅蜜句非波羅蜜句。戒句非戒句。日月星宿句非日月星宿句。諦句非諦句　牒上如實<p>果句非果句　此句無問<p>滅起句非滅起句　入楞伽云。滅句非滅句起句非起句<p>治句非治句　入楞伽云。醫方句非醫方句<p>相句非相句　所答凡有三相前則體相次則標相。此則法相<p>支句非支句　入楞伽云。支分句。謂支形分段<p>巧明處句非巧明處句。禪句非禪句。迷句非迷句。現句非現句。護句非護句。族句非族句。仙句非仙句。王句非王句。攝受句非攝受句　此一句無問<p>寶句非寶句。記句非記句　此一句無問<p>一闡提句非一闡提句。女男不男句非女男不男句。味句非味句　此一句無問<p>事句非事句　此一句無問<p>身句非身句。覺句非覺句。動句非動句。根句非根句。有為句非有為句。無為句非無為句。因果句非因果句　此三句無問<p>色究竟句非色究竟句。節句非節句。叢樹葛藤句非叢樹葛藤句。雜句非雜句　此一句無問<p>說句非說句。毘尼句非毘尼句。比丘句非比丘句。處句非處句。字句非字句。大慧是百八句。先佛所說。汝及諸菩薩摩訶薩應當修學　按今宋本正文。止得百單四句。於中加唐本四句方足。如有品句非有品句下。唐本作有句非有句無句非無句。又緣自聖智現法樂句非現法樂句。唐本開作兩句。又起滅句非起滅句亦分作兩句。又說句非說句下。唐本更有決定句非決定句。總加四句。此一百八義。文有三段。始則大慧請問。中則如來領釋。然所問所領皆無倫次。故不可以定數開合而論之。至後乃結指顯示一百八句。句句遣著。然而不多不少。數至此者。蓋表對百八煩惱成百八法門也。其為法也。有事有理有性有修有真有妄有迷有悟有教有行有因有果有體有用有即有離有亡有照。一經大旨舉在是矣。此下別問別答<p>爾時大慧菩薩摩訶薩復白佛言。世尊。諸識有幾種生住滅。佛告大慧。諸識有二種生住滅。非思量所知。諸識有二種生。謂流注生及相生。有二種住。謂流注住及相住。有二種滅。謂流注滅及相滅　從此至盡文。別問答五法三自性八識二無我也。首問諸識者。蓋識即是心。心為萬法之本故也。據常途所立諸識。謂第九菴摩羅識即真常淨識屬佛。第八阿黎耶識即含藏識屬菩薩。第七阿陀那識。即傳送識屬二乘。第六分別事識。亦名波浪識屬凡夫。或有譯師不立第九者。謂第九即第八異名。今經所明諸識不同常途。據後經文。謂如來藏名識藏。及意根意識眼等五識共為八識。以此諸識約生滅門說。故問有幾種生住滅。佛答有二種生住滅。非思量所知者。真如妙性本無生滅。隨無明緣而起諸識。故有生住異滅。生謂因緣所生。住謂住止。異謂變異。滅謂滅盡。此不言異者文略耳。然此諸識生滅之相。唯佛智能明。故云非思量所知。言流注生住滅者。謂識蘊於內念念相續。如水流注未始暫停也。言相生住滅者。謂相顯於外。根境相對起生住滅也<p>大慧。諸識有三種相。謂轉相業相真相　轉相者。無始熏變覺成不覺也。業相者。以不覺故動。則成業也。真相者。隨緣不變體性真淨也。依起信論云。業相轉相現相。乃從真起妄妄動成業。因動故轉。見有境界。次第發現也。此不言現而言真者。蓋言此識隨緣不變故名真耳<p>大慧。略說。有三種識。廣說有八相。何等為三。謂真識現識及分別事識。大慧。譬如明鏡持諸色像。現識處現亦復如是　諸識略說有三種者。真識即如來藏識。現識即如來藏所轉。亦名識藏。名轉而體不轉。分別事識即意根意識及五識身。此開藏識為二。合事識為一也。廣說有八相者。據後經文。即合上真識現識為一藏識。開上分別事識為七識。謂意根意識眼識耳識鼻識舌識身識也。然此諸識廣略開合不同者。良以如來藏是善不善因。隨染淨緣熏變不同。眾生無始惡習所熏。唯逐染緣故。如來藏轉名識藏。次第轉生諸識。此全真成妄。全理成事也。若能隨於淨緣。了達諸識皆即真智。如來藏無復轉名。則即事而理。反妄歸真矣。鏡喻現識者。以現識是能生諸法之本。造因招果。如鏡之照物妍醜不差也<p>大慧。現識及分別事識。此二。壞不壞相展轉因　現識含藏善惡種子。無失故名不壞。事識以根對境。起憎愛心念念生滅故名為壞。然此二識雖壞不壞。有異而展轉相因。非異非不異也<p>大慧。不思議熏及不思議變。是現識因　熏者。熏炙也。變者轉變也。言不思議熏者。全真成妄也。言不思議變者。全理成事也。真妄不一事理體一。不熏而熏不變而變。不可心思口議。如是熏變成現識因<p>大慧。取種種塵及無始妄想熏。是分別事識因　種種塵者。六塵也。取者。六根取六塵而起愛見也。無始妄想熏者。無始以來起此愛見妄想熏成事識。是為因也<p>大慧。若覆彼真識。種種不實諸虛妄滅。則一切根識滅。是名相滅　覆者。反復也。謂若能返照真識。則一切愛見妄想自然消滅。能熏妄想既滅。則所熏根識亦泯。是為相滅<p>大慧。相續滅者。相續所因滅則相續滅。所從滅及所緣滅則相續滅。大慧。所以者何。是其所依故。依者。謂無始妄想。熏緣者。謂自心見等識境妄想　相續滅者。即流注滅也。識之相續是有因緣。因緣若滅則相續滅。因謂無始妄想。緣謂自心所見分別境界。無始妄想即根本無明也<p>大慧。譬如泥團微塵非異非不異。金莊嚴具亦復如是。大慧。若泥團微塵異者。非彼所成而實彼成。是故不異。若不異者。則泥團微塵應無分別　此喻明轉識與藏識非異非不異。正顯藏識真相不滅。以為一經之要。所謂佛語心者其在是歟。泥團喻轉識。微塵喻藏識。藏識是真。轉識是妄。泥團因微塵而成。其體是一故不可言異。泥團微塵若定是一。則無所分別故。不可言非異。乃喻從真起妄妄滅真顯。金為莊嚴具。其喻亦然。然後合法<p>如是大慧。轉識藏識真相若異者。藏識非因。若不異者。轉識滅藏識亦應滅。而自真相實不滅　此明法非一異。謂諸轉識與藏識若異者。彼無明風熏動之時。藏識之體應不隨緣則墮常見。然藏識是善不善因。非不隨緣也。若不異者。轉識滅時藏識亦應滅則墮斷見。然藏識真相終不可滅。蓋眾生自性清淨心。因無明風動。心與無明俱無形相不相捨離。而心非動性。若無明滅相續則滅。而智性不壞也<p>是故大慧非自真相識滅。但業相滅。若自真相識滅者。藏識則滅。大慧。藏識滅者。若不異外道斷見論議　此明真妄滅不滅所以也。上言轉識滅藏識不滅。已顯其非異非不異。猶恐大慧未達深意。故復告云。真相不滅但業相滅。蓋真是不變之性。本離生滅。業是無明虛妄之相。故有生滅。既反妄歸真。則妄滅而真不滅也。真若有滅。何異外道斷見論議。論議即戲論。謂外道不實言教也<p>大慧。彼諸外道作如是論。謂攝受境界滅。識流注亦滅。若識流注滅者。無始流注應斷。大慧。外道說流注生因非眼識色明集會而生更有異因。大慧。彼因者說言。若勝妙若士夫。若自在若時若微塵　外道之論不出斷常二見。所謂攝受境界滅。則識流注亦滅者。此計斷也。攝受境界者。謂心識所取之塵境也。內教謂流注滅者。蓋言其相滅耳。而性未嘗滅也。外道言滅是為斷滅。豈知流注識性出於無始藏識也哉。彼又言。流注生因非眼識色明四緣和合而生。以為別有異因。異因者。若勝妙即勝性。是生梵天之天主也。若士夫亦名丈夫。即十六知見之一。神我之別名也。自在謂大自在天也。及計時節微塵等。為能生者。外道所計生因皆此類也<p>復次大慧。有七種性自性。所謂集性。自性性。自性相性。自性大種性。自性因性。自性緣性。自性成性自性　此七種自性名義。或約妄釋是凡非聖。恐非經意。如下文云。此是三世如來性自性第一義心。又曰。凡夫無性自性。豈非性義是聖非凡耶。故當約聖釋。於七中前六不出因果。謂集性自性即萬善聚集因也。由集因故有性有相。性內而相外也。大種自性者。謂四大種果也。大種本通凡聖。今約聖報。所謂色常等。常謂真常。即法性五陰果。故有因有緣因親而緣疏也。因果所成者。成成自性也。即後文第一義心也<p>復次大慧。有七種第一義。所謂心境界。慧境界。智境界。見境界。超二見境界。超子地境界。如來自到境界　言境界者入楞伽云。所行即所行境界。而有通別之異。前六種通於菩薩及佛。自到境界。第七種唯屬於佛。心境界者。即心所造詣第一義處也。心能發慧。慧力既勝則成智用。智用既成則正見現前。正見現前則超斷常二見。乃至超越菩薩境界。至如來自到境界也<p>大慧。此是過去未來現在。諸如來應供等正覺。性自性第一義心　此總結自性第一義。心是佛所證<p>以性自性第一義心。成就如來世間出世間出世間上上法　自此以下明如來依自性第一義成就自行化他德用也。成就世間者。示同人法而化他也。出世間者通三乘也。出世間上上法者。惟佛與佛能究竟也<p>聖慧眼入自共相建立。如所建立不與外道論惡見共　聖慧眼者佛知佛見也。自相者自證之法也。共相者化他之法也。由自悟入佛之知見建立種種法門。令諸眾生依法修行。亦皆悟入佛之知見。然所建立法門皆是全體起用。故不同外道戲論邪見也<p>大慧。云何外道論惡見共。所謂自境界妄想見。不覺識自心所現。分齊不通　外道修行亦發邪慧。所見境界不知惟心發現。妄自分別有無故。言妄想見也。言分齊不通者。謂所現境界之相。不能通達也<p>大慧。愚癡凡夫性。無性自性第一義。作二見論　凡夫無性自性第一義者。迷而不知非實無也。以其迷故。於此性義非有非無中。起有無二見戲論也<p>復次大慧。妄想三有苦滅。無知愛業緣滅。自心所現幻境隨見今當說　三有者。欲界色界無色界。言有者。生死不亡也。苦即生死苦也。無知是無明。愛是思惑。業緣是善惡業緣。此生死煩惱業緣。即苦惑業三道。皆是自心所現虛幻之境。若能了達如幻。則諸境自滅。如入楞伽云。若了境如幻自心所現。則滅妄相三有苦及無知愛業緣<p>大慧。若有沙門婆羅門。欲令無種有種因果現。及事時住。緣陰界入生住。或言生已滅　沙門此云勤息。謂勤修眾善止息諸惡。婆羅門此云淨行。此段言二眾起有無見過同外道。無種者計自然性也。有種者計此身從微塵生從世性生也。以此為因欲令成果。故云因果現也。及計依事物時節而住。或緣五陰十八界十二入等所生而住。此常見也。或言生已即滅。此斷見也<p>大慧。彼若相續若事若生若有若涅槃若道若業若果若諦破壞斷滅論。所以者何。以此現前不可得及見始非分故　若相續謂因果相續。若事謂事物。若生謂陰界入等生。若有謂如上諸法實。是有者。則顯涅槃等四諦之法皆無也。乃成其破壞斷滅之論。且涅槃與道。是出世間之法。若業緣若苦果。是世間之法。此云四諦。是佛所說真俗法門。彼以為無。成斷滅論故。復徵釋其義云以此現前四諦之法。彼皆以為實無。於我見最初起處。計有計無皆是邪見。非解脫正因之分故也<p>大慧。譬如破瓶不作瓶事。亦如焦種不作牙事　設此二喻以明外道斷見。初喻無果。無果則無因也。次喻無因。無因則無果也<p>如是大慧。若陰界入性。已滅今滅當滅。自心妄想見無因故。彼無次第生　若謂五陰十八界十二入已滅。則是無因。今滅則是無果。當滅則復無因。以是推之皆是自心妄想所見。彼因既無則無次第相續生矣<p>大慧。若復說無種有種識三緣合生者。龜應生毛沙應出油。汝宗則壞違決定義。有種無種說有如是過。所作事業悉空無義　此重複破外道轉計也。上惟計有計無。為生法之因既被斥矣。若復計有無與識三緣和合而生者。亦無是理。故說喻以曉之。龜既不能生毛。沙既不能出油。則所計義墮。故云汝宗則壞。以其違背大乘決定之義故也。外計以有無二見為本。故總斥云有如是過。既無其本則所作事業因果。皆無實義也<p>大慧。彼諸外道說有三緣合生者。所作方便因果自相。過去未來現在。有種無種相從本已來成事。相承覺想地轉。自見過習氣。作如是說　上止言彼說三緣為能生之因。未言其所作之事。所作者何。若方便若因果若自相通乎三世。方便者。外道教法也。因果者。依彼教所修因果也。自相者。自心所現之相也。此三世之事。自其近者言之。若探其本而有無二種之相。相承覺想地轉。所謂八萬劫前。冥初生覺覺生性性生地。次第轉生二十五諦。皆由自己邪見過患熏習餘氣。作如是說也<p>如是大慧。愚癡凡夫惡見所害。邪曲迷醉無智。妄稱一切智說　愚癡凡夫亦是外道。由著惡見邪見迷無所知。自以為智立教誨人。故妄稱一切智說也<p>大慧。若復諸餘沙門婆羅門。見離自性浮雲火輪揵闥婆城無生幻焰水月及夢。內外心現妄想。無始虛偽不離自心。妄想因緣滅盡。離妄想說所說觀所觀受用建立身之藏識。於識境界攝受及攝受者不相應。無所有境界離生住滅。自心起隨入分別　此明佛法正說即廣前說所現幻境也。見離自性者。謂見一切法悉離自生性執亦離他生共生無因生性執。今總略云自性。以離性執故無生也。譬之如空中雲。如旋火輪。如尋香城。如幻如焰如水中月如夢所見。與幻境一也。若達此幻境本無內外。見有內外然從無始妄想虛偽所成。是不離自心。自心性離則妄想因緣滅盡。此即妄想三有苦果滅也。以及能說所說能觀所觀。至於受用建立身之藏識。一切皆離言於識境界攝受者。境界即六塵。攝受即六根。言及攝受者。即六識也。言不相應者。由了識境空寂則無待對。豈復有生住滅。然後藏識自心得起。隨入一切境界。以正智分別無不可也<p>大慧彼菩薩不久當得生死涅槃平等大悲巧方便無開發方便。大慧。彼於一切眾生界。皆悉如幻。不勤因緣。遠離內外境界。心外無所見。次第隨入無相處。次第隨入從地至地三昧境界　法界平等本無生滅。迷之為生死。悟之為涅槃。迷悟雖殊理常平等。菩薩修行自淺至深。故云不久當得生死涅槃平等。此自證也。自證既理起用化他運大悲心。施設善巧方便誘接群生。使其修無作行開發本性。言無開發方便者。即無功用行也。理雖人人本具。非此無功用行。則自行化他皆不成就。彼菩薩既詣此理。則了一切眾生皆如幻化。不勞作意。任運遠離內外境界諸相。唯一真心更無所見。是為入無相處。無相處即初住破無明顯法性處。次第入行向地。從地至地者。從一地至十地也<p>解三界如幻。分別觀察當得如幻三昧度自心現無所有得住般若波羅蜜。捨離彼生所作方便。金剛喻三摩提。隨入如來身。隨入如如化。神通自在慈悲方便具足莊嚴。等入一切佛剎外道入處。離心意意識。是菩薩漸次轉身得如來身　上了眾生界如幻。則知心外無法。至此又了三界如幻。得如幻三昧。度越自心所現境界。不復有種種相。乃得安住智慧彼岸。言捨離彼生所作方便者。離於有生所作乃得無生無作之方便也。金剛喻者。言等覺菩薩用佛智斷最後微細無明能斷難斷故。以金剛至堅至利之物喻之。三摩提者。此云等持。即金剛後心所得之定。從此定轉入佛地。如如者。本覺之理也。琣磽僕z起諸變化故。能神通自在慈悲方便以為莊嚴。言入一切佛剎者。是入佛界也。言外道入處者。是入魔界也。由能究竟離心意識得無分別智普現色身三昧故也。言轉身得如來者。此總結菩薩所證之果也<p>大慧。是故欲得如來隨入身者。當遠離陰界入心因緣所作方便生住滅妄想虛偽。唯心直進觀察。無始虛偽過。妄想習氣因三有。思惟無所有。佛地無生。到自覺聖趣。自心自在到無開發行。如隨眾色摩尼。隨入眾生微細之心。而以化身隨心量度。諸地漸次相續建立。是故大慧。自悉檀善應當修學　言欲得如來身者。必依己證之果而修因行。應遠離五陰十八界十二入種種妄心及因緣和合所作生住滅法虛妄分別。言唯心直進觀察者。謂觀諸法唯心不涉餘途。直觀一念三道本無所有。言虛偽過者。煩惱道也。言習氣因者。業道也。言三有者。苦道也。於此思惟了無一法。則契佛地無生。到自覺聖趣境界。既得自心無入而不自在。故曰到無開發行。即無功用行也。菩薩至此位中隨機應現。如摩尼珠隨色而轉。以微細智。入眾生微細之心。隨彼心量說無量度門。令彼所度眾生亦由諸地。漸次相續建立法門。菩薩度生莫善於四種悉檀。故總結勸云。應當修學悉檀之義已見前註<p>爾時大慧菩薩復白佛言。世尊。所說心意意識五法自性相。一切諸佛菩薩所行自心見等所緣境界不和合。顯示一切說成真實相。一切佛語心。為楞伽國摩羅耶山海中住處諸大菩薩。說如來所歎海浪藏識境界法身　自所說心意識。至一切佛語心。是大慧述所聞之法。乃佛菩薩之所行者。然不離眾生自心境界。言不和合者。不與根塵和合也。蓋五法三自性諸法。迷悟共由真妄同出。而有和合不和合之異。和合者妄識也。不和合者真智也。既不和合則顯一切所說皆真實相。即諸佛教心之大要也。既述已聞復起後請惟願為諸菩薩。演說如來前所稱歎之法。言海浪藏識者即第八識。此識含藏善惡諸法隨染淨緣。如海起浪。如來究竟真理法身境界也<p>爾時世尊告大慧菩薩言。四因緣故眼識轉。何等為四。謂自心現攝受。不覺無始虛偽過色習氣。計著識性自性。欲見種種色相。大慧。是名四種因緣。水流處藏識轉識浪生　此答上問。首言眼等四緣。明轉識依藏識生。所謂四緣者。根緣色緣識緣欲見緣也。根緣者根即眼根。眼所對境自心發現。由不覺故妄生執取。色緣者。色塵本空。無始時來執著為色。妄想熏習使之然也。識緣者。識以分別為性。根塵相對而起計著。欲見緣者。雖三緣和合。若不起心欲見。則諸色相猶不見也。由是四緣眼識轉生。若推其本起於藏識故。曰水流處。由藏識而生轉識。如水起浪也<p>大慧。如眼識一切諸根微塵毛孔俱生。隨次境界生亦復如是。譬如明鏡現眾色像。猶如猛風吹大海水　心體如海。八識如水流注。七識如暴流。六識如波浪。今依八識流動。得有眼等轉識浪生。如眼識餘五根。至於一微塵一毛孔。皆與識俱生無不覺知。隨次境界生亦如是者。言外塵境界亦與識漸次而生。萬法唯識見於是矣。然識之所生有頓有漸。如明鏡現眾色像者。喻頓生也。如猛風吹大海水者。喻漸生也。鏡之現像無有前後。風吹海水則前波起而後波隨也<p>外境界風飄蕩心海識浪不斷。因所作相異不異。合業生相深入計著。不能了知色等自性故。五識身轉。大慧。即彼五識身俱。因差別分段相知。當知是意識因　心為外塵所動如風吹海。諸識浪生相續不斷。藏識為因轉生諸識。作諸業相有同不同合所作業及所生因。所以深入妄計執著。不知色等自性體空。故眼等五識次第轉生。言身者聚集為義。謂聚諸見塵。為一眼識等既生五識。則有意識與之俱緣。故曰即彼五識身俱。然彼五識因五塵差別分段之相。而生知覺。意識因者。言五識是六識之因也<p>彼身轉彼不作是念。我展轉相因。自心現妄想計著轉。而彼各各壞相俱轉。分別境界分段差別。謂彼轉　彼身轉者。謂彼五識轉生六識。而識亦不自謂展轉相因而生。皆由自心所現妄計前境。境有生滅轉亦隨之。或以彼境有變壞之相。識亦俱轉。又以彼識分別諸境而識轉。故曰謂彼轉也<p>如修行者入禪三昧。微細習氣轉。而不覺知而作是念。識滅然後入禪正受。實不識滅而入正受。以習氣種子不滅故不滅。以境界轉攝受不具故滅　此既二乘入滅盡定。以例微細藏識不滅之義。蓋二乘之人。入此定不能知是識轉。自謂我因滅諸識而入正受。而實未嘗滅也。不滅者。以識之習氣種子依藏識故也。彼滅盡定。但伏六識不取塵境以為滅耳。攝受不具者。即不取塵境也<p>大慧。如是微細藏識究竟邊際。除諸如來及住地菩薩。諸聲聞緣覺外道。修行所得三昧智慧之力。一切不能測量決了　此言藏識微細行相唯有諸佛及登地菩薩能知究竟邊際。一切二乘外道所得三昧之力。皆不能知<p>餘地相。智慧巧便分別決斷句義。最勝無邊善根成熟。離自心現妄想虛偽宴坐山林。下中上修。能見自心妄想流注。無量剎土諸佛灌頂。得自在力神通三昧諸善知識。佛子眷屬彼心意意識自心所現自性境界。虛妄之想生死有海業愛無知。如是等因悉已超度。是故大慧。諸修行者。應當親近最勝知識　餘地相者。蓋言修習如實行者。以智慧力善巧方便分別諸地相也。決斷句義者。即善達諸句義也。善根成熟者。謂於無邊佛所。廣集善根而最勝也。離自心現妄想虛偽者。謂不妄分別。自心所現能知之耳。山林乃修行之處。下中上修根器不等。悉皆能見自心妄想流注。所以無量剎土諸佛為之灌頂。乃得自在神通三昧。眾所知識。是諸菩薩眷屬。心意意識所行境界無不知之。則能超越業愛無明生死大海故誡修者。應當親近如實修學。此段經文詞義隱晦。舊註多有不同。今依唐譯顯白處。釋之<p>爾時世尊欲重宣此義。而說偈言<p class='lg'>　譬如巨海浪　　斯由猛風起<br>　洪波鼓冥壑　　無有斷絕時<br>　藏識海常住　　境界風所動<br>　種種諸識浪　　騰躍而轉生<br>　青赤種種色　　珂乳及石蜜<br>　淡味生華果　</p><p>初八句頌上猶如猛風吹大海水也。青赤色等。此該六塵追頌上外境界風飄蕩心海也。青赤是色能起眼識。珂珮是聲能起耳識。檀乳是香能起鼻識。木羅石蜜是觸能起身識。甘淡是味能起舌識。現在之華未來之果。種種法塵能起意識。是為境界風起心海識浪也<p class='lg'>　日月與光明　　非異非不異<br>　海水起海浪　　七識亦如是<br>　心俱和合生　</p><p>此二喻。政謂八識心與六識和合俱生非異非不異。而云七識者。以意根意識兼五識身而言。非謂第七識。日月海水喻本。光明波浪喻末也<p class='lg'>　譬如海水變　　種種波浪轉<br>　七識亦如是　　心俱和合生<br>　謂彼藏識處　　種種諸識轉<br>　謂以彼意識　　思惟諸相義<br>　不壞相有八　　無相亦無相<br>　譬如海波浪　　是則無差別<br>　諸識心如是　　異亦不可得　</p><p>此依上海浪之喻復開為二義。初喻言異據入楞伽。多此七識亦如是心俱和合生二句。蓋此本喻八識轉生諸識如海水變起諸波浪。言以彼意識思惟諸相者。以意識思惟六塵等相故曰異也。次喻言不異。偈云不壞相有八者。謂八識無壞相也。無相亦無相者。謂八識本無相可見。諸識同依藏識。亦無相可見。如海浪雖異同一濕性則無差別。諸識唯心亦不可得故曰異亦等也<p class='lg'>　心名採集業　　意名廣採集<br>　諸識識所識　　現等境說五　</p><p>釋論云。心意識三一法異名。對數名心能生為意分別為識。又云。前起為心次起為意後了別為識。言心名採集業者。根塵相對一念心起。而生取著成善惡業。意名廣採集者由前心轉入意根。起貪瞋癡廣造諸業。諸識識所識者。謂第六識分別前之五識所受五塵。故云。現等境說五。五即五識也<p>爾時大慧菩薩以偈問曰<p class='lg'>　青赤諸色像　　眾生發諸識<br>　如浪種種法　　云何惟願說　</p><p>上云青赤等塵。發生五識如海波浪皆非一異。又云。心能積集業等。故致斯問<p>爾時世尊以偈答曰<p class='lg'>　青赤諸雜色　　波浪悉無有<br>　採集業說心　　開悟諸凡夫　</p><p>上二句頌法喻皆空。下頌心意採集成業。要令凡夫知造業之由而悟本性也<p class='lg'>　彼業悉無有　　自心所攝離<br>　所攝無所攝　　與彼波浪同　</p><p>此頌明所造之業及能造之心悉皆空寂亦同波浪。攝即取也<p class='lg'>　受用建立身　　是眾生現識<br>　於彼現諸業　　譬如水波浪　</p><p>此頌明眾生依正二報及所作業。皆自心妄現如水起波。然達妄即真如波即是水。同一濕性焉有差別之相<p>爾時大慧菩薩復說偈言<p class='lg'>　大海波浪性　　鼓躍可分別<br>　藏與業如是　　何故不覺知　</p><p>此問言法喻是同。何故眾生有知不知<p>爾時世尊以偈答曰<p class='lg'>　凡夫無智慧　　藏識知巨海<br>　業相猶波浪　　位彼譬類通　</p><p>凡夫無智不能覺知。藏識如海而常住。業相似浪而轉生。舉喻引類令彼通解<p>爾時大慧菩薩復說偈言<p class='lg'>　日出光等照　　下中上眾生<br>　如來照世間　　為愚說真實<br>　已分部諸法　　何故不說實　</p><p>此之問意。正由請說法身境界。當為說實。而如來但說藏識如海等諸部法相。是故設喻以問。既分諸部。何不說實也<p>爾時世尊以偈答曰<p class='lg'>　若說真實者　　彼心無真實<br>　譬如海波浪　　鏡中像及夢<br>　一切俱時現　　心境界亦然　</p><p>如來之意正欲說實。而未說者機未熟耳。故云彼心無真實。由無真實故。如來說藏識轉生諸識。如海起浪及鏡中之像夢中之事。雖一時俱現皆非真實故。曰心境界亦然也<p class='lg'>　境界不具故　　次第業轉生<br>　識者識所識　　意者意謂然<br>　五則以顯現　　無有定次第　</p><p>此明外塵境界非心本具但隨業轉生。六識分別五識所取外塵故。云識所識也。意根對法塵。而起意識亦復然矣。五識隨五塵而顯現。豈定有次第而生耶<p class='lg'>　譬如工畫師　　及與畫弟子<br>　布彩圖眾形　　我說亦如是<br>　彩色本無文　　非筆亦非素<br>　為悅眾生故　　綺錯繪眾像　</p><p>此喻正顯言說文字無實之義。如來隨機說法。如畫師之隨形圖像。然圖像雖由彩色筆素而成。其實則非彩色筆素。但為取悅眾情假之以繪諸像也<p class='lg'>　言說別施行　　真實離名字<br>　分別應初業　　修行示真實<br>　真實自悟處　　覺想所覺離<br>　此為佛子說　</p><p>言說別施行等者。謂對機施設言教。非實在於言教。以其真實本離名字。所以分別者為應初業。初業謂初發心人也。若有真實心者。則示真實之法。令其修行及其悟真實之處。則能覺所覺俱遣況言說乎<p class='lg'>　愚者廣分別　　種種皆如幻<br>　雖現無真實　　如是種種說<br>　隨事別施設　　所說非所應<br>　於彼為非說　</p><p>此再釋應初業句。雖為愚者廣以言教種種分別。其實非真亦猶幻師現出諸相皆非真實。故種種言說隨機方便施設耳。言所說非所應者。謂小乘之人。為說真實之法則非所宜。彼翻以為非說。所謂說法不投機。翻成大妄語是也<p class='lg'>　彼彼諸病人　　良醫隨處方<br>　如來為眾生　　隨心應量說<br>　妄想非境界　　聲聞亦非分<br>　哀憫者所說　　自覺之境界　</p><p>良醫隨病授藥不同。以況如來應量說法有異。然如來所說自覺真實境界。非外道小乘境界也。妄想即外道。入楞伽云。外道非境界。聲聞亦復然<p class='juan'>
楞伽阿跋多羅寶經註解卷第一(上)</p>
</body></html>
