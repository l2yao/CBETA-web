<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T39 </TITLE>
</head>
<BODY>

<p class='juan'>
大方廣圓覺修多羅了義經略疏注卷下(一)</p>
<p><span class='byline'>　　　　終南山草堂寺沙門宗密述</span><br><p>第三深究。輪迴之根者。謂窮其展轉根元。推其差別種性故。於中文四。初三。今初<p>於是彌勒菩薩在大眾中。即從座起。頂禮佛足右繞三匝。長跪叉手而白佛言　同上。次正陳辭句文二。初慶前<p>大悲世尊。廣為菩薩開祕密藏。令諸大眾深悟輪迴　因舟行岸移等喻。悟得真隨妄轉<p>分別邪正。能施末世一切眾生無畏(決定)道眼　五眼之中即慧眼法眼。具真俗故<p>於大涅槃生決定信　永不信餘。首楞云。妙信常住一切妄想滅盡無餘<p>無復重隨輪轉境界起循環見　不執月運岸移等。二請後文二三舉法問。二結益請。初中二。一問斷輪迴<p>世尊。若諸菩薩及末世眾生。欲遊如來大寂滅　大般涅槃<p>海　具足三德能建大義。體深用廣故如海也<p>云何當斷輪迴根本　因前章云。先斷無始輪迴根本。故今問斷之方<p>於諸輪迴　前云種種取捨皆是輪迴。故此云諸<p>有幾種性　既一切皆是輪迴之相。未審有幾種性。二問修悲智<p>修佛菩提幾等差別　法門無邊誓願學故。即從假入空成大智<p>迴入塵勞。當設幾種教化方便度諸眾生　眾生無邊誓願度故。即從空入假成大悲。惑病既多方藥非一。若無方便少湯添水。恐落愛見大悲。故須問也。一結益請<p>惟願不捨救世大悲。令諸修行一切菩薩。及末世眾生。慧目　即能照也<p>肅清　緣塵不雜<p>照耀心鏡　即所照也。心淨如鏡故。六祖偈云。心如淨明鏡。身如明鏡臺<p>圓悟如來無上知見　無能無所自在圓明故。即同法華雙開菩提涅槃是無上義。下三唱倣前<p>作是語已。五體投地。如是三請終而復始。爾時世尊告彌勒菩薩言。善哉善哉。善男子。汝等乃能為諸菩薩及末世眾生。請問如來深奧祕密微妙之義　本清淨之輪迴。無差別之種類等故<p>令諸菩薩潔清慧目。及令一切末世眾生。永斷輪迴心悟實相。具無生忍　真性無生本來清淨。眾生未悟。妄心見生。生即必滅。故是輪迴。今悟實相了心無生。心既不生輪迴永絕。如是忍可名無生忍。上皆讚也<p>汝今諦聽。當為汝說(許也)時彌勒菩薩奉教歡喜。及諸大眾默然而聽　次下正說長行中二。一答斷輪迴。二答修悲智。前中二。一推本末令斷。二明種性令知。初中二。一示所斷。二勸令斷。初中四。一指愛為本。二欲助成因。三展轉更依。四起諸業報。初中二初約貪欲以標指<p>善男子。一切眾生從無始際。由有種種恩愛貪欲故有輪迴　謂對所貪五欲。標指能貪之愛是輪迴之本。首楞云。流愛為種納想為胎。交遘發生吸引同業。以是因緣故有生死。又涅槃云。因愛生憂因愛生怖。若離貪愛何憂何怖。又佛名經云。有愛則生愛盡則滅。故知生死貪愛為本。先令斷者。如樹除根等。謂由於五欲引起愛心。能令眾生生死不絕。言種種者。或天屬之恩如父母等。或感事之恩如得惠齎等。或任運生愛。即自身及名利色味六親等。或因敬成愛因恩成愛。或因愛結恩。恩之與愛應成四句。謂因非愛等。又所貪之境眾多。故能貪之愛不一。然貪與愛亦有四句。謂貪非愛等。若對治簡境則有順有乖。若約妄簡心則皆為過患。又唯就愛復有其三。一惡愛。謂禽荒色荒及名利等。二善愛。謂貪來報行施戒等。三法愛。謂樂著名義。及貪聖果而修行等。故下云。法愛不存心。漸次可成就。我身本不有。憎愛何由生。後約受生以結定<p>若諸世界一切種性。卵生胎生濕生化生。皆因淫欲而正性命。當知輪迴愛為根本　卵等四生則受生差別。故瑜伽釋眾生云。思業為因。殼胎濕染為緣。五蘊初起為生。若以四生配六道者。天及地獄化生。鬼通胎化。謂鬼子及地行羅剎是胎。餘皆化生。人畜各四。人具四者。毘舍佉母卵生三十二子。胎則常人。濕則柰女。化為劫初。畜具四者。金翅及龍。餘獸皆胎。餘鳥皆卵。然著地飛空若水若陸。微細蠢動或卵胎。或濕化。不可具分品類。皆因淫欲正性命者。淫謂耽染愛著。但是情染總得名淫。縱使化生亦依業染。但約欲界輕重者。俱舍云。六受欲。交抱執手笑視淫。四洲之人同四王界。餘諸異類卵濕胎形。心染氣傳。難具分析。受性稟命莫不由之。既性命由淫。淫復由愛。故云愛為根本。二欲助成因<p>由有諸欲(境也)助發愛性　心也即愛之種子<p>是故能令生死相續　由外塵欲牽起愛心。亦由愛心貪著於欲。貪欲故造業。造業故受報。由此生死不斷。故肇論云。眾生所以久流轉者。皆由著欲故也。若欲止於心。則無復生死。潛神玄默與虛空合其德。是名涅槃。三展轉更依<p>欲因愛生命因欲有。眾生愛命還依欲本。愛欲為因。愛命為果　欲謂貪婬。命謂身命。無愛欲則不生。無欲身則不有。當知欲因愛有。身因欲生。既有此身還生於愛。由愛身故還為欲因。復感未來生死果報。如是展轉相續無窮。四起諸業報文中二。一別釋。二總結。初中三。一惡業苦報<p>由於欲境起諸違　不可意<p>順(可意)境。背愛心而生憎嫉。造種種業　由愛彼境。境不順心便生熱惱憎嫉。憎嫉故起瞋。瞋故殺害逼惱打罵凌辱。種種惡業從此便興。亦可境稱愛心而生耽著淫盜飲啖侵奪綺妄種種惡業。文無者略也。言種種者。十不善等<p>是故復生地獄餓鬼　三惡報也。無畜生者。取其文潤成句。以二例知。亦可翻譯傳寫脫漏。義必合有。故華嚴云。十不善業道。上者地獄因。中者畜生因。下者餓鬼因。二善業樂報<p>知欲可厭　知愛欲心是惡道因。於彼欲境深生厭離<p>愛厭業道　怖彼惡道不造惡因。於離惡法門深生愛樂<p>捨惡樂善　比由愛欲故造惡。今知欲可厭故。捨十惡樂十善也<p>復現天人　樂報也。華嚴云。十善業道。是人天受生因。判云樂報。麤相言之。若論人間八苦天上五衰地居斫截殘害驅擯。豈能免苦。若於天鬼畜中。開出修羅即戒六道。三不動業報<p>又知諸愛可厭惡故棄愛樂捨還滋愛本　知其愛惡愛善俱未免苦。棄彼愛心樂修捨法。捨法即四禪八定。而不知樂捨之心還同彼愛。故云還滋愛本<p>便現有為增上善果　上二界殊勝依正二報也。由於欲界修得此定。各隨其地而生彼天。二總結<p>皆輪迴故　愛為根本故皆輪迴<p>不成聖道　不了自心故非聖道。前指無明此標貪愛。發潤備矣。然十惡業一向須除。十善八定則但除其病。第二勸斷文三。初正勸<p>是故眾生欲脫生死免諸輪迴。先斷貪欲及除愛渴　既知生死皆由貪愛故。欲脫生死先斷此二。遠公報應論云。夫事起必由其心。報應必由於事。是故自報以觀事而事可變。舉事以責心而心可反。渴者喻其至切。二通妨。恐有難云。若爾云何菩薩亦有貪愛故受生邪。故下通云<p>善男子。菩薩變化示現世間。非愛為本。但以慈悲令彼捨愛。假諸貪欲而入生死　菩薩示現受生。非愛為本。但以大悲益人為利。欲行教化。須現受生示同凡夫同事利物。故淨名云。眾生病則菩薩病。示現等者悲深也。非愛者智深也。三顯益<p>若諸末世一切眾生。能捨諸欲及除憎愛。永斷輪迴。勤求如來圓覺境界。於清淨心便得開悟　先能除捨方可勤求。如出礦金始堪為器。故首楞云。如是貪欲。有名鬼倫。無名天趣。有無相傾起輪迴性。有無二無無二亦滅。於佛菩提方可希冀。問從前但云貪愛。何故此云及除憎愛。答由愛身愛境。境違於情或身被惱。故生憎也。是知憎亦由愛。故雖兼憎意但說愛。二明種性令知者。謂由前說始終動靜乃至思度佛境皆是輪迴。故彌勒問其種性。意云。比聞餘教只言五道輪迴。今何得三乘行人亦未能免。故佛為說。由本貪欲顯出五性。故屬輪迴。不以悟淨圓覺為本因故。然菩薩性中修證行相。但除其病不除其法。餘如廣疏。文中二一總標因依<p>善男子。一切眾生由本貪欲。發揮無明。顯出五性差別不等　厭惡樂善。三乘教熏積習既深遂成別性。楞伽云。隨說彼而成。皆名教熏起<p>依。二種障而現深淺　若遇邪師教者。則於人法二我極為堅執。名之為深。若遇二乘人說人空理。於法雖未離愚。於人已無堅執。對前為淺。若遇菩薩及佛。深淺相望可知。二別釋差等文二。一所依。二障<p>云何二障　依起信釋<p>一者理障礙正知見　根本無明也。不達法界性相。是礙正知見義故。故彼論云。是心從本已來自性清淨。以不達一法界故。心不相應。忽然念起名為無明<p>二者事障續諸生死　六種染心也。三細乃至起業受報。是續生死義故。故彼論云。此清淨心為無明所染。有其染心。染心義者。名煩惱礙等。廣如彼說。二能依五性文三。一徵<p>云何五性　此皆新熏。不同法相宗中本有之說。兩宗五性義見懸譚。今此又與彼所引楞伽等文大同小異。如文詳之。二釋中二。一總明未熏<p>善男子。若此二障未得斷滅名未成佛　本以發心修證約斷二障。故成五性。此都不斷故非五數。亦未發心遇教。故言未熏。若據楞伽之文。即當第五無性。二熏成五性文四。一二乘性合辨二也<p>若諸眾生永捨貪欲。先除事障未斷理障　知生死苦止息攀緣。故云除事。其實未能除三細也。意責不先悟理但先除事。故有先除未斷之言<p>但能悟入聲聞緣覺　障有事理。執有人法。今唯斷於前。故云但能<p>未能顯住菩薩境界　雖至長者之家。猶在後園除糞。止宿草庵未敢當堂。故云爾也。二菩薩性<p>善男子。若諸末世一切眾生。欲汎如來大圓覺海。先當發願勤斷二障。二障已伏。即能悟入菩薩境界　此約地前以辨其相。故言已伏<p>若事理障已永斷滅即入如來微妙圓覺滿足菩提及大涅槃　此約入地乃至果位以辨其相。故言永斷及菩提等。三不定性<p>善男子。一切眾生皆證圓覺　定知身心本來具有。以已證知一切有情無不是覺。譯經訛也。應云證諸眾生皆有圓覺<p>逢善知識。依彼所作因地法行。爾時修習便有頓漸　覺性雖圓遇教不同。欣趣有異故<p>若遇如來無上菩提正修行路。根無大小皆成佛果　遇於勝教皆成。即明無別定性。反明不遇勝緣則隨所聞成小。文無者略也。由此名不定性。故上標頓漸。四外道性<p>若諸眾生雖求善友。遇邪見者未得正悟。是則名為外道種性　內心雖勝。宿遇邪宗既熏其心。積習成種。故於聖道難起信心。上明邪種也。下明師過云<p>邪師過謬非眾生咎　意顯此性定是新熏非自本有。故云非眾生咎。前諸種性亦例此知。但文略也。則知眾生本同覺性。但遇教成差有大有小有邪有正。故知發心之者。切須善辨宗途。然餘經論目第五性云無性者。但明本來不覺染心相續。未有邪正師教所熏。無三乘種故聞亦不信。由此濫於本有。今云外道性者。決了新熏之義彰矣。三結<p>是名眾生五性差別　二答修悲智。既識輪迴之病用心。免落異宗。即須依解修行速求證入。然菩薩修行不出悲智二利。故須明之。前問中先智後悲。今答則先悲後智。意表即智之悲即悲之智無先無後。故互明之。文中二。初悲<p>善男子。菩薩唯以大悲方便。入諸世間　前問云。當設幾種教化方便。今答意云。但以大悲方便示現種種形相。順逆隨時無定種數。言唯以大悲方便者。雖遇種種之機。唯用此二各隨其類而應化也。但有大悲必能普化。但有方便必稱根宜無其過累。故思益經云。眾生行世間而不知世間。菩薩行世間明了世間相。世間虛空相。虛空亦無相。菩薩知如是。不染於世間<p>開發未悟　令知妄法本空真法本淨<p>乃至示現種種形相　如觀音隨三十二類而應其身<p>逆順境界　論云。或為眷屬親友。或為怨家。能令眾生增長善根。若見若聞得利益故<p>與其同事　四攝中之一也意該餘三。餘三者。布施愛語利行<p>化令成佛　不取餘乘。故法華云。我本立誓願。欲令一切眾。如我等無異<p>皆依無始清淨願力　菩薩因地之時必發度生之願。乘此願力所生之。處更不退轉。心若疲倦即憶昔願力。以自策勵所為。不是隨情故云皆依願力。又非希望報恩。亦非愛見之悲。故言清淨。云無始者。同體大悲稱性大願性本具之。非別新得但由迷悟有發不發。發即無始二智<p>若諸末世一切眾生於大圓覺　此下正明大智上求菩提。對前大悲下化眾生<p>起增上心　決定趣向<p>當發菩薩清淨大願　彌論諸行速至佛果若。無願力則多退轉<p>應作是言。願我今者住佛圓覺。求善知識。莫值外道及與二乘　決定不趣餘乘。不同前隨五性。故言莫值等<p>依願修行　亦是所為不隨情逐念。但依願力而自策勵。如前悲中所說。願是總相通悲通智。故二段中皆說願力。具悲智願即菩提心<p>漸斷諸障　理雖頓悟其空。事乃漸除方盡<p>障盡　即下解脫<p>願滿　即下證大圓覺<p>便登解脫清淨法殿　障盡則行住坐臥一切時中觸向無非解脫故以清淨法殿喻之<p>證大圓覺妙莊嚴域　願滿則觸目對境。一切諸法無非圓覺。故以妙莊嚴域喻之。域謂彊域。偈讚中二。全同長行<p>爾時世尊欲重宣此義而說偈言<p class='lg'>　彌勒汝當知　　一切諸眾生<br>　不得大解脫　　皆由貪欲故<br>　墮落於生死　</p><p>示所斷也。長離而廣。此合而略<p class='lg'>　若能斷憎愛　　及與貪瞋癡<br>　不因差別性　　皆得成佛道<br>　二障永銷滅　　求師得正悟<br>　隨順菩薩願　　依止大涅槃　</p><p>勸令斷也此及明種性亦長離此合<p class='lg'>　十方諸菩薩　　皆以大悲願<br>　示現入生死　　現在修行者<br>　及末世眾生　　勤斷諸愛見<br>　便歸大圓覺　</p><p>上來究輪迴之根竟<p>此下第四略分修證之位也。既顯覺智之源。復究輪迴之本。已知圓覺凡聖無殊。但未辦隨順圓覺之心從凡至聖如何差別。故次明之。言略分者。三賢統為一位。十地等覺合之一門。修即修圓覺。證即證圓覺圓覺無差。約修智以明位地。文四。初三之初<p>於是清淨慧菩薩在大眾中。即從座起。頂禮佛足右繞三匝。長跪叉手而白佛言　同上。次陳辭句文中二。初慶前<p>大悲世尊。為我等輩廣說如是不思議事　於一味淨覺之中。說輪迴本末種性差別雜染等法。而無乖失故不思議<p>本所不見。本所不聞　立相之教染淨迢然。破相之宗染淨俱絕。今顯出覺性染淨融通。故此之前未曾聞見<p>我等今者蒙佛善誘。身心泰然得大饒益　蕩除細惑。二請後中文二。一正問<p>願為諸來一切法眾。重宣法王圓滿覺性。一切眾生及諸菩薩。如來世尊所證所得。云何差別　舉所正覺性。問能證位地。覺心一味因果皆差。二義既乖故須起問。二結益<p>令末世眾生聞此聖教。隨順開悟漸次能入　下三唱倣前<p>作是語已。五體投地。如是三請終而復始。爾時世尊告清淨慧菩薩言。善哉善哉。善男子。汝等乃能為末世眾生請問。如來漸次差別。汝今諦聽。當為汝說。時清淨慧菩薩奉教歡喜。及諸大眾默然而聽　正說中長行二。一明圓覺無。證二明對機說證。初中二。一法二喻法二。初正明無證。後徵釋所以。今初<p>善男子。圓覺自性非性　非前五性及貪愛等輪迴差別之性<p>性有　前差別性皆有圓覺<p>循(循隨)諸性起　圓覺不守自性。隨緣遍諸差別之性。諸性起時全覺性起故法身。不增不減經云。法身流轉五道。名曰眾生<p>無取無證　非當情之境<p>於實相中。實無菩薩及諸眾生　次下便自徵釋所以云<p>何以故　何以無菩薩眾生<p>菩薩眾生皆是幻化。幻化滅故無取證者　約有幻垢名曰眾生。對離幻垢名為菩薩。故二皆空。然前輪迴及此修證皆云無者。前似岸移。此如鏡像。二喻<p>譬如眼根不自見眼。性自平等。無平等者　夫眼能見一切。唯不能自見眼根。又如眼光照矚物時。境則萬差見即是一。故云平等。但約於凡聖無分別勝劣之心。說平等義。亦無有能作平等之者。二對機說證文二。一總標大意。二證位階差。前中二。今初功用有殊<p>眾生迷倒　眾生若無迷惑顛倒。則無差別之義。故先標此。約之以明證覺差別。迷倒之體即根本無明及三細六麤。論中亦約翻此。以顯始覺階位<p>未能除滅一切幻化　執之為實<p>於滅未滅　即論四位中前三覺前不覺後也。謂障習漸盡如一分塵盡一分鏡明<p>妄功用中　七地已還皆是夢中修道。故華嚴有夢渡大河之喻。圓明證悟始知煩惱本無。則見能斷智慧功用亦是虛妄。如夢中以藥治病得差寤後則藥病俱無。故言妄功用也<p>便顯差別　正是總標位地。二功極不異<p>若得如來寂滅　諸佛同證此理故<p>隨　與本相應<p>順　無乖也非謂起心別求寂滅<p>實無寂滅及寂滅者　無能所也。意明心念。不生不見有寂滅之法。亦無能寂滅者滅之令寂。二證位階差文中二。一明依位漸證。二明忘心頓證。初中四。一信位。二賢位。三聖位。四果位。此四即論中逆次約息除生住異滅四相麤細。寄顯反流四位以明始覺分齊也。然心性離念本無生滅。良由無明迷自真體鼓動起念。能令心體生住異滅從細至麤微著不同先後際異。先際最微名為生相。中間二三名住異相。後際最麤名為滅相。今因本覺不思議熏力。起厭求心。又因真如所流聞熏教法熏於本覺。益性解力。損無明能。漸向心源。始息滅相終息生相。朗然大悟覺了心源。本無所動今無始靜。平等平等無別始覺之異。大意如此。今以論意釋之。初信位者。論寄息於滅相。經文分三。一標具足凡夫<p>善男子。一切眾生從無始來　此初一段未入信位。所以有此文者。不約凡迷即無位地。故先標此翻之彰信。即論文翻四相成四位之謂也<p>由妄想我　我體元無妄想為有。四生九類無不皆然<p>及愛我者　執為我故便生愛著。上句我體即所執也。此句我見即能執也。具明我義下自有文<p>會不自知念念生滅　我體本無。唯心故有。心既念念無常。我亦念念生滅。故淨名云。是身如電。念念不住故。論云。一切眾生不名為覺。以從本來念念相續。故說無始無明<p>故起憎愛耽著五欲　迷執之過也。由執我故。順我則愛違我則憎。故著五欲。二明聞法覺悟<p>若遇善友。教令開悟　即聞熏也<p>淨圓覺性　即內熏也<p>發明起滅　慧照朗然顯發心性。無始妄習一時悟現。如寤時覺夢然迷時即起滅。妄念是我。故妄念不自見於妄念。如眼不自見。今既開悟心冥真覺。不以妄念為我。故以冥真之慧。照於起滅之念。起之與滅念念皆知。翻前曾不自知念念生滅<p>即知此生性自勞慮　即此生滅之心。迷性之時性即起滅。妄念還自勞役心慮。千營萬計念念不停。三明息妄隨真<p>若復有人勞慮永斷　絕求作之心<p>得法界淨　若理法界。則法界體中絕諸勞慮塵境不生。名之為淨。若事法界。則分別念慮之心差別塵境之法。十八界等當體不生。名之為淨。何者。法界淨穢皆由自心。心穢則穢。心淨則淨<p>即彼淨解為自障礙　麤念既盡得少輕安。於彼淨時心生愛著。於淨起解名為淨解。繫心在淨故成障礙。非外塵所擾。故言自礙<p>故於圓覺而不自在　結成信中證覺之相。作意於覺故不自在<p>此名凡夫隨順覺性　結成信位也。二賢位。論寄息成異相。文云覺於念異念無異相等<p>善男子。一切菩薩見解為礙　見前淨解之礙也。是躡前位以辨此位之相。即覺於念異也<p>雖斷解礙　超前位也。言雖者。預顯劣後。念無異相等<p>猶住見覺　正當此位<p>覺礙為礙而不自在　結成地前證覺之相劣於登地。所覺是礙故能覺亦礙。此則將礙除礙。故不自在<p>此名菩薩未入地者隨順覺性　結成賢位。三聖位。論寄息於住相。文云覺於念住念無住相。今文分三。一悟前非。二明證相。三結成位。今初<p>善男子有照　信中淨解<p>有覺　賢位中覺礙之覺<p>俱名障礙　正顯前非。即論中覺於念住。二明證相。謂以智證理理智冥符。如日合空。如珠自照。但是本覺顯現。非能所故。文中二。一不住證。二不住教前中三。謂法喻合。今初<p>是故菩薩常覺不住照與照者。同時寂滅　能所契合也。故唯識見道偈云。若時於所緣。智都無所得。爾時住唯識。離二取相故。智無所得。則此常覺不住。常覺即是無分別智。不住即不取種種戲論相故。離二取相。即此照與照者寂滅。智與真如平等平等。俱離能取所取相故。彼文雖局於見道。而證理之義十地無殊。亦可不同凡夫。故云常覺。不同地前。故云不住。此則念無住相覺住相無故不住矣。次喻<p>譬如有人自斷其首。首已斷故無能斷者　如把刀劍自斷其頭。頭未落時即無能斷之義。頭若已落。復無能斷之人。後合<p>則以礙心　覺礙之覺<p>自滅諸礙　所覺之礙<p>礙已落滅無滅礙者　如火出木盡煙滅灰飛。二不住教。謂地前未證真理難忘言教。登地證理不住名言。不住故名真解教。故華嚴初地文云得經論智。文中二。一標以喻釋<p>修多羅教如標月指。若復見月了知所標畢竟非月　夫設言象在於得意。無言象而倒惑。執言象而迷真。故以標月之指喻於言教。謂見月須藉指端。悟心須假佛教。因指見月見月忘指。因教筌心悟心忘教。存指則失真月執教則失本心。意令證實忘標故。云畢竟非月。二具以法合<p>一切如來種種言說開示菩薩。亦復如是　此明諸佛同以言詮顯理。故文殊般若云。總持無文字。文字顯總持。三結成位<p>此名菩薩已入地者隨順覺性　論亦結云名隨順覺。四果位。論寄息於生相。文云。如菩薩地盡滿足方便。一念相應。覺心初起心無初相。以遠離微細念故。得見心性。心即常住名究竟覺。今文分三。一明境<p>善男子。一切障礙即究竟覺　總標也謂智明圓覺無分別心故。列十對法皆同真實。即論中見性常住等也。又若見有障可斷。斷已名覺。覺非究竟故障礙。即覺方究竟矣。障礙者。標每對中上句。究竟覺即標下句。十對者<p>得念失念無非解脫　一識智對。無念則得其正念。是智也。有念則為失念。是識也。故論中說。覺則離念念則不覺等。今明念本自空元是無念故皆解脫<p>成法破法皆名涅槃　二成破對。眾緣相會曰成。緣離曰破。又進修曰成。毀謗為破。緣無自性成破一如。故皆涅槃<p>智慧愚癡通為般若　三愚智對。大寶積云。癡從分別生。分別亦非有。癡性與佛性。平等無差別<p>菩薩外道所成就法。同是菩提　四邪正對。思益云。住正道者不分別是邪是正<p>無明真如無異境界　五真妄對。涅槃云。無明本際性本解脫。古德云。迷則真如是妄想。悟則妄想是真如<p>諸戒定慧及淫怒癡。俱是梵行　六染淨對。夫戒定慧翻於三毒。三毒本空元是梵行。諸法無行經云。貪欲即是道。恚癡亦復然。如是三事中。有無量佛道<p>眾生國土同一法性　七依正對。涅槃云。我以佛眼遍觀三界有情無情一切人法悉皆究竟。究竟者。即法性也<p>地獄天宮皆為淨土　八苦樂對。極惡業成天宮即見地獄。極善業熟地獄即是天宮。二業之念由心。地獄天宮豈定。心既本空一切清淨。故寶積經有地獄三昧天宮三昧。然諸法皆爾非唯天獄。今且約敵體相違之法。以例餘<p>有性無性齊成佛道　九有性無性對。有性者。三乘性也。無性者。闡提性也。非為他日迴心。現已齊成佛道<p>一切煩惱畢竟解脫　十縛解對。佛頂經云。根塵同源縛脫無二。識性虛妄猶如空華。然煩惱依識。識性既空煩惱何縛。上之十對名相雖異其意不殊。但緣佛證覺心心無取捨。故得諸法普同圓妙。故今但各引例而已。不更一一推求相即無礙之由。二明心<p>法界海慧　法界深廣故如海也。慧則是用。稱法界故名法界慧<p>照了諸相猶如虛空　理量齊鑑無倒正知。內分別心諸相差別。今海慧離念故諸相如空。又能照之慧離分別念。猶如虛空。即同淨名其無礙慧無若干也。如鏡照物鏡自無心。上來皆是論中。滿足方便一念相應覺心初起心無初相也。三結位<p>此名如來隨順覺性　二妄心頓證。前由普示教門。就機說有深淺。今恐存分別則悟入無期。故示圓頓安心。於覺成真隨順。前是隨相。此當離相。亦如華嚴。先說差別位地因果。後以平等因果融之。即差別中之平等。平等中之差別。此中意趣正同彼也。文三。一忘心入覺。二驗果知因。三印成佛智。初中二。一指示安心<p>善男子。但諸菩薩及末世眾生　指示末世安心。文有四節。每節二句<p>居一切時不起妄念　妄念者。攀緣取著外法也。念則違覺。故令不起<p>於諸妄心亦不息滅　若求真捨妄。猶棄影勞形。若滅妄存真。似揚聲止響<p>住妄想境不加了知　境從心現元是自心。若加了知即迷現量。故經說非幻成幻。論云。心不見心。但不生情自然如鏡照物。且心體本自知覺。何必更加了知。知上起知名為加矣<p>於無了知不辨真實　能知既寂即真實知。真實即知。誰知真實。如眼不自見等。二依法頓入<p>彼諸眾生聞是法門。信解受持不生驚畏。是則名為隨順覺性　彼當根眾。若聞此方便心無疑惑。體達分明領受任持。則坦然合道。亦同金剛經中不驚不怖不畏甚為希有等。二驗果知因<p>善男子。汝等當知。如是眾生已曾供養百千萬億琲e沙諸佛及大菩薩。植眾德本　愨云。驗今聞悟頓契佛心。方達宿因。曩承熏習。若但就現世即是頓機。若推其因已是積習。金剛亦云不於一二佛等。三印成佛智<p>佛說是人。名為成就一切種智　謂一切種智由此而得。因果相攝決定無疑。是以如來印言成就。又此經宗分同華嚴因該果海果徹因源稱性互收無別先後。彼云。若諸菩薩能與如是觀行相應。於諸法中不生二解。即同此安心之文。即得阿耨菩提。同此一切種智。偈讚中三。初二全同長行。第三兩句總結長行無也<p>爾時世尊欲重宣此義。而說偈言<p class='lg'>　清淨慧當知　　圓滿菩提性<br>　無取亦無證　　無菩薩眾生　</p><p>上圓覺無證下對機說證<p class='lg'>　覺與未覺時　　漸次有差別　</p><p>上總標大意下證位階差<p class='lg'>　眾生為解礙(信位)　　菩薩未離覺(賢位)<br>　入地永寂滅　　不住一切相(聖位)<br>　大覺悉圓滿　　名為遍隨順(果位)<br>　末世諸眾生　　心不生虛妄　</p><p>忘心頓證<p class='lg'>　佛說如是人　　現世即菩薩<br>　供養琩F佛　　功德已圓滿　</p><p>印成佛智<p class='lg'>　雖有多方便　　皆名隨順智　</p><p>總結頓漸故云多方便。上來四段通明觀行竟次四問答別明觀行。中根修證言別明者。有其二意。一則由一類人已依前門證入不必修此。故此名別。二則此門各各自別。如三觀或一人具三。或一或二單復交絡成二十五種。各應一機故云別也。其所離障亦各不同。且如四相。或一人具四。或三二一。其四病者。人各有一定不兼餘。以相違故。故此兩四皆是別相。不同前無明及愛但是凡夫悉有故。前通此別矣。然通別觀行中。皆與惑障同科段者。由是障觀行之惑。惑除則成觀行故。文二。初二問答三觀修行。後三問答兩重除障。初中二。初示三觀行相。後明單複修習。初中文四。初三之初<p>於是威德自在菩薩在大眾中。即從座起頂禮佛足。右繞三匝長跪叉手。而白佛言　同上。次陳辭句二。一慶前<p>大悲世尊。廣為我等。分別如是隨順覺性　領前依位漸證<p>令諸菩薩覺心光明承佛圓音。不因修習而得善利　領前忘心頓證。暫聞已得善利。況勤而行之。二請後文二。一問所修。二明所為。初中二。一立理<p>世尊。譬如大城(圓覺)外有四門(行門)隨方來者非止一路　如從東來不可西門而入<p>一切菩薩莊嚴佛國。及成菩提非一方便　法合可知。謂前說觀行理趣分明。今復諮詢。恐涉非分。故先立理請更投機。二正請<p>惟願世尊。廣為我等宣說一切方便漸次　所修之行<p>并修行人總有幾種　能修之人。二明所為<p>令此會菩薩及末世眾生。求大乘者速得開悟。遊戲如來大寂滅海　下三唱倣前<p>作是語已。五體投地。如是三請終而復始。爾時世尊告威德自在菩薩言。善哉善哉。善男子。汝等乃能為諸菩薩及末世眾生。問於如來如是方便。汝今諦聽。當為汝說。時威德自在菩薩奉教歡喜。及諸大眾默然而聽　次正說長行中四。一標本舉數。二正示觀門。三引例障圓。四校量顯勝。初二。一約稱性之行以標本<p>善男子。無上妙覺遍諸十方。出生如來　十方諸佛同證同修。證義如前。此問修矣<p>與一切法同體平等　色心不二凡聖無差皆依覺性。故同平等。智論云。在眾生數中名為佛性。在非眾生數中名為法性。上皆所稱之性也<p>於諸修行實無有二　能稱之行也。即如前二空觀門。根塵普淨貪愛俱寂。悲智雙行離相離心常無所得。一切菩薩無不如斯。隨事雖差此意無二故。二約隨機之行以舉數<p>方便隨順其數無量　然眾生根性利鈍不同。煩惱厚薄沈掉不等。隨其根性設教多端。不爾難為趣入。故楞伽云。所說非所應。於彼為非說。彼彼諸病人。良醫為處方。如來為眾生。隨心應量說<p>圓攝所歸循(循隨)性(根性)差別。當有三種　眾生根性雖有萬差。而此三門一切收盡。必須三者義如下釋。二正示觀門三。一泯相澄神觀。二起幻銷塵觀。三絕待靈心觀。然禪觀綱領已具懸譚。修習菩提非此不證。但以教隨機異展轉諸途。邪正凡聖大小權實事理漸頓有共不共。今此託法進修。以成圓頓觀行。即事理定慧俱無礙也。與論中修習真如三昧。體相大同小異。小異者。彼不開為三也。今初泯相文字有三。一標本<p>善男子。若諸菩薩悟淨圓覺　謂發心修行欲趣佛果。先須了悟身中淨圓覺性以為行本。本即解也。依解而修方為妙行。膏明相賴目足更。故下標本等皆同此矣。二三釋三。一起行<p>以淨覺心　約其所悟而起行也。以者用也。凡夫用妄。菩薩用覺。迷悟異故<p>取靜為行　雖悟即動即靜。為欲對治動亂之習。一向以靜境安心。漸漸修行方得成就。不取於法為取靜也。愨云。然覺心初建力尚尪微。理宜取靜安詳方能展照。論云。若修止者。住於靜處端坐正意。不依氣息形色虛空地水火風見聞覺知。乃至當知唯心無外境界。即復此心無自相等<p>由澄諸念覺識煩動　由前以靜澄心諸念不起心合靜源體非分別。故見分別之識煩勞動擾。苦自是識則不能見識。如眼不自見。今由念澄智顯故覺識也。二功成<p>靜慧發生　由前念澄覺識。慧性開明。因靜生慧故云靜慧。比隱今顯故云發生<p>身心客塵從此永滅　由慧發生身心相盡塵妄不起。名為永滅。客非本性。塵污自體<p>便能內發寂靜輕安　由離根境內心自閑。寂靜清虛輕安調暢。喧塵永息麤重長袪。三感應<p>由寂靜故。十方世界諸如來心於中顯現　眾生圓明性體與佛不殊。但以妄情凡聖似隔。今身心相盡妄念不生。圓覺妙心凡聖交徹。理實而言。我之身心亦遍現十方佛中。故先德云。黃昏戌。寂寞身心總無物。琩F諸佛入我身。我身常入琩F佛。今但約入觀者為主。故云諸佛於中顯現<p>如鏡中像　如諸鏡入一鏡中諸鏡即成影像故。諸佛心入行人觀心。如影像也。然塵鏡之性本明。磨瑩即呈物像。眾生自心亦爾。心靜即現如來。故論問云。若諸佛有自然業。能現一切處利益眾生者。云何世間多不能見。答曰。諸佛如來法身平等遍一切處。無有作意故說自然。但依眾生心現。眾生心者。猶如於鏡。鏡若有垢色像不現。如是眾生心若有垢法身不現。經云佛心。論云法身。身心一也。皆據能現之本。若就所現應云應化。此約心靜故。則知佛心亦然。故名為現。非謂佛心有所現也。此乃鏡明則像像歷然。智顯則心心交映。故淨名云。如自觀身實相觀佛亦然。三結名<p>此方便者。名奢摩他　此翻云止。定之異名。寂靜義也。謂於染淨等境心不妄緣故。若準涅槃經釋。即名能滅能調寂靜遠離及能清等。結云以是義故名為定相。二起幻鎖塵觀文三。初標本<p>善男子。若諸菩薩悟淨圓覺　同上。二正釋中五。一起行<p>以淨覺心知覺心性。及與根塵皆因。幻化　躡前標解也。心性是識。識與根塵三和合有。各無自性。但是無明迷真而起。故名幻化<p>即起諸幻以除幻者　正明起行也。諸幻即幻智也。幻者。即根本無明是能幻之者。除幻者。依如幻始覺力。分覺根本不覺。始息滅相。終息生相。即是除幻<p>變化諸幻而開幻眾　隨機應化說法開示如幻眾生也。若觀心釋者。變起差別幻智。遍觀八萬塵勞之眾。一一稱真清淨非障非蔽。即為開也。二功成<p>由起幻故。便能內發大悲　根塵既消自他無二。故能內發同體大悲<p>輕安　由悲從定起。非其愛見故。輕安暢適。三結通<p>一切菩薩從此起行。漸次增進　明諸菩薩從此觀門方能起於悲智乃至佛果。四簡濫<p>彼觀幻者。非同幻故　拂幻法也。簡識殊智。能所勝劣異故<p>非同幻觀皆是幻故　拂幻智也<p>幻相永離　五總結<p>是諸菩薩所圓妙行　結成非幻稱真之行<p>如土長苗　如種穀等依土長苗收子之時苗土俱棄。種喻覺心。土喻幻法。苗喻幻智。謂悟淨圓覺。依幻法而起幻智。從幻智而忘心入覺。入覺則前二皆袪。三結名<p>此方便者。名三摩缽提　亦名三摩缽底。此云等至。等持之中能至勝位故。又等謂齊等。離沈掉故。至謂至到。到勝定故。故前有如幻三昧。三絕待靈心觀文三。初標本<p>善男子。若諸菩薩悟淨圓覺　如上。正釋中二。一起行<p>以淨覺心　躡其所依<p>不取幻化　離第二觀<p>及諸淨相　離第一觀<p>了知身心皆為罣礙　有身有心悉皆是妄。了知是能身心是所。託所起能故二皆礙。此下明其所用。於中又三。謂法喻合<p>無知覺　即上所了身心也。謂身觸為覺。心緣曰知。由此分別。障正知見<p>明　正顯靈妙之體。然此靈心上而無頂下而無底。傍無邊際。中無在處。既無當中。何有東西上下。欲言空寂不似太虛。欲言相用不從緣起。欲言知見異於分別。欲言頑礙異於木石。欲言其覺不同醒悟之初。欲言其明不同日月之類。故諸經教於寂靜空無呵為邪小。於知見明覺互泯互存。各有深意。今此欲入觀門。恐知字引分別念。故宜但云明也<p>不依諸礙　諸礙者。身心能所。不依者直造靈明<p>永得　究竟常然<p>超過　迴殊對待<p>礙　前觀幻涉於煩惱<p>無礙境　前取靜同於涅槃<p>受用　屬己資緣<p>世界　共居國邑<p>及與身　宛然形質<p>心　還有見聞<p>相在　不異尋常<p>塵域　不離舊處。此由執認沒體。同他今不生情豈拘靈照<p>如器中鍠聲出於外　鍠字不定。恐譯人錯。遂為三釋。一依鍠字音橫。準切韻訓和訓樂。不是器中之聲。今率愚詳之。取其聲勢不取訓字。此應是金石等中聲相也。今且現聞擊鍾磬之類。其聲鍠鍠然。即知鍠是此類聲之相狀。譯人迴潤稍拙。應云如今器聲鍠鍠出外。二作[<a href='javascript:showpic("../fontimg/040868.gif")'>金*(廿/由/八)</a>]字音同。即大鍾也。是諸器中之一數。故云如器中[<a href='javascript:showpic("../fontimg/040868.gif")'>金*(廿/由/八)</a>]。準此則順本經文。迴潤非失。但筆受或寫錄。錯誤以[<a href='javascript:showpic("../fontimg/040868.gif")'>金*(廿/由/八)</a>]為鍠爾。三者皆簧音黃。即笙簧之類。以有簧之器非一故。不局云笙中簧。乃云器中簧也。亦如管籥之屬。皆能發聲出于外故。準此則譯人不善此方聲韻文字。故字與音俱錯爾。後正釋喻者。前三雖異合法皆通。皆器喻世界身心。聲喻靈明觀智。謂聲從器出。器不能拘。故聲聞四遠器局本處。以喻觀智約身心修得。身心所不能拘。觀智廓爾無邊。身心不離舊處。但所喻相當何爭喻所依物。愨云。如萬釣之鏞星樓受礙。搖杵一擊聲振寰區。自體兼他不能留礙。豈以樓拘鍾相便響不通。形礙管聲令音不透。觀此文勢未免懷疑。復不能決通。媕婀邈之而已。意亦同前。仍法合最具。謂加樓喻世界。餘準上知<p>煩惱涅槃(如器)不相留礙　如鍠二功成<p>便能內發寂滅　不取幻化幻化即寂。不取靜相靜相即滅。非故寂之滅之。又但是真心實理非對靜幻。故楞伽云。寂滅者名為一心。此非息動之寂生已而滅。故云內發<p>輕安(同上)妙覺隨順寂滅境界　在觀之時用心同佛。故隨順妙覺寂滅<p>自他身心所不能及　唯獨自明了餘。人所不見。故他不及。自己心識之量亦不能造。如螢燒須彌。必須離情方契。故自不及。又依體起智為自。根塵發識名他。不可識識智知。故皆不及<p>眾生壽命皆為浮想　一切眾生壽命。但為浮想任持。本無實體。故華嚴云。一切眾生但想所持。其猶空雲是空之浮氣。了虛空者。即知浮雲畢竟非空。眾生壽命是真之浮想。了真寂者。即知眾生畢竟非真。三結名<p>此方便者。名為禪那　此云靜慮。即慮而靜故無散動。即當定義。即靜而慮故非無記。即當慧義。故四靜慮定慧平等。問既是定慧平等。云何科云絕待靈心。答正由不滯此二直造心源。故定慧等。釋相文中絕待之義甚明。固無疑矣。然釋相中指修行者妄情用心。故顯。雙非絕待。後但約義以結。故取雙是齊融。齊融絕待雙是雙非皆是中道故釋相與結名互顯三觀文初皆標悟者。聞前經故。謂初靜觀修文殊中解。次幻觀修普賢全普眼前半之解。後靈心觀修普眼後半剛藏全章之解。對配前經昭然可見。然此三門與涅槃經三相大同小異。與天台三觀則義理同而意趣異。同者。一泯相即空觀也。二起幻即假觀也。三絕待即中觀也。異者。此明行人用心方便。彼則推窮諸法性相。此多約心成行。故不立所觀之境。彼多約義生解。故對所觀三諦。三引例彰圓<p>善男子。此三法門皆是圓覺。親近隨順十方如來。因此成佛十方菩薩種種方便。一切同異皆依如是三種事業　此三門皆依悟淨圓覺而起觀行。觀行亦皆趣入圓覺。始終不離故。云親近隨順。佛及菩薩同證同修。隨機隨事行相各異。或多人同修一門。或一人具修多行。若三五若百千。同之與異隨類難準。然必皆依此三種業。三種業中或具依三。或一或二同時前後單複綺互。具如二十五輪所明。此是修行人之事業矣<p>若得圓證即我圓覺　趣入雖從一門。功成即三皆圓證。若偏修一行但名親近。三事圓通名證圓覺。四校量顯勝<p>善男子。假使有人修於聖道。教化成就百千萬億阿羅漢辟支佛果。不如有人聞此。圓覺無礙法門。一剎那頃隨順修習　初舉劣。後不如下顯勝。且如勸得一人二人持於五戒十戒。據諸教說。福已甚多。況令爾許億人成就辟支羅漢。具足六通八解。永超三界十纏。而乃不如有人暫習圓覺。時中極促唯一剎那。豈況長時圓修妙觀。愨云。牛跡巨海何可校量。聞此等者聞慧。隨順者思慧。修習者修慧。偈中唯三。闕校量故。餘全同長行<p>爾時世尊欲重宣此義。而偈言　且標舉也<p class='lg'>　威德汝當知　　無上大覺心<br>　本際無二相　　隨於諸方便<br>　其數即無量　　如來總開示<br>　便有三種類　　寂靜奢摩他<br>　如鏡照諸像　　如幻三摩提<br>　如苗漸增長　　禪那唯寂滅<br>　如彼器中鍠　　三種妙法門<br>　皆是覺隨順　　十方諸如來<br>　及諸大菩薩　　因此得成道<br>　三事圓證故　　名究竟涅槃　</p><p>上來三觀竟<p>自此第二明單複修習文四。初三之初<p>於是辨音菩薩在大眾中。即從座起。頂禮佛足右繞三匝。長跪叉手而白佛言　同上。後陳辭句中二。初慶前<p>大悲世尊。如是法門甚為希有　可知。二請後有二。一問所修<p>世尊此諸方便　指前三觀<p>一切菩薩於圓覺門　指前所依行本<p>有幾修習　前說三觀。雖行相分明。未審諸菩薩所修為復一人具三。為三人各一。為前後。為同時。為依次。為超次。二明所為<p>願為大眾及末世眾生。方便開示令悟實相　可見下三唱倣前<p>作是語已。五體投地。如是三請終而復始。爾時世尊告辨音菩薩言。善哉善哉。善男子。汝等乃能為諸大眾及末世眾生。問於如來如是修習。汝今諦聽。當為汝說。時辨音菩薩奉教歡喜。及諸大眾默然而聽　正說長行中四。一舉意標數。二觀網交羅。三結成正因。四總示修習。今初<p>善男子。一切如來圓覺清淨。本無修習及修習者　明所依之本<p>一切菩薩及末世眾生。依於未覺幻力修習　正明諸輪大意。無修之修。義同前段<p>爾時便有二十五種清淨。定輪　輪者摧輾義。能摧惑障令正智轉。故名為輪。二觀網交羅。於中三。初有三輪單修三觀。次有二十一輪。交絡三觀。後有一輪圓修三觀。愨疏於此二十五觀約喻各立一名。今全用之。初中三一澄渾息用觀<p>若諸菩薩　此下二十五輪皆有標列結。亦應一一標云悟淨圓覺以為起行所依。為前有故。經恐文繁。故略不載。又此初三觀行相前已具釋。此為分成二十五數。故略明之以顯單複之相。是故三觀皆標云唯。結云單。意顯不兼餘二。力所未兼。非輕餘行<p>唯取極靜　不兼餘事<p>由靜力故。永斷煩惱究竟成就　由靜心之力。覺身心空。瞥念尚無煩惱何據。煩惱不起即是覺心。故云究竟成就<p>不起于座便入涅槃　不起法空之座。便入寂滅涅槃<p>此菩薩者。名單修奢摩他　結名二庖丁恣刃觀<p>若諸菩薩唯觀如幻。以佛力故。變化世界種種作用。備行菩薩清淨妙行。於陀羅尼不失寂念。及靜諸慧。此菩薩者。名單修三摩缽提　庖丁是晉時屠子。十九年以一刀解牛鋒刃不損。喻菩薩利眾生修萬行應。緣入俗自智無傷。餘義已如前釋。三呈音出礙觀。謂器質音融。隨扣應響<p>若諸菩薩唯滅諸幻。不取作用　以諸幻境無邊難可窮究。故直云滅。滅者絕念也。作用施為又妨禪寂。故云不取。入佛境界經云。諸法猶如幻。如幻不可得。離諸幻法故敬禮無所觀<p>獨斷煩惱　獨者不假諸行也。正是絕待之義<p>煩惱斷盡便證實相　但與靈心相應。煩惱自無所有。無所有處即為證也<p>此菩薩者名單修禪那　結名。後交絡三觀。每以一觀為頭。兼於餘三。交絡成七。三七故有二十一輪。兼前三單及後一圓。足二十五然每一觀為頭。七段之中皆有四節。初兩段二二共合。次兩段三行次第。次有一段先一後齊。後有兩段先齊後一。今每觀為首之中。但長科七段。又緣每輪辨其先後。一一須牒觀名。今恐文繁。每觀但各舉一字以論其次。謂初靜次幻後寂。寂與靜異者。靜是二乘境。寂是佛境。又靜是禪定。寂是涅槃。文中三。初七輪靜觀為首。兼於幻寂。次七輪幻觀為首。兼於靜寂。後七輪寂觀為首。兼於靜幻初中七觀。一運舟兼濟觀。菩薩修定以出塵即運舟。發慧以化物即兼濟<p>若諸菩薩先取至靜　標靜觀為首<p>以靜慧心　從靜躡跡起也<p>照諸幼者。便於是中起菩薩行　兼修幻觀。若無靜慧則自居幻化。何能照幻<p>此菩薩者。名先修奢摩他。後修三摩缽提　結名。二湛海澄空觀。湛海則波瀾不動先靜觀以反流。澄空則水性清明。後寂觀以顯性<p>若諸菩薩以靜慧故(靜也)證至靜性　寂也躡靜而兼修寂矣<p>便斷煩惱永出生死　二觀功用斷煩惱是因亡。出生死是果喪<p>此菩薩者。名先修奢摩他。後修禪那　結名三首羅三目觀。三觀俱修。如摩醯首羅面上三目<p>若諸菩薩以寂靜慧(靜也)復現幻力種種變化。度諸眾生(次幻)後斷煩惱而入寂滅(後寂)此菩薩者。名先修奢摩他中修三摩缽提。後修禪那　結名四三點齊修觀三點者梵之伊字。愨意云。一人俱修三觀。即名為齊。非謂同時<p>若諸菩薩以至諍力(靜)斷煩惱已(寂)後起菩薩清淨妙行。度諸眾生　幻也。煩惱既盡愛見已無。故所起行無不淨妙。可解他縛<p>此菩薩者。名先修奢摩他中修禪那。後修三摩缽提　結名五品字單雙觀。上單靜觀如上一口。後雙明寂幻。如下兩口。故云單雙<p>若諸菩薩以至靜力(靜)心斷煩惱。復度眾生。建立境界　齊兼幻寂。初句是寂。後二句是幻。內斷煩惱外度眾生<p>此菩薩者。名先修奢摩他。齊修三摩缽提禪那　結名六獨足雙頭觀。白澤圖中有山精。頭如鼓有兩面。前後俱見此喻靜幻雙照二利齊運。如雙頭也。單寂觀如獨足也<p>若諸菩薩以至靜力。資發變化　齊標靜幻。以至靜力資助策發變化之力。以度眾生<p>後斷煩惱　兼寂。前二利備故入中道。此與前異。前則靜獨為初。後始兼寂幻。此則靜與幻齊為初。後始單兼於寂<p>此菩薩者。名齊修奢摩他三摩缽提。後修禪那　結名七。果落華敷觀。即以靜定之樹。結寂滅中道之果。後敷華者。復以幻觀入有情界。度諸眾生。同令獲得涅槃之果<p>若諸菩薩以至靜力用資寂滅(齊滅)後起作用變化世界(兼幻)。此菩薩者。名齊修奢摩他禪那。後修三摩缽提　次七輪一一標幻為首。次兼餘二。今初先武後文觀。武王伐紂後鑄戈戟為農器。喻此菩薩先變化種種已後入靜觀<p>若諸菩薩以變化力。種種隨順(標幻)而取至靜(兼靜)。此菩薩者。名先修三摩缽提。後修奢摩他　二功成退職觀。菩薩發慧利物即是功成。習寂內修名為退職<p>若諸菩薩以變化力。種種境界(幻)而取寂滅(兼寂)。此菩薩者。名先修三摩缽提。後修禪那　二幻師解術觀。先起變化作術法。後歸靜體寂故解術<p>諸菩薩以變化力而作佛事(幻)。安住寂靜(靜也)而斷煩惱(寂)。此菩薩者。名先修三摩缽提中修奢摩他。後修禪那　四神龍隱海觀。起幻化生如神龍布雲雨。歸體入靜。如隱海也<p>若諸菩薩以變化力。無礙作用(幻)斷煩惱故(寂)安住至靜(靜也)。此菩薩者。名先修三摩缽提中修禪那後修奢摩他　五龍樹通真觀。先起幻後歸靜寂。如龍樹初行幻術廣化邪途後習真乘自階聖果<p>若諸菩薩以變化力。方便作用(幻)至靜寂滅。二俱隨順　齊兼靜寂<p>此菩薩者。名先修三摩缽提。齊修奢摩他禪那　六商那示相觀。商那和修即優波鞠多之師也。先以神力示相降伏鞠多弟子慢心後。乃入定歸寂<p>若諸菩薩以變化力。種種起用資於至靜(齊靜)後斷煩惱(兼寂)。此菩薩者。名齊修三摩缽提奢摩他。後修禪那　七大通宴默觀。大通如來先化用利物。後自歸寂<p>若諸菩薩以變化力。資於寂滅(齊寂)後住清淨無作靜慮(兼靜)。此菩薩者。名齊修三摩缽提禪那。後修奢摩他　後七輪一一標寂為首。次兼餘二。此初寶明空海觀。佛頂經云。同入如來寶明空海。今靈心觀。即本覺明。如寶明也。後靜觀如空海也<p>若諸菩薩以寂滅力(寂)而起至靜住於清淨(兼靜)。此菩薩者。名先修禪那。後修奢摩他　二虛空妙用觀。靈心之體如虛空。起化即妙用<p>若諸菩薩以寂滅力(寂)。而起作用。於一切境寂用隨順(兼)。此菩薩者。名先修禪那。後修三摩缽提　三舜若呈禪觀。舜若即虛空神。遇日光映之暫現。如此先寂次靜後幻<p>若諸菩薩以寂滅力。種種自性(寂)安於靜慮(靜)而起變化(幻)。此菩薩者。名先修禪那中修奢摩他。後修三摩缽提　四飲光歸定觀。大迦葉也。先證體次起神通。後乃歸定<p>若諸菩薩以寂滅力。無作自性(寂)起於作用清淨境界(幻)歸於靜慮(靜)。此菩薩者。名先修禪那中修三摩缽提。後修奢摩他　五多寶呈通觀。多寶佛先成道證如體。後於塔中發起法華。如靜幻無礙<p>若諸菩薩以寂滅力。種種清淨(寂)而住靜慮起於變化　齊兼靜幻<p>此菩薩者。名先修禪那。齊修奢摩他三摩缽提　六下方騰化觀。即法華菩薩六萬琩F從下方現<p>若諸菩薩以寂滅力。資於至靜(齊靜)而起變化(兼幻)。此菩薩者。名齊修禪那奢摩他。後修三摩缽提　七帝心含變觀。此寶含諸物像。對即變應應而還空。如靈心觀成包含德用應緣起幻而復安靜<p>若諸菩薩以寂滅力。資於變化(齊幻)而起至靜清明境慧(兼靜)。此菩薩者。名齊修禪那三摩缽提。後修奢摩他　後有一輪圓修二觀。此名如意圓修觀。如意寶珠四方俱照。大智頓覺三觀齊修<p>若諸菩薩以圓覺慧　稱圓覺而發慧故<p>圓合一切　圓融和合一切事理性相真妄色空等類。舉體相應。是為圓合。謂由圓覺合理理即非理。故全即事。又由以覺合事事即非事。故全即理。餘性相等皆同此說。中道義諦於是現焉。非理非事雙遮顯中。即理即事雙照顯中。遮照同時是為圓覺<p>於諸性　依此修靜觀<p>相　依此修幻觀<p>無離覺性　依此修寂觀故。科云圓修三觀矣。又以圓覺合一切。是從體起用。性相無異覺性。是會用歸體。體用無礙寂照同時。是為圓滿無上妙覺<p>此菩薩者。名為圓修三種自性清淨隨順　三結成正因<p>善男子。是名菩薩二十五輪。一切菩薩修行如是　可見四總示修習<p>若諸菩薩及末世眾生。依此輪者　示修習者。修此二十五輪之時。於事中威儀法式及用心方便三業事理。具足修習之意<p>當持梵行(戒也)寂靜(定也)思惟　慧也。具戒定慧心在觀門。如是修行必定成佛<p>求哀懺悔經三七日　多生業累恐障淨心。懺悔求哀發露先罪。日數若少慮不精誠。三七日中已彰懇禱。懺悔之義下道場加行中當釋<p>於二十五輪。各安標記　書此二十五輪名字文句。安置道場之中。禮念虔誠精祈一行<p>至心求哀隨手結取　若自的樂一門。隨便積習。若勝劣難分不能自決。即憑聖力以卜應修。信手取之不宜簡擇<p>依結開示便知頓漸　依所捻結。開而視之頓漸自知。無貪餘觀<p>一念疑悔即不成就　心懷疑阻併失前功。縱使再修稍難成就。據根驗理必在于茲。無乃等閑輕於事相。偈中亦四全同長行<p>爾時世尊欲重宣此義。而說偈言(標舉)<p class='lg'>　辨音汝當知　　一切諸菩薩<br>　無礙清淨慧　　皆依禪定生　</p><p>今修觀之人先以所依之體為本而起觀行。長行云圓覺清淨。無能所修心宜此理。即禪定義<p class='lg'>　所謂奢摩他　　三摩提禪那<br>　三法頓漸修　　有二十五種　</p><p>長廣偈略<p class='lg'>　十方諸如來　　三世修行者<br>　無不因此法　　而得成菩提　</p><p>正結所為<p class='lg'>　唯除頓覺人　　并法不隨順　</p><p>簡非所為也。長無偈有。今為二釋。一者兩句皆作上根釋。謂唯除上根圓頓悟解之人。并及於一切定相之法不隨順者。則不必具依二十五輪及道場探結等。不隨順法者。不取相也。既不隨相即隨真覺。此乃頓入圓明觸目合道。不可加之繩索傷乎無瘡。是前知幻即離不作方便等類。故除之矣。二者下句作無信下根釋。謂都不信者。聞之不能隨順。依此則上智與下愚不移也。前釋不隨。不隨倒法。此釋不隨。不隨正法<p class='lg'>　一切諸菩薩　　及末世眾生<br>　常當持此輪　　隨順勤修習<br>　依佛大悲力　　不久證涅槃　</p><p class='juan'>
大方廣圓覺脩多羅了義經略疏注卷下一(終)</p>
</body></html>
