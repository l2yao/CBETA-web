<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T39 </TITLE>
</head>
<BODY>

<p class='juan'>
首楞嚴義疏注經卷第三(之一)</p>
<p><span class='byline'>　　　　長水沙門子璿集</span><br><p>第二破六入。梵語缽羅吠奢。此云入。亦云處。境入之處也。亦是識生處故。然根境二法俱識生處。今分六根別破故。獨以根為入也。文二。一總徵<p>復次阿難。云何六入本如來藏妙真如性　如五蘊初解　二別破六。一眼入三。一標其無體二。一舉喻顯妄<p>阿難。即彼目睛瞪發勞者。兼目與勞同是菩提。瞪發勞相　借前色陰中見華瞪目。以為喻也。目睛喻覺性。瞪發勞喻妄念忽生。兼目與勞等。即此眼根能結所結。起不離真。故云同是菩提。經文語略。若細論之。即淨目喻覺性。因瞪發勞。喻無明不了故成念動。由發勞故見空中華。喻由念動故現妄境界及根身等。兼目與勞下約喻指法也。目即無明動。心勞即所現根境及能見心。此之心境及與動念。俱是菩薩性中無明勞相。無體可得。虛妄發生。猶如瞪目見空中華俱為勞也　二約塵辨無<p>因于明暗二種妄塵。發見居中吸此塵像。名為見性。此見離彼明暗二塵。畢竟無體　既因動心現妄境界。於此妄境派成根塵。互為對待相形而立。本無自性。體不可得。下文云。由塵發知。因根有相。相見無性猶如交蘆。故云因于明暗發見居中。塵既發根。根還取境。根境既備方成見性。故云吸此名見性等。既因取境而得名見。故知此見從影像生。像喻塵也。起信云。猶如明鏡現於色像。現識亦爾。隨其五塵對至即現。明暗尚如影象無體可得。況所發見而有體耶。故云離彼無體　二破成無相二。一標無生<p>如是阿難。當知是見非明暗來。非於根出。不於空生　前文雖云因于明暗。為顯根性本無假他而有。就妄分別而似有因。今以四處推窮。體無生處。故此標也　二破生處<p>何以故。若從明來。暗即隨滅。應非見暗。若從暗來。明即隨滅。應無見明。若從根生。必無明暗。如是見精本無自性。若於空出。前矚塵像。歸當見根。又空自觀。何關汝入　初破境生。境中自有明暗相背。因明即不見暗。以暗時無明見隨明滅故。因暗反此。次破根生。根生即不假明暗。明暗不來。根無自性。此中言根生者。以自望自。非謂破識。亦可勝義望世俗根故云根生。次破空生。若言虛空能生勝義在浮塵內。進既觀像。退應觀根。又空中自能有見。何關汝之眼入　三結成虛妄<p>是故當知。眼入虛妄。本非因緣非自然性　如前解　二耳入三。一標其無體二。一舉喻顯妄<p>阿難。譬如有人以兩手指急塞其耳。耳根勞故頭中作聲。兼耳與勞同是菩提。瞪發勞相　耳喻真性。手喻無明。真妄和合名塞。動念初起名勞。由念動故境現。如頭作聲。兼耳與勞下。此之動念與妄境界。能結之心所現之境。皆是菩提性中無明勞相此中塞耳同彼直視。故亦言瞪　二約塵辨無<p>因于動靜二種妄塵。發聞居中吸此塵像。名聽聞性。此聞離彼動靜二塵。畢竟無體　塵既發根。根還取境。根境相待聞始得成。故此耳根離塵無體。二破成無相二。一標無生如是阿難。當知是聞非動靜來。非於根出。不於空生　二破生處<p>何以故。若從靜來。動即隨滅。應非聞動。若從動來。靜即隨滅。應無覺靜。若從根生。必無動靜。如是聞體本無自性。若於空出。有聞成性。即非虛空。又空自聞。何關汝入　先破境生。境有動靜。聞一則不聞一。以隨能生有生滅故。次破根生。不假動靜聞亦無故。後破空生。空若有聞自成於根。又空自聞。豈干于耳　三結成虛妄<p>是故當知。耳入虛妄。本非因緣非自然性　三鼻入三。一標其無體二。一舉喻顯妄<p>阿難。譬如有人急畜其鼻。畜久成勞。則於鼻中聞有冷觸。因觸分別通塞虛實如是乃至諸香臭氣。兼鼻與勞同是菩提。瞪發勞相　鼻喻真性。外風喻無明。畜謂縮氣。喻真妄和合。勞喻心動。冷觸香臭喻妄境。餘文如前　二終塵辨無<p>因于通塞二種妄塵。發聞居中吸此塵像。名嗅聞性。此聞離彼通塞二塵。畢竟無體　釋如前文　二破成無相二。一標無生<p>當知是聞非通塞來。非於根出。不於空生通塞根空俱無生處　二破生處<p>何以故。若從通來。塞則聞滅。云何知塞。如因塞有。通則無聞。云何發明香臭等觸。若從根生。必無通塞。如是聞機本無自性。若從空出。是聞自當迴嗅汝鼻。空自有聞。何關汝入　先破境生。通塞互破可知。發明顯了也。次破根生。根生則無境。無境則無根。由塵發知故。機亦根也。次破空生。前則聞境。歸則嗅根。空自聞香。汝鼻何用　三結成虛妄<p>是故當知。鼻入虛妄。本非因緣非自然性　四舌入三。一標其無體二。一舉喻顯妄<p>阿難。譬如有人以舌舐吻。熟舐令勞。其人若病則有苦味。無病之人微有甜觸。由甜與苦。顯此舌根不動之時淡性常在。兼舌與勞同是菩提。瞪發勞相　舌根不動喻真。吻喻無明。舐喻真與妄合。勞即念動。念動故境生。如甜苦淡。問甜苦由勞故生。可喻妄境。淡是舌根不動。合喻於真。為何喻境。答元來不動可以喻真。今以由動故顯不動。既是形待。故成妄矣。如下云。言妄顯諸真。妄真同二妄。餘如文　二約塵顯無<p>因甜苦淡二種妄塵。發知居中吸此塵像。名知味性。此知味性。離彼甜苦及淡二塵。畢竟無體　二破成無相二。一標無生<p>如是阿難。當知如是嘗苦淡知。非甜苦來。非因淡有。又非根出。不於空生　二破生處<p>何以故。若甜苦來。淡則知滅。云何知淡。若從淡出。甜即知亡。復云何知甜苦二相。若從舌生。必無甜淡及與苦塵。斯知味根本無自性。若於空出。虛空自味。非汝口知。又空自知。何關汝入　從境從根從空亦如前釋。虛空自味者。味猶嘗也　三結成虛妄<p>是故當知。舌入虛妄。本非因緣非自然性　五身入三。一標其無體二。一舉喻顯妄<p>阿難。譬如有人以一冷手觸於熱手。若冷勢多。熱者從冷。若熱功勝。冷者成熱。如是以此合覺之觸。顯於離知。涉勢若成。因于勞觸。兼身與勞同是菩提。瞪發勞相　二手喻真妄。合喻真妄和合。真有不守自性隨緣成根境等。如隨冷熱緣成冷熱手。問二手之中何手喻真。答以勢劣者喻真。思之。餘如文　二約塵辨無<p>因于離合二種妄塵。發覺居中吸此塵像。名知覺性。此知覺體。離彼離合違順二塵。畢竟無體　二破成無相二。一標無生<p>如是阿難。當知是覺非離合來。非違順有。不於根出。又非空生　二破生處<p>何以故。若合時來。離當已滅。云何覺離。違順二相亦復如是。若從根出。必無離合。違順四相則汝身知。元無自性。必於空出。空自知覺。何關汝入　破境生。更約違順二相。廣其道理。例前離合。次根生空生皆如文　三結成虛妄<p>是故當知。身入虛妄。本非因緣非自然性　六意入三。一標其無體二。一舉喻顯妄<p>阿難。譬如有人勞倦則眠。睡熟便寤。覽塵斯憶。失憶為忘　人喻真性。本自覺故。勞倦則眠喻無。明迷真。性不了故。睡熟喻動念現境。謂睡故成夢。夢具心境。心喻業轉。境喻現相。寤喻事識。事識取所現境。分別染淨。不了自心所現。見從外來。如憶夢中之事不得明了。故云覽塵斯憶失憶為忘也<p>是其顛倒生住異滅。吸習中歸不相踰越。稱意知根。兼意與勞同是菩提。瞪發勞相　已上總指生滅。結成意根。夢中現境因睡故有。脫禮是假。既睡寤已。不了假有。覽而憶想。謂是其實。名為顛倒生住異滅。寤寐憶忘皆生滅也。法中亦爾。動心現境已是虛妄。事識不了見境實有。名為顛倒。境與分別。前後訛替念念移易。名生住異滅。覽此生滅全歸意根。熏習不斷。念念分別。名意根耳。能分別意。所分別境。皆是覺性之中無明勞相　二約塵辨無<p>因于生滅二種妄塵。集知居中。吸撮內塵　集聚也。中猶內也。吸撮皆取也。由生滅境。引發集聚內覺知性。此之覺知。常取生滅。於內分別。非同前五照外境界。故名內塵。以意根內緣不緣外故。即前文中聚緣內搖也<p>見聞逆流流不及地。名覺知性。此覺知性。離彼寤寐生滅二塵。畢竟無體　揀異前五也。逆流猶返緣也。地處也。前五但順取外境。不能返緣內塵。名此內塵為緣不及處。此不及處。唯意根合。即此合處。為意知根　二破成無相二。一標無生<p>如是阿難。當知如是覺知之根非寤寐來。非生滅有。不於根出。亦非空生　二破生處<p>何以故。若從寤來。寐即隨滅。將何為寐。必生時有。滅即同無。令誰受滅。若從滅有。生即滅無。誰知生者。若從根出。寤寐二相隨身開合。離斯二體。此覺知者同於空花。畢竟無性。若從空生。自是空知。何關汝入　先約寤寐次約生。滅法喻雖二俱破境生。皆互有互亡也。次破根生。意根無相。約寤寐顯寤能思察。寐則成夢。知是意根。今破寤寐自是身之開合非于意根。列子云。其寤也形開。其寐也形交。交即合也。莊子亦云其寐也畜交其覺也形開意云。寤寐無體。自隨於身。非是意根。應知意根畢竟叵得。若從空生。故為不可　三結成虛妄<p>是故當知。意入處妄。本非因緣非自然性　三破十二處。此則正破境也。文二。一總徵<p>復次阿難。云何十二處本如來藏妙真如性　前已總標。今別徵起以顯藏性　二別破六。一眼色處三。一舉事以徵<p>阿難。汝且觀此祇陀樹林及諸泉池。於意云何。此等為是色生眼見。眼生色相　處以生門為義。六根六境是識生處。根已前破。今正破境。然亦以根相對而破。故雙問色生眼生等也　二隨計牒破<p>阿難。若復眼根生色相者。見空非色。色性應銷。銷則顯發一切都無。色相既無。誰明空質。空亦如是　破根生境也。初二句牒。見空非色下破境有色空。今以色空相對而破。此破色也。若見空時則無有色。根既生色。名為色性。應合銷亡。能生既亡。所生何有。故云顯發一切都無。此則空現色銷也。色相下有二義。一空不自顯。由色所顯。今既無色。從誰顯空。又能生根同是色法。色相既亡。根亦隨滅。根既已滅復欲將何以了空質。此則空無色顯也。空亦如是者。例破生空也。行相如色<p>若復色塵生眼見者。觀空非色。見即銷亡亡則都無。誰明空色　破境生根也。初二句牒。觀空下破。此亦色空相對而破。此破色也。色既生根。觀空之時色已銷滅。從誰生根而了於空。又色能顯空。見空之時色已銷滅。從誰顯空。下色之一字。義含空能生見。例色應知。單破雙結。妙盡譯旨　三結示虛妄<p>是故當知。見與見空俱無處所。即色與見二處虛妄。本非因緣非自然性　無處所者無生處也。餘文可見　二耳聲處三。一舉事以徵<p>阿難。汝更聽此祇陀園中食辦擊鼓眾集撞鐘鐘鼓音聲前後相續。於意云何。此等為是聲來耳邊。耳往聲處　此約耳聽鐘鼓二音。以破根境往來之相也。若知二俱虛妄。何往何來　二隨計牒破<p>阿難。若復此聲來於耳邊。如我乞食室羅筏城。在祇陀林則無有我。此聲必來阿難耳處。目連迦葉應不俱聞。何況其中一千二百五十沙門。一聞鐘聲同來食處　破聲來耳處也。初二句牒。如我下破。初舉喻。佛音聲也。城耳根也。林鐘鼓也。此聲下例破。聲既來汝耳邊。此聲已離鐘鼓。只合汝自獨聞。不合他人亦聽。今且不爾。一切皆聞。應知聲無來往<p>若復汝耳往彼聲邊。如我歸住祇陀林中。在室羅城則無有我。汝聞鼓聲。其耳已往擊鼓之處。鐘聲齊出。應不俱聞。何況其中象馬牛羊種種音響　破耳往聲處也。初二句牒。如我下破。初舉喻。佛喻耳根。祇園喻鼓。城喻阿難。汝聞下例破。耳根既往鼓處。阿難應闕耳根。鐘聲與鼓齊鳴。不合更聞鐘響。況餘聲耶<p>若無來往。亦復無聞　雙結不成聞義也　三結示虛妄<p>是故當知。聽與音聲俱無處所。即聽與聲二處虛妄。本非因緣非自然性　三鼻香處三。一舉事以徵<p>阿難。汝又嗅此爐中旃檀。此香若復然於一銖。室羅筏城四十里內。同時聞氣。於意云何。此香為復生旃檀木。生於汝鼻。為生於空　此中但問境之生處。不同前文根境對破　二隨計牒破<p>阿難。若復此香生於汝鼻。稱鼻所生當從鼻出。鼻非栴檀。云何鼻中有旃檀氣。稱汝聞香當於鼻入。鼻中出香。說聞非義　破根生也。初牒。稱鼻下正破。稱汝下縱破。設許汝鼻能生於香。生義雖成聞義不立。以但能出香。不從外入與鼻合故<p>若生於空。空性常畯鄙陰`在。何藉爐中爇此枯木　破空生也。空性常住應常有香。若常有香。何須燒木方聞香氣<p>若生於木。則此香質因爇成煙。若鼻得聞。合蒙煙氣。其煙騰空未及遙遠。四十里內云何已聞　破木生也。此約所見煙相麤顯而破。不論其氣。若以煙表。實謂未通。故云其煙騰空未及遙遠也。煙猶在近。聞已遠通。故知其香不從木發　三結示虛妄<p>是故當知。香鼻與聞俱無處所。即嗅與香二處虛妄。本非因緣非自然性　四舌味處三。一舉事以徵<p>阿難。汝常二時眾中持缽。其間或遇酥酪醍醐名為上味。於意云何。此味為復生於空中。生於舌中。為生食中　二隨計牒破<p>阿難。若復此味生於汝舌。在汝口中秖有一舌。其舌爾時已成酥味。遇黑石蜜應不推移。若不變移不名知味。若變移者舌非多體。云何多味一舌之知　破根生也。初標。在汝下五破。一舌不知多味也。若以味從舌。味應無別也。若不下縱破。設若汝許味不別者。味既不分。何成知味。若變下破味變舌應多體也。初二句反破。後二句結破。此則以舌從味。舌便成多。今汝不然。故云云何多味一舌之知<p>若生於食。食非有識。云何自知又食自知即同他食。何預於汝名味之知　破境生也。初三句正破。味若生食應不假根。無根別食焉能成味。若成味者食須有識。若無識者云何自知。又食下縱破。設許食自能知。即同他人嘗味。何關汝舌之知<p>若生於空。汝噉虛空當作何味。必其虛空若作鹹味。既鹹汝舌。亦鹹汝面。則此界人同於海魚。既常受鹹。了不知淡。若不識淡亦不覺鹹。必無所知云何名味　破空生也。初三句牒計審味。必其下正破。初四句身面俱鹹。後二句鹹同海旋。若俱鹹者海魚無異。既常下縱破。初四句互奪兩亡。縱汝常受於鹹。畢竟不能如淡。若無淡味。何顯於鹹。淡之與鹹俱不安立。必無下二句結非知味。鹹淡既不能分。不可說名知味　三結示虛妄<p>是故當知。味舌與嘗俱無處所。即嘗與味二俱虛妄。本非因緣非自然性　五身觸處三。一舉事以徵<p>阿難。汝常晨朝以手摩頭。於意云何。此摩所知誰為能觸。能為在手。為復在頭　按摩之法常式皆然。故摩頭也。此徵能觸在頭在手。二俱有過。如下破之　二隨計牒破<p>若在於手。頭則無知。云何成觸。若在於頭。手則無用。云何名觸　互有互亡破也。根境相顯觸乃得成。一有一無。故不名觸<p>若各各有。則汝阿難應有二身　各存兩質破也。頭手各有。則有二知。二知便成二阿難體。何體為汝<p>若頭與手一觸所生。則手與頭當為一體。若一體者觸則無成　共成一體破也。初四句正破。若頭與手共生一觸。遂令二種合為一體。設許一體。觸自不成。此結破也<p>若二體者觸誰為在。在能非所。在所非能。不應虛空與汝成觸　破轉救也。初二句牒救總徵。若汝救云。所生雖一。能生自二。云何令我頭手不異者。此則一體之觸為在何處。故云觸誰為在。在能下二句推同前破。前云若在於手頭則無用等。不應下破空生也。有形之法尚不能生。豈況空無而能成觸　三結示虛妄<p>是故當知。覺觸與身俱無處所。即身與觸二俱虛妄。本非因緣非自然性　六意法處三。一舉事以徵<p>阿難。汝常意中所緣善惡無記三性。生成法則。此法為復即心所生。為當離心別有方所　意中所緣。三性之法。攝一切盡。自然而然故云生成。此所緣法。即心離心二俱有過。下文即破　二隨計牒破<p>阿難。若即心者法則非塵。非心所緣。云何成處　破即心也。初一句牒。次一句定。非心下破。既即是心。定非是塵。若非是塵。則不是心家所緣之境。何名法處。下破離心<p>若離於心別有方所。則法自性。為知非知　牒計雙徵也。初二句牒。則法下徵。此法既離於心。更以知不知徵而破之<p>知則名心。異汝非塵同他心量。即汝即心。云何汝心更二於汝　破有知也。初句奪成心量。離心之法若有知者。應名為心。異汝下更分即異以破。初二句破異。有知之法若異汝心。即同他人。異於汝心又有知故。即汝下三句破即心。初句半牒半定。後二句破。有知之法既即汝心。即應汝心之外更有汝心也。故云更二於汝<p>若非知者。此塵既非色聲香味離合冷煖及虛空相。當於何在。今於色空都無表示。不應人間更有空外。心非所緣。處從誰立　破無知也。初五句定非色空。次一句審問何在。色空二事攝諸法盡。既非色空。今何所在。今於下二句。推無所表也。若此法塵亦色空攝。以何表示知是法塵。不應下二句破空外無成也。色空之內既無表示。不成此塵處有空外。以空無外故。心非下二句結無處義。如上推檢。法塵不有。則心無所緣之境。從何以立處耶　三結示虛妄<p>是故當知。法則與心俱無處所。則意與法二俱虛妄。本非因緣非自然性　四破十八界二。一總徵<p>復次阿難。云何十八界本如來藏妙真如性　梵云馱都。此云界。界是因義。根境識三互為因故。又種族義。根境識三各一種族。又眼等六種族別故　二別破六。一眼識界三。一牒計雙徵<p>阿難。如汝所明。眼色為緣生於眼識。此識為復因眼所生以眼為界。因色所生以色為界　佛於小乘方便教。說諸因緣法。今明第一義諦。因緣自然皆為戲論。故此牒而徵之　二隨計牒破<p>阿難。若因眼生。既無色空。無可分別。縱有汝識。欲將何用。汝見又非青黃赤白。無所表示。從何立界　破根生也。初句牒。既無下四句。無境有識何用破也。既從根生即不須境。若無其境何所分別。所緣既無。能緣何用。汝見下四句。即能生識根無體破也。若謂根生。根非青等。是不可見。復無表示。根尚不立。識從何有。下破境生<p>若因色生。空無色時汝識應滅。云何識知是虛空性。若色變時。汝亦識其色相遷變。汝識不遷。界從何立　此色空相傾無識破也。初一句牒。空無下四句立理正破。既從色生。空現色亡。識應隨滅。誰了虛空。若色下五句據理質破也。色若遷變。汝能了變。識元不遷。既無色相。從何界立<p>從變則變。界相自無。不變則琚C既從色生。應不識知虛空所在　此隨變不變非界破。初二句隨變無識破。色若變時識亦隨變。名誰為識。不變下四句不變無知破。若不隨變識則常在。元從色生。不合知空<p>若兼二種眼色共生。合則中離。離則兩合。體性雜亂。云何成界　破共生也。若根境合生中界者。此識中界知不知別。故云中離。若成別者。此識中界一半合根一半合境。故云兩合。兩合若成。有雜亂過。知與不知同一界故。界義應非。或離者開義。或猶無也　三結示虛妄<p>是故當知。眼色為緣生眼識界。三處都無。則眼與色及色界三。本非因緣非自然性　二耳聲界三。一牒計雙徵<p>阿難。又汝所明耳聲為緣生於耳識。此識為復因耳所生以耳為界。因聲所生以聲為界　二隨計牒破<p>阿難。若因耳生。動靜二相既不現前。根不成知。必無所知。知尚無成。識何形貌　先破根生。此勝義也。初一句牒。動靜下三句正破能生。若無前境。根自不成。由塵發知故。必無下況破所生。若實無知。根尚不立。更何有識<p>若取耳聞。無動靜故聞無所成。云何耳形雜色觸塵名為識界。則耳識界。復從誰立　破浮塵也。初三句縱破。設取浮塵之耳容有聞者。若無動靜亦不成聞。云何下三句正責破也。如何將此可見浮塵雜色觸法為識之界。則耳下二句雙質二根。從何為界生耳識耶<p>若生於聲。識因聲有。則不關聞。無聞則亡聲相所在　已下破境生。初句牒。識因下根境俱亡破。聲能生識。何假於聞。此亡根也。若無於根。聲亦不有。此亡境也。根境俱亡。識從誰生<p>識從聲生。許聲因聞而有聲相。聞應聞識　聞聲同識破。初三句雙牒。汝謂識因聲生。又許因根有相。今聞聲時即是聞識<p>不聞非界。聞則同聲　初句不聞無界破。若不聞識亦不聞聲。能聞所聞俱無界義。後一句聞識同聲破。可知<p>識已被聞。誰知聞識　成所無能破也。能了之識已作句聞之境。誰為能知知此聞識<p>若無知者。終如草木　無知草木破也。了別既無。草木何異<p>不應聲聞雜成中界。界無中位。則內外相復從何成　破共生也。初二句正破中界。根境各生尚非。共生豈有此理。後三句顯無根塵。對邊立中。中既不成。邊亦不立也　三結示虛妄<p>是故當知。耳聲為緣生耳識界。三處都無。則耳與聲及聲界三。本非因緣非自然性　三鼻識界三。一牒計雙徵<p>阿難。又汝所明鼻香為緣生於鼻識。此識為復因鼻所生以鼻為界。因香所生以香為界　隨計牒破<p>阿難。若因鼻生。則汝心中以何為鼻。為取肉形雙爪之相。為取嗅知動搖之性　先破根生。此以浮塵勝義二根雙問。二俱有過<p>若取肉形。肉質乃身。身知即觸。名身非鼻。名觸。即塵鼻尚無名。云何立界　破浮塵也。初句牒。次二句破。若取雙爪。此乃身攝非屬鼻根。設有所知。但名知觸不名知香。名身下二句結非香鼻。鼻尚下指無界義。此下破勝義根<p>若取嗅知。又汝心中以何為知。以肉為知。則肉之知元觸非鼻　初三句牒計總問。以肉下破。浮塵是知。身自知觸。非是鼻根也<p>以空為知。空則身知肉應非覺。如是則應虛空是汝。汝身非知。今日阿難應無所在　破空是知。初三句根無知覺破。如是下二句空即是身破。汝身下三句結無本體<p>以香為知。知自屬香。何預於汝　破香是知。此正破也。香自有知。何關汝鼻<p>若香臭氣必生汝鼻。則彼香臭二種流氣。不生伊蘭及栴檀木　破轉計也。初二句牒計。設汝若言非不相干由有我鼻香臭方立猶如鼻根由香故有。則彼下破。今四句質不生香破也<p>二物不來。汝自嗅鼻為香為臭　嗅根何氣破<p>臭則非香。香應非臭　香臭相傾破也。非無也。無不聞也<p>若香臭二俱能聞者。則汝一人應有兩鼻。對我問道有二阿難。誰為汝體　俱聞二體破也。鼻若生香。必不聞臭。必若生臭應不聞香。今既俱聞鼻須有二。二鼻若立兩體還成。正為何體<p>若鼻是一。香臭無二。臭既為香。香復成臭。二性不有。界從誰立　互即雙亡破也。若汝不許鼻有二者。則香臭混然都無有別。以從一鼻之所流故。若無香臭。說何為知名生識界<p>若因香生。識因香有。如眼有見不能觀眼。因香有故應不知香　此下破境生也。初句牒。識因下五句舉例奪破。眼能有見。見不觀眼。香能生識。識不知香<p>知即非生。不知非識。香非知有。香界不成。識不知香。因界則非從香建立　反覆縱破也。縱許汝識能知香者。此則不合言從香生。故云知則非生。設若不能知此香臭。又何名識稱了別耶。故云不知非識。香不因根。無有香界。故云香非知有香界不成。識不了香。非可說言因香有識<p>既無中間。不成內外。彼諸聞性畢竟虛妄　總結破也。識既無生。根境不立。設有聞性皆虛妄耳　三結示虛妄<p>是故當知。鼻香為緣生鼻識界。三處都無。則鼻與香及香界三。本非因緣非自然性　四舌識界三。一牒計雙徵<p>阿難。又汝所明舌味為緣生於舌識。此識為復因舌所生以舌為界。因味所生以味為界　二隨計牒破<p>阿難。若因舌生。則諸世間甘蔗烏梅黃連石鹽細辛薑桂都無有味。汝自嘗舌。為甜為苦　破根生也。初句牒。則諸下舉無五味以問舌根。即無味自嘗問也<p>若舌性苦。誰來嘗舌。舌不自嘗。孰為知覺。舌性非苦。味自不生。云何立界　有無隨計破也。舌若有味。根已成境。孰知根者。無味之時味必境生。獨有汝根焉能生識。下破境生<p>若因味生。識自為味。同於舌根應不自嘗。云何識知是味非味　引例無知破也。從味所生豈合名識。故云識自為味。設許名識。亦不自嘗。引例可見<p>又一切味非一物生。味既多生。識應多體　如前五味各生一物。識必境生亦應多體。即識從於味。識即成多也<p>識體若一體必味生。鹹淡甘辛和合俱生諸變異相。同為一味應無分別。分別既無則不名識。云何復名舌味識界　若一體識必從境生。能生之境亦應一體。何分五別。分別下縱破。五味不分。何名了別說為識耶。此則味從於識。味應無別。云何下一一句總責識體從二得名。根生境生二俱失故<p>不應虛空生汝心識　破空生也<p>舌味和合。即於是中元無自性。云何界生　破共生也。既從合生。自性屬誰而名界耶三結示虛妄<p>是故當知。舌味為緣生舌識界。三處都無。則舌與味及舌界三。本非因緣非自然性　五身觸界三。一牒計雙徵<p>阿難。又汝所明身觸為緣生於身識。此識為復因身所生以身為界。因觸所生以觸為界　二隨計牒破<p>阿難。若因身生。必無合離二覺觀緣。身何所識　破根生也。觀對待也。無二所覺為相待緣。獨此身根無生識理。下破境生<p>若因觸生。必無汝身。誰有非身知合離者　無身非覺破也。有身無觸尚不成知。有觸無身故非能覺。非身無身也。下根境互亡破也<p>阿難。物不觸知。身知有觸　此指現道理也。物無覺觸之知。身則能覺於觸。斯理昭然。明白可見<p>知身即觸。知觸即身　此下依理推破。此二句根境相即也。今汝若許觸能生識。觸則有知與身何異。應可身亦名觸觸亦名身。俱有知故。應立量云。汝之身根定觸所攝。以有知故。如所執觸。汝所執觸定身根攝。以有知故。如汝身根。斯則觸既生識。遂令相即也<p>即觸非身。即身非觸。身觸二相元無處所　身觸俱非也。以相即故遂令俱非。則觸不成觸。身不成身也。應立量云。汝之身根定非身根。以有知故。如所執觸。汝所執觸定非是觸。以有知故。如汝身根。將汝一因成我四量。令汝相即。亦令俱亡。身觸下二句結無二位。下破離合<p>合身即為身自體性。離身即是虛空等相　初二句合即唯身破。觸既合身。合應無二。唯一身根更無觸位。後二句離應無觸破。觸若離身復何成觸。如虛空相亦無觸位<p>內外不成。中云何立　例破識體也。觸立則根立。內無則外無。根境不存。識何為相耶<p>中不復立。內外性空。則汝識生從誰立界　雙牒反質也。三位俱空。識從何立　三結示虛妄<p>是故當知。身觸為緣生身識界。三處都無。則身與觸及身界三。本非因緣非自然性　六意識界三。一牒計雙徵<p>阿難。又汝所明意法為緣生於意識。此識為復因意所生以意為界。因法所生以法為界　二隨計牒破<p>阿難。若因意生。於汝意中必有所思。發明汝意。若無前法。意無所生。離緣無形。識將何用　先破根生。此離塵無體破也。初一句牒。於汝下五句正破能生。由法生故種種心生。若無法塵意根不起。離緣下二句例破所生。離前法緣。尚無根之形貌。況所生識。將何起用<p>又汝識心。與諸思量兼了別性。為同為異　此下同異俱非破也。此總問同異。識心第八也。思量第七也。了別第六也。七八二識俱第六根。亦同名意。故此雙問二俱有過<p>同意即意。云何所生　破同也。若識與意其體同者。識即是意。云何更分能生所生。此下破異<p>異意不同。應無所識。若無所識云何意生　無識非生破。初句半牒半定。應無下破。既識與意異。應一有所識一無了知。苟無了知何言意生。以意有知故<p>若有所識。云何識意　設使此識有了別者如何辨異識之與意。此有識無異破也<p>唯同與異二性無成。界云何立　雙結不成也。同義無憑。異又非理。二性不立。云何識生從汝根出。下破境生<p>若因法生。世間諸法不離五塵。汝觀色法及諸聲法香法味法及與觸法。相狀分明以對五根。非意所攝　此明五塵不即意攝也。以各有所對故<p>汝識決定。依於法生。今汝諦觀。法法何狀　總問法塵也。法塵之法故云法法。以別揀通也<p>若離色空動靜通塞合離生滅。越此諸相。終無所得。生則色空諸法等生。滅則色空諸法等滅　前五句。正顯無體。法塵即前五之影。故離五無體。生則下四句牒破轉救也。設汝救言。色及餘法雖非意境。生滅二種正是法塵者。若爾生滅無體。全是色等。若起若止。無別生滅在色等外<p>所因既無。因生有識。作何形相。相狀不有界云何生　正破識界無體也。所因即法塵。法塵尚不可得。豈生汝識。能所俱無立何為界三結示虛妄<p>是故當知。意法為緣生意識界。三處都無。則意與法及意界三。本非因緣非自然性<p class='juan'>
首楞嚴義疏注經卷第三(之一)</p>
</body></html>
