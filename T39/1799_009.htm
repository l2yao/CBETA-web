<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T39 </TITLE>
</head>
<BODY>

<p class='juan'>
首楞嚴義疏注經卷第五(之一)</p>
<p><span class='byline'>　　　　長水沙門子璿集</span><br><p>二解結同體疑二。一阿難伸請二。一述已猶迷<p>阿難白佛言。世尊。如來雖說第二義門。今觀世間解結之人。若不知其所結之元。我信是人終不能解　前疑因果同異。今疑根塵結解。故云第二義門。然根起之由前雖廣示。而不的指何處為結。結解之義尚未辨明。欲期指陳皎然可識。故引前文佛所舉喻。以況己迷也<p>世尊。我及會中有學聲聞亦復如是。從無始際。與諸無明俱滅俱生。雖得如是多聞善根名為出家。猶隔日瘧　諸無明者。謂全界無明也。總攝一切二障見思。故名為諸。始自迷真。隨逐有情生滅不離。故上文云。和合妄生和合妄死。故云俱滅俱生也。初果有學雖未斷思。已名破煩惱障得人空證。而全未破所知障。法執猶存。故云猶隔日瘧　二請示結解<p>唯願大慈。哀愍淪溺。今日身心云何是結。從何名解。亦令未來苦難眾生得免輪迴不落三有。作是語已。普及大眾。五體投地。雨淚翹誠。佇佛如來無上開示　無始生死。不能超越。蓋由結縛。今待解除無礙無繫。不以懇至莫由開曉。故雨淚求示也　二如來廣演五。一世尊摩頂<p>爾時世尊。憐愍阿難及諸會中諸有學者。亦為未來一切眾生。為出世因。作將來眼。以閻浮檀紫金光手。摩阿難頂　頂是諸根之總。手為解結之要。摩而警動將有解期。拊而安慰令知深旨　二諸佛放光<p>即時十方普佛世界六種震動。微塵如來住世界者。各有寶光從其頂出。其光同時。於彼世界來祇陀林灌如來頂。是諸大眾得未曾有　無明住地為六情根。震動不安。因茲解結。諸佛流光灌一佛頂。以表一多無礙自他平等。下文諸佛標示。此佛釋成。同說同證更無異路。問此經從前至此。四度放光。獨有今文諸佛同放。仍又同說。斯何特異乎。答初為說教破邪。次為揀妄顯理。次為定見生智。今為入觀成行。前三依教發解。未能除障。今文觀成破惑。正動無明入法界理。故諸佛放光。同示解結體無二源。故知。說教破邪。顯真揀妄。立信成解。皆為今日成行取證。非聊爾事。故與前文異耳　三同說結根<p>於是阿難及諸大眾。俱聞十方微塵如來異口同音告阿難言。善哉阿難。汝欲識知俱生無明使汝輪轉生死結根。唯汝六根。更無他物。汝復欲知無上菩提令汝速證安樂解脫寂靜妙常。亦汝六根。更非他物　覺明初起能所妄生。湛性既分六根成異。根塵偶對業性即生。輪轉無窮。生死長縛。斯六根為生死結縛之源也。一念無念能所都亡。根塵識心應時消落。無真可得。無妄可除。覺性圓明法眼清淨。斯六根為自在解脫安樂妙常之源也。其猶冰水由氣之動移相雖變異濕性常一。結解同貫亦復爾也　四阿難再請<p>阿難雖聞如是法音。心猶未明。稽首白佛。云何令我生死輪迴安樂妙常。同是六根。更非他物　染淨根本唯此六根。更無別法。於此起見生死輪迴。於此忘情涅槃常樂。法執未破。孰能洞明。故再咨詢欲期開示　五佛為釋通二。一長行二。一雙標<p>佛告阿難。根塵同源。縛脫無二。識性虛妄猶如空華　根境識三無別體性。唯一真覺。故曰同源。執見不亡。妄生取著。強分染淨橫計身心。從始洎終念念生滅。故云為縛。了相無相。分別不生。能所寂然念想虛。盡一法無取。一真體現。心與虛空等無差別。故名為脫。識性虛妄猶如空華者。與上根塵綺互相影。上言根塵。影此識性。今言識性。影前根塵。故三同源。亦同虛妄。故前文云。見與見緣并所想相如虛空華。即此識性虛妄也。又云。此見及緣元是菩提妙淨明體。即此根塵同源也　二雙釋二。一總顯無性<p>阿難。由塵發知。因根有相。相見無性同於交蘆　攬塵成根。對根有相。根境立矣。妄識生焉。妄識能變根境二法。故根境識互相假藉。一一體空。一一成立。故若交蘆　二別明縛脫<p>是故汝今知見立知。即無明本。知見無見。斯即涅槃無漏真淨。云何是中更容他物　由阿難再問云何令我生死輪迴安樂妙常同是六根更非他物。故佛先示根境識三唯一虛妄同一性源。迷縛解脫誠非異轍。由此別示結答。令無所疑。因解成觀。妙果可冀。言知是者。略舉六根之二也。立知者。又略見字。影在次文。意謂。若於六根三事。不了性無立為實有起遍計執。惑業由生自取輪迴[<a href='javascript:showpic("../fontimg/011859.gif")'>打-丁+王</a>]入諸趣。斯則六根是無明生死結縛之本。苟或於此體真達妄執取不生。妄知見覺泯然虛寂。唯一圓成清淨寶覺。斯則六根。是菩提涅槃元清淨體。更欲何物說為異因。故般若云。若見諸相非相即見如來。上云。此見及緣元是菩提妙淨明體。此則正破無明法執。成就圓通觀門也　二偈頌二。初標舉<p>爾時世尊。欲重宣此義。而說偈言　汎論偈頌。總有四種。一阿耨窣睹婆頌。不問長行并偈。但數字滿三十二。即為一偈。二名伽陀。此云諷頌。或名直頌。謂以偈說法。非頌長行。三名祇夜。此云應頌。四名蘊陀南。此云集施頌。謂以少言。攝集多義。施他誦持故。為何意故經多立頌。略有八義。一少字攝多義故。二讚嘆者多以偈頌故。三為鈍根重說故。四為後來之徒故。五隨意樂故。六易受持故。七增明前說故。八長行未說故。今此經內。於前四中二三所攝。八意之內正唯三七。兼二五八。然又長行偈頌相望有五對之例。謂有無。廣略離合。先後。隱顯。至文詳而知之。此頌九行。應頌諷頌。間雜相糅。連環起復。展轉相生。大意破無明法執。令觀門明淨修行證入一真法界也　二正頌六。初二頌標宗破執二。一比量正破<p>真性有為空。緣生故如幻。無為無起滅。不實如空華　此文正破無明法執。執為無為有實體者。皆迷真性。一真法界本非對待。故此雙破。即是解結之所因也。此中四句。前二句破有為。後二句破無為。此二不立。方顯法界一相義耳。言真性有為空者。真性之言正是標宗揀法。通下第二量轉。謂一真中道第一義諦也。應立量云。真性有為元空不有。從緣生故。猶如幻事。真性無為本來不實。無起滅故。猶如空華。由此二量三支無闕標揀分明無諸過非。掌珍論中取為善立。第二量中。先因後宗。譯人語便。亦無所失。此義所顯。一真平等無諸對待。真妄染淨生死涅槃凡夫諸佛。皆如空華亂起亂滅。故下文云。一切世界山河大地生死涅槃。皆即狂勞顛倒華相。故中論云。若法為待成。是法還成待。今則無因待。亦無所成法。斯顯第一義中離一切相言語道斷心行處滅。無明法執於斯盡矣　二顯過況破<p>言妄顯諸真。妄真同二妄。猶非真非真。云何見所見　初二句重顯前過。有為無為是對待故。亦是破執真性是有還同虛妄。惑者議云。真性之中雖亡有為無為。而此真性應有所得。是佛所證離諸偽妄。故名曰真。是諸法性畢竟應有。故此破云。若言離妄所顯有真性者。還同妄法俱為妄也。以是遍計所緣境故。離妄之真還因妄顯。如前文云。菩提心生生滅心滅。此亦生滅。起信亦云。言真如者亦無有相。謂言說之極因言遣言。此真如體無有可遣。以一切法悉皆真故。亦無可立。以一切法皆同如故。當知一切法不可說不可念。故名真如。應知若有真性為所得者皆為妄矣。故云妄真同二妄也。猶非下二句況破執妄。初句躡前所非。尚無真與不真。不真即妄也。次句正況。云何更存能見所見。根之與識俱名為見。所見即境也。斯則總破真妄二心。諸對待法皆無所有。方名顯淨法界一真平等。此上二頌。正是頌前根塵同源也。本源自性尚非真妄。豈得存乎根境識耶。故根境識同此一源　二兩頌結解同體<p>中間無實性。是故若交蘆　頌前根塵相發相見無性猶如交蘆<p>結解同所因。聖凡無二路　頌前縛脫無二也。六道凡夫。業惑所繫不得自在。故名為縛。三乘賢聖。斷惑證理不隨業繫。故名為解。此則皆由六根迷悟所致。更非別岐。故無二路<p>汝觀交中性。空有二俱非　交中無性。將何遣有而更存無。一性之中無對待故。肇公云。有既不有則無無矣。此則正顯根塵中道。亦是上根塵同源之義<p>迷晦即無明。發明便解脫　頌前知見立知等文也。迷根執境。不了性空妄取為有。即無明矣。了性無性真妄一如。根境識三不能為縛。故名解脫。斯則涅槃無漏真淨　三一頌生起下文<p>解結因次第。六解一亦亡　生起六解一亡疑也。因次第者。下文云。此根初解先得人空。空性圓明成法解脫。解脫法已俱空不生。是名菩薩從三摩地得無生忍。一亦亡者。下文云。今日如來若總解除。結若不生則無彼此。尚不名一。六云何成<p>根選擇圓通。入流成正覺　生起下文圓通修證也。即取觀音從耳根門入三摩地。文殊所選。堪與阿難及此界人入流正覺　四一頌無明習氣<p>陀那微細識。習氣成暴流　阿陀那云執持。即第八識。能執持種子起現行故。第八多名。此名最通。三位之中相續執持位也。無明熏習種子不斷。如暴流水流注不息。微細境界唯佛能知。故起信云。無明熏習所起識者。非凡夫能知。亦非二乘智慧所覺。謂依菩薩從初正信。發心觀察。若證法身。得少分知。乃至菩薩究竟地不能盡知。唯佛窮了<p>真非真恐迷。我常不開演　謂此識體。單真不立。獨妄不成。真妄和合方有所為。起信云。謂不生滅與生滅和合非一非異。名為阿梨耶識。若說即真。妄習如何得盡。凡夫外道起於常見執為真我。若說為妄。恐撥為斷滅。以真相不滅故。是故於小乘藏及大乘權教不說第八。深密經云。阿陀那識甚微細。一切種子成暴流。我於凡愚不開演。恐彼分別執為我。意顯前文根境識三六種結縛皆是此識熏習變生。執真執妄見有見空唯此識影。乃至十地菩薩所見佛身業識上見。若佛如來。已離業識。無自他相見。如起信說。此則正顯已離俱生無明耳　五一頌一句遣幻非幻<p>自心取自心。非幻成幻法　一切諸法唯識所變。故皆自心。前六不了。見從外來。取而分別。故起信云。三界虛偽唯心所作。離心即無六塵境界。以一切法皆從心起妄念而生。一切分別即分別自心。故云自心取自心也。若以妙性圓明離諸名相。本來無有世界眾生。故云非幻。而由見妄忽生覺明相現。四大分湛。根塵宛成。故云成幻法。而言幻者。以一一法皆無性故<p>不取無非幻。非幻尚不生。幻法云何立　分別不生前後際斷。真尚不辨。妄何所立。是故性真常中求於去來迷悟死生了無所得。斯則一相平等。迷悟都亡。生死涅槃猶如昨夢。故肇公云。夫不存無以觀法者。可謂見法實相矣　六一頌三句讚法令忻<p>是名妙蓮華　此平等性觀。能破無明開佛知見。此知見性。處妄常真在染不污。今得顯發如開敷出水。故以為喻<p>金剛王寶覺　無明堅牢最為難壞。一念能破。金剛定力。此定尊上更無能過。於法自在。是可寶重。如摩尼珠隨意生育。無上覺果。名王寶覺<p>如幻三摩提　此觀現前。了一切法皆如幻化。猶如明鏡現諸色像。一一色像體不可得。同一鏡明不即不離。三摩提云正受。不受諸受也<p>彈指超無學　此顯速疾能至大覺。故一念不生即名為佛。超過地位劫數之說。如前文云歇即菩提。圓覺亦云。離幻即覺亦無漸次。皆斯義也。然至覺時。亦無自果可為所得。故云超無學耳。亦是約遲速校量。故說為超。非是都越地位直至無上覺耳<p>此阿毘達磨。十方薄伽梵。一路涅槃門　阿毘達磨云無比法。即指此三昧也。亦云對法。即以大乘平等大慧。對向一真法界。體用顯現。理智一如。故名對法。薄伽梵具足六義。謂自在。熾盛。端嚴。名稱。吉祥。尊貴。十方諸佛取證菩提涅槃妙果。唯此一路。能通至彼。故名為門。由前請云要因門入。故此開示金剛三昧。為能入門也　三六解一亡疑二。一伸疑請決二。一敘慶所聞<p>於是。阿難及諸大眾。聞佛如來無上慈誨祇夜伽陀雜糅精瑩妙理清徹。心目開明。歎未曾有　能詮之文。諷應交間辭句妙淨。所詮之理。清明洞徹皎然可見。故使心開如目之鑒　二正陳疑意<p>阿難合掌頂禮白佛。我今聞佛無遮大悲性淨妙常真實法句。心猶未達六解一亡舒結倫次。唯垂大慈。再愍斯會及與將來。施以法音。洗滌洗垢　由前偈云解結因次第六解一亦亡。阿難疑意。前文既云。根塵同源。縛脫無二。迷晦即無明。發明便解脫。斯則結無前後。解亦不倫。六根若亡一覺應顯。云何復云解結因次六解一亡。故云心猶未明唯垂洗滌等　二舉事廣明三。一且明結之因起二。一舉事二。一問答結名二。一綰巾問結二。一結巾初問<p>即時如來。於師子座。整涅槃僧。斂僧伽梨。攬七寶几。引手於几。取劫波羅天所奉華巾。於大眾前綰成一結。示阿難言。此名何等。阿難大眾俱白佛言。此名為結　涅槃僧僧埵蝷]。僧伽梨大衣也。劫波云時分。巾是彼天所奉獻故。未詳緣起　二再結再問<p>於是如來。綰疊華巾又成一結。重問阿難。此名何等。阿難大眾又白佛言。此亦名結。如是倫次綰疊華巾總成六結。一一結成。皆取手中所成之結持問阿難。此名何等。阿難大眾亦復如是次第詶佛。此名為結　如文　二約體問名<p>佛告阿難。我初綰巾。汝名為結。此疊華巾先實一條。第二第三云何汝曹復名為結。阿難白佛言。世尊。此寶疊華緝績成巾。雖本一體。如我思惟。如來一綰得一結名。若百綰成終名百結。何況此巾秖有六結。終不至七。亦不停五。云何如來秖許初時。第二第三不名為結　巾喻真性。結喻六根。逐綰而問。相由妄別。令知根本是一妄結生六。無同異中熾然成異。故一一綰皆名為結　二徵釋同異二。一問答<p>佛告阿難。此寶花巾。汝知此巾元止一條我六綰時名有六結。汝審觀察。巾體是同。因結有異。於意云何。初綰結成名為第一。如是乃至第六結生。吾今欲將第六結名成第一不。不也世尊。六結若存。斯第六名終非第一。縱我歷生盡其明辨。如何令是六結亂名　體雖元一。妄結成六。既已成根。六種名相隨心計執不可移易。故云不可亂名　二印成<p>佛言。如是。六結不同。循顧本因一巾所造。令其雜亂終不得成　如文　二合顯<p>則汝六根亦復如是。畢竟同中生畢竟異　迷心執境。無異成異。故下文云。元依一精明分成六和合。即斯義也　二正示六解一亡二。一就事問答<p>佛告阿難。汝必嫌此六結不成。願樂一成。復云何得。阿難言。此結若存。是非鋒起。於中自生此結非彼彼結非此。如來今日若總解除。結若不生則無彼此。尚不名一。六云何成　此中譯家緝綴不足。應云欲得不成願樂一成復云何得。佛意云。汝意嫌此六根妄隔。樂成一體。有何方便而得成一。答意。若解此六亦不成一。以一對六而立。六若不生則無所對。故無一義　二貼喻釋成<p>佛言。六解一亡亦復如是。由汝無始心性狂亂。知見妄發。發妄不息勞見發塵。如勞目晴。則有狂華。於湛精明。無因亂起一切世間山河大地。生死涅槃皆即狂勞顛倒華相　心性發狂。見聞妄隔。根境識三一時俱現。生死為六。涅槃名一。由對待成。本無所有。故如狂勞虛妄華相。三種世間故名一切佛界生界一切境界俱不離此。以是分別妄念起故。離心即無六塵境故<p>三卻辨解結次第二。一示解因三。一揀非顯是二。一二邊俱非<p>阿難言。此勞同結。云何解除。如來以手將所結巾偏掣其左。問阿難言。如是解不。不也世尊。旋復以手偏牽右邊。又問阿難。如是解不。不也世尊　若執此根有實體者。即墮常見。若謂都無。成惡取空。諸佛不化。寧起有見如須彌山。不起空見如芥子許。以墮斷故。既左偏有相。右墮空門。空有二邊俱不見性。無明根結如何解除。故前偈云。汝觀交中性。空有二俱。非故此二。邊不能令脫　二中心方是<p>佛告阿難。吾今以手。左右各牽。竟不能解。汝設方便。云何解成。阿難白佛言。世尊。當於結心解即分散。佛告阿難。如是如是。若欲除結。當於結心　意明。空有二邊既不能解。當須中道正觀照無始結根非有非無不異而異見全無明之法性。斷全法性之無明。不斷而斷。非證而證。方得解成　二示正因緣二。一顯今說意<p>阿難。我說佛法從因緣生。非取世間和合麤相。如來發明世出世法。知其本因隨所緣出　中道正觀如幻三昧。能解無始無明根結。能於彈指超證無學。能起無方不思議用。此名佛法從因緣生。豈同世間所說麤相。以佛無明永盡得一切種智。故能知此結解因由非餘境界　二別示所知<p>如是乃至琩F界外一滴之雨。亦知頭數。現前種種松直棘曲鵠白烏玄。皆了元由　一切世間色心染淨諸有境界。皆依無明。而得住持。今無明已變成明。明即一切種智。佛既證得一切境界。有何難了。是故即能皆了元由　三總彰解益<p>是故阿難。隨汝心中選擇六根。根結若除塵相自滅。諸妄銷亡。不真何待　上文云。若能於此悟圓通根。逆彼無始織妄業流。得循圓通。與不圓根日劫相倍。但汝下劣。未能於中圓自在慧。故我宣揚。令汝但於一門深入。入一無妄。彼六知根一時清淨。故云選擇。下文云。見聞如幻翳。三界若空華。聞復翳根除。塵消覺圓淨。是故諸妄消亡不真何待　二明次第二。一就事問答<p>阿難。吾今問汝。此劫波羅巾六結現前。同時解縈。得同除不。不也世尊。是結本以次第綰生。今日當須次第而解。六結同體。結不同時。則結解時云何同除　此顯六根不能頓解。但應從一根門。即得六根解脫。非謂六根相望成次第耳。但觀合顯。義自昭然　二約法合顯<p>佛言。六根解除亦復如是。此根初解。先得人空。空性圓明成法解脫。解脫法已俱空不生。是名菩薩從三摩地得無生忍　此正明次第也。如下文云。初於聞中入流亡所。所入既寂。動靜二相了然不生。如是漸增。聞所聞盡。斯則此根初解先得人空也。盡聞不住。覺所覺空。即成法解脫也。空覺極圓。空所空滅。即俱空不生也。生滅既滅。寂滅現前。即得無生忍也。維摩云。又此病起皆由著我。是故於我不應生著。既知病本即除我想。當起法想。應作是念。但以眾法合成此身。起唯法起。滅唯法滅。當作是念。此法想者即是顛倒我應離之。云何為離。謂不念內外諸法。行於平等。謂我等涅槃等。所以者何。我及涅槃是二皆空。乃至得是平等唯有空病。空病亦空。此則維摩正就於身。作三空觀門。故次第觀而次第離。今經但於一根深入。自然麤執先斷次第以證。觀行雖別。所得攸同。即正約圓頓觀法。但從一根而入。非約六根頓解。故云次第。不同漸次法門約鈍根說。諸解云云。不能具敘　三廣引修證四。一阿難請問圓根四。一述解申疑<p>阿難及諸大眾。蒙佛開示。慧覺圓通。得無疑惑。一時合掌。頂禮雙足。而白佛言。我等今日身心皎然快得無礙。雖復悟知一六亡義。然猶未達圓通本根　慧覺圓通由蒙開示。本根入路未得通明。故今申敬欲期達解　二敘迷遇佛<p>世尊。我輩飄零。積劫孤露。何心何慮預佛天倫。如失乳兒忽遇慈母　背覺合塵名為孤露。萍游六道故曰飄零。忽然邂逅廁為堂弟。名預天倫。由斯遭遇。如子得母。法身可久矣　三結願彰益<p>若復因此際會道成。所得密言還同本悟。則與未聞無有差別　際時會遇也。遭時遇佛。從茲得道。始覺合本若不曾迷故云本悟。悟覺也。既不曾迷。唯是一覺。夫何更有見聞之異。故云未聞無有差別。此略舉六中之耳根也。阿難所請。意在此根。微露其機求佛顯發。如來知微。敕眾各說悟門。觀音文殊承機述揀。感應相濟。化道曲成。于今受賜。豈得忘本　四請示法門<p>唯垂大悲。惠我祕嚴。成就如來最後開示。作是語已。五體投地。退藏密機。冀佛冥授　祕密妙嚴即首楞嚴定。最後開示究竟說也。機微細念。靜然不動故曰退藏。即欲以湛旋其虛妄滅生伏還元覺。故云冀佛冥授　二如來詢諸聖眾<p>爾時世尊。普告眾中諸大菩薩及諸漏盡大阿羅漢。汝等菩薩及阿羅漢。生我法中得成無學。吾今問汝。最初發心悟十八界。誰為圓通從何方便入三摩地　從佛口生從法化生得佛法分。名生我法。向下雖有二十五門。諸聖入道總而攝之不離十八。故舉以問令各。敘述　三諸聖各說證門五。一滅塵合覺證六。一憍陳如三。一遇佛獲悟<p>憍陳那五比丘即從座起。頂禮佛足。而白佛言。我在鹿苑及於雞園。觀見如來最初成道。於佛音聲悟明四諦　憍陳那姓也。此云火器。其先事火。從此命族。五比丘者。初佛棄國入山修道。淨飯乃命家族三人。一阿濕婆。二跋提。三摩訶男拘利。舅氏二人。一憍陳那。二十力迦葉。敕令隨衛。五人銜命。後各捨去。在鹿園中共修異道。佛得果已思度何人。此五於我先曾營衛。即往為彼三轉法輪。問言解否。陳那先答已解已知。諸天在空亦言其解。故佛命彼名阿若多。阿若多者此云解也。或言已知。雞園精舍名也　二正陳悟旨<p>佛問比丘。我初稱解。如來印我名阿若多。妙音密圓。我於音聲得阿羅漢　雖悟四諦。復了音聲本常微密圓滿未曾生滅唯一覺性。此則了音聲性空唯如來藏。故云妙音密圓。此經所明圓通法門。唯取實證。則不可約隨相而一解。下文如來敕文殊言。二十五無學。皆言修習真實圓通。彼等修行。實無優劣。前後差別。故知此文正是入音聲慧法門。了聲實相也　三結酬所問<p>佛問圓通。如我所證。音聲為上　如文　二優波尼沙陀三。一值佛顯悟<p>優波尼沙陀即從座起。頂禮佛足。而白佛言。我亦觀佛最初成道。觀不淨相。生大厭離。悟諸色性　亦云優波尼殺曇。此言近少。或云塵性。謂微塵是色之近少分也。因觀不淨白骨微塵。故以為名。由多貪欲。故作此觀以為對治。復了色塵本如來藏。故云悟諸色性正二陳悟旨二。一觀成得道<p>以從不淨白骨微塵歸於虛空。空色二無。成無學道　初作不淨想。後入骨鎖觀。皆為治貪。復因骨鎖。入析色明空。復因此空。見色實相悟中道理。色之與空唯一實性。故云空色二無　二重指釋成<p>如來印我名尼沙陀。塵色既盡。妙色密圓。我從色相得阿羅漢　從悟得名也。真善妙色即畢竟空。相盡性顯。悟如來藏周遍法界。故曰密圓成於無學　三結酬所問<p>佛問圓通。如我所證。色因為上　三香嚴童子三。一敘承尊教<p>香嚴童子即從座起。頂禮佛足。而白佛言。我聞如來教我諦觀諸有為相　觀香悟道。得童真位。名為童子。初佛總教。觀有為相。不的言香。如云一切有為法如夢幻泡影如露亦如電應作如是觀　二依教修觀三。一標觀境<p>我時辭佛。宴晦清齋。見諸比丘燒沈水香。香氣寂然來入鼻中　我於向晦宴然安息在於靜室。清靜之室洗心之處。故名清齋。靜室聞香是有為相。即所觀境也　二正觀察二。一觀行<p>我觀此氣非木非空。非煙非火。去無所著。來無所從　木空煙火。以理推窮非香生處。既來無因。去復何往。以何為香而馨我鼻。此別觀察香無生也　二觀益<p>由是意銷發明無漏。如來印我得香嚴號　香既無生。復何分別。故云意銷。分別不有。能所俱亡。真覺不動湛然常遍。塵垢既銷圓明淨妙。故號香嚴　三重釋成<p>塵氣倏滅。妙香密圓。我從香嚴得阿羅漢　相盡歸如。真香妙發。一念不辨即登無學　三結酬所問<p>佛問圓通。如我所證。香嚴為上　四藥王藥上三。一敘宿因<p>藥王藥上二法王子并在會中五百梵天。即從座起。頂禮佛足。而白佛言。我無量劫為世良醫。口中嘗此娑婆世界草木金石。名數凡有十萬八千。如是悉知苦酢鹹淡甘辛等味并諸和合俱生變異。是冷是熱有毒無毒悉能遍知　堪任補處。紹繼佛種令不斷故。名法王子。五百梵天是彼徒屬。未詳緣起。敘昔為醫能療眾疾嘗藥知味分別性用對治不差。昔既妙辯味塵。今亦因此發悟　二獲現悟二。一正陳悟旨<p>承事如來。了知味性。非空非有。非即身心。非離身心。分別味因。從是開悟　觀味之因從何而有。空有身心若即若離俱無生處。了知即觀察也。無生處故。塵味寂然。分別即息。能所亡泯。二俱絕朕。唯是一味清淨寶覺。故云從是開悟。即證無生忍也　二蒙印獲益<p>蒙佛如來印我昆季藥王藥上二菩薩名。今於會中為法王子。因味覺明。位登菩薩　發覺明悟由了藥味。故印此人藥王藥上。登成也　三結酬所問<p>佛問圓通。如我所證。味因為上　五跋陀婆羅三。一遇佛顯悟<p>跋陀婆羅并其同伴十六開士。即從座起。頂禮佛足。而白佛言。我等先於威音王佛聞法出家。於浴僧時。隨例入室。忽悟水因　跋陀婆羅云賢護。准法華說。威音王佛有二萬億。相繼出世。此人初佛像法之中。為上慢者。毀常不輕。由是墮獄經於千劫。罪畢得出。值後威音出家獲悟也。隨例入洛。觀此水性了不可得。不從因生。故悟水因　二正陳悟旨二。一敘悟獲益<p>既不洗塵。亦不洗體。中間安然得無所有。宿習無忘。乃至今時從佛出家令得無學　塵無自性。纔生即滅。體是幻有。性相本空。水無所因。安然不動。三俱無得。孰為浴事。無始妄習頓然銷落。乃至今時得成無學　二重指釋成<p>彼佛名我跋陀婆羅。妙觸宣明。成佛子住　由斯觀察。塵觸既盡。妙觸現前。得無生忍。名佛子住。以善能守護令妄不起令覺不動。名跋陀婆羅　三結酬所問<p>佛問圓通。如我所證。觸因為上　因觸悟道。故云觸因　六迦葉三。一敘遇勝緣三。一佛在依學<p>摩訶迦葉及紫金光比丘尼等。即從座起。頂禮佛足。而白佛言。我於往劫。於此界中有佛出世。名日月燈。我得親近聞法修學　摩訶迦葉云大飲光氏。名畢缽羅。頭陀上行眾推無上。紫金光尼在家時婦。緣起如常。日月燈所便得親近聞法修行　二滅後遵承<p>佛滅度後。供養舍利。然燈續明。以紫光金塗佛形像　室利羅云如來體骨。然燈塗金皆是身金光耀之因。累劫皆爾。非止一佛。故得然也。經出別緣。各從一說　三由因感果<p>自爾已來。世世生生。身常圓滿紫金光聚。此紫金光比丘尼等。即我眷屬。同時發心　如文　二正陳悟旨二。一陳觀行<p>我觀世間六塵變壞。唯以空寂。修於滅盡。身心乃能度百千劫猶如彈指　六塵生滅是意家境。今觀此法。本自不生。今則無滅。以心生故種種法生。心滅故種種法滅。心不見心。無相可得。能所都寂。法性現前。身之與心本來不動。故令能度多劫如彈指也　二重釋成<p>我以空法成阿羅漢。世尊說我頭陀為最。妙法開明。銷滅諸漏　塵法既空。妙法宣現。故獲無漏成無學果　三結酬所問<p>佛問圓通。如我所證。法因為上　已上六人。依塵開悟<p class='juan'>
首楞嚴義疏注經卷第五(之一)</p>
</body></html>
