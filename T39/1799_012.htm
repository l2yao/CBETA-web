<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T39 </TITLE>
</head>
<BODY>

<p class='juan'>
首楞嚴義疏注經卷第六(之二)</p>
<p><span class='byline'>　　　　長水沙門子璿集</span><br><p>二料揀諸聖四。一依塵顯悟門六。一色境<p>色想結成塵。精了不能徹。如何不明徹。於是獲圓通　優波尼沙陀。因觀不淨白骨微塵。析色明空。塵色既盡妙色密圓。今此揀云。色由妄想所結。染污真性。其體本麤。性是質礙。不能明徹。如何以此不明徹法而取圓通　二聲境<p>音聲雜語言。但伊名句味。一非含一切。云何獲圓通　陳如。悟四諦聲妙音密圓。於是得道。今此揀云。音聲不離諸雜語言。語言即是名句文耳。名句詮顯各有分限。以名詮自性。句詮差別。文即是字。為二所依。故非一能含一切也。伊猶是也　三香境<p>香以合中知。離則元無有。不琩銎痁情C云何獲圓通　香嚴童子。宴晦清齋。聞香入鼻。觀此無生來無所從去無所至。塵氣既滅。妙香密圓。今此揀云。香之一法合有離無。既非其常。未為圓觀　四味境<p>味性非本然。要以味時有。其覺不琱@。云何獲圓通　藥王藥上。因嘗眾味。了味無生。非即身心。非離身心。由味覺明。位登菩薩。今云。味性本無。待根方覺。無根無味。故非圓通。味時者嘗時也　五觸境<p>觸以所觸明。無所不明觸。合離性非定。云何獲圓通　跋陀婆羅。忽悟水因。既不洗塵。亦不洗體。中間安然得無所有。妙觸宣明。由是證果。今明。此觸因所觸身而得顯發。無所不顯。性非常定。故不圓通　六法境<p>法稱為內塵。憑塵必有所。能所非遍涉。云何獲圓通　摩訶迦葉。因觀世間六塵變壞。唯以空寂修於滅盡。妙法宣明。銷滅諸漏。今揀。雖稱妙法乃是內塵。憑仗此修。豈越能所。覺非能所。故非圓通。遍圓涉通也　二依根證入門五。一眼根<p>見性雖洞然。明前不明後。四維虧一半。云何獲圓通　阿那律陀。因修樂見照明三昧。旋見循元。由斯得證。今云見性雖有洞然照了之義。而又前方全明後方全暗。左右傍觀三分之二。故云四維虧一半也　二鼻根<p>鼻息出入通。現前無交氣。支離匪涉入。云何獲圓通　周利槃特。因作數息。微細窮盡生住異滅。返息循空。因是得道。今云。鼻息雖通出入。出入各據而不相交。支分既離。豈成圓觀　三舌根<p>舌非入無端。因味生覺了。味亡了無有。云何獲圓通　憍梵缽提。觀味之知非體非物。還味旋知。成無學果。今云。舌入非是無端自有。由味境合方有覺知。境滅知亡。未為通貫　四身根<p>身與所觸同。各非圓覺觀。涯量不冥會。云何獲圓通　畢陵伽婆蹉。因觀痛覺。覺清淨心無覺無痛。遺身純覺。獲無學果。今云。能覺身根與所覺觸。互相假有。各無自性。義例相類。俱非圓觀。知無知異各有涯量。互不相冥。故為所揀　五意根<p>知根雜亂思。湛了終無見。想念不可脫。云何獲圓通　須菩提。曠劫已來心得無礙。由是觀察。十方成空。空性圓明。頓入如來寶明空海。同佛知見。今謂。意根雜亂思念。若以寂定湛旋。畢竟無有知見。依此修行。想念何逃。亦可若望湛覺真明。必無知見。即無知覺明也。應知有知見者未脫妄想　三依識修斷門六。一眼識<p>識見雜三和。詰本稱非相。自體先無定。云何獲圓通　舍利弗。曠劫已來心見清淨。由遇佛故。見覺明圓。光極知見。今揀。眼識雜在三和之內。窮其本性無相可得。自體不常。如何圓遍　二耳識<p>心聞洞十方。生于大因力。初心不能入。云何獲圓通　普賢菩薩。本用心聞。分別眾生所有知見。得大自在。今揀。太高收機不盡。既法界為體。心聞為用。故洞十方。此由普賢因修大行之所感。故中下之機於斯絕分。故云不能入。以眾生心中發明普賢行者方現其身。非同觀音觸物隨現　三鼻識<p>鼻想本權機。秖令攝心住。住成心所住。云何獲圓通　孫陀羅難陀。觀鼻端白。見出入息化為光明。身心內明。圓洞世界遍成空淨。今揀觀鼻非為究竟。故云權機。若令攝心必成所住。真元無住。所住便非。經云。若心有住則為非住　四舌識<p>說法弄音文。開悟先成者。名句非無漏。云何獲圓通　富樓那。辯才無礙。祕密法門。微妙開示。得無所畏。今揀。說法不離聲名句文。所開悟人須先成熟。不由無種便能入道。若散心說。但成有漏。非曰圓通　五身識<p>持犯但束身。非身無所束。元非遍一切。云何獲圓通　優波離。因持清禁。由是執身身得自在。次第執心心得通達。然後身心一切無礙。今揀。持犯細行唯檢於身。身若不生。將何檢束。故於法法不能圓遍　六意識<p>神通本宿因。何關法分別。念緣非離物。云何獲圓通　大目犍連。因於修定。旋湛意識。心光發宣。得大神用。今揀。神通乃是宿因本有。由加行力之所顯發。何關修定軌則意識然後得生。法者軌則義。分別者意識也。意識念緣。分別一切。不離塵境。故非圓通　四依大歸性門七。一地大<p>若以地性觀。堅礙非通達。有為非聖性。云何獲圓通　持地菩薩。因平心地。見內外塵。本無自性。不相觸摩。皆如來藏。今揀。地性堅礙有為。體非通達。不成聖性。故非圓通　二水大<p>若以水性觀。想念非真實。如如非覺觀。云何獲圓通　月光童子。因作水觀。見身中水與外香水性合真空一味流通。得無生忍。今謂。此觀不離尋伺想念。豈是真實如如之性。覺觀即尋伺也　三火大<p>若以火性觀。厭有非真離。非初心方便。云何獲圓通　火頭金剛。觀多婬心成智慧火。身心煖觸無礙流通。生大寶焰。今謂。此由多婬生厭離故。觀成性火。此即厭求之心。豈稱圓照。非是真實離念之門。初機不合。故須揀也　四風大<p>若以風性觀。動寂非無對。對非無上覺。云何獲圓通　琉璃光菩薩。因觀身心世界皆是妄緣風力所。動。風力無依本無所有。於動見不動。即證實相。今謂。風性是動。由動有寂。動寂相對。對即非真。豈同圓觀入流亡所　五空大<p>若以空性觀。昏鈍先非覺。無覺異菩提。云何獲圓通　虛空藏菩薩。由觀四大無依妄想生滅虛空無二佛國本同。得無生忍。今謂。虛空昏暗無明所生。非是覺明。異于本覺。故須揀也　六識大<p>若以識性觀。觀識非常住。存心乃虛妄。云何獲圓通　彌勒菩薩。修唯識觀。盡空如來國土淨穢有無。皆是我心變化所現。今謂。識性念念生滅。攀緣不息。體非常住。若但亡境不亡其心。還成虛妄。豈是圓通　七根大<p>諸行是無常。念性元生滅。因果今殊感。云何獲圓通　大勢至菩薩。由念佛三昧都攝六根。淨念相繼。入無生忍。今謂。凡是有為皆屬行陰遷變。念性生滅。正是無常。如何以無常因獲常住果。故非圓通。然念佛法門此方最要。雖云生滅。要因念想專注在懷。兼佛願力旦生淨土。生彼國已。進行彌速。即證有期。今顯圓根。觀音為上。抑揚之道。故須揀也　三頌觀音圓通三。一廣顯圓門四。一標嘆所入法<p>我今白世尊。佛出娑婆界。此方真教體。清淨在音聞。欲取三摩提。實以聞中入。離苦得解脫　娑婆世界耳根最利。故用音聲以為佛事。由從耳根發識聞聲。引生第六識中聞慧。緣名句文。熏成解心種子。納為教體。故云教體在音聞也。教體既成。然後思惟修習。入三摩提。成大解脫　二略歎能入人<p>良哉觀世音。於琩F劫中。入微塵佛國。得大自在力。無畏施眾生。妙音觀世音。梵音海潮音。救世悉安寧。出世獲常住　初一句總標嘆。次二句嘆三十二應。次二句嘆十四無畏兼四不思議。次二句嘆德號。妙音是體。觀世音是用。亦是真俗二諦。亦是自利利他。梵是淨義。釋成體也。海潮要不失時。釋成用也。救世下二句結嘆利益。初得世間安樂。終獲究竟涅槃　三廣辨圓通根二。一顯聞性二。一對辨真實三。一圓真實<p>我今啟如來。如觀音所說。譬如人靜居。十方俱擊鼓。十處一時聞。此則圓真實　解脫德也。如前觀音所陳三昧所得殊勝。赴感不差。周遍皆應。十方者十界也。擊鼓者機動也。一時聞者應不失也。此則應身無量無感不應。故云圓真實　二通真實<p>目非觀障外。口鼻亦復然。身以合方知。心念紛無緒。隔垣聽音響。遐邇俱可聞。五根所不齊。是則通真實　般若德也。前四句揀不通。口鼻下二句經文語倒。故先舉所例口鼻。後舉能例身根。蓋翻譯者略順根次也。隔垣下四句。正顯耳根不同前五。由是得名通真實耳　三常真實二。一正顯<p>音聲性動靜。聞中為有無。無聲號無聞。非實聞無性。聲無既無滅。聲有亦非生。生滅二圓離。是則常真實　法身德也。聲於聞中自有動靜。說為有無。非謂聞性是有無也。世人若以不聞聲時號無聞者。聞性已滅。聲塵更起。遣誰更聞。是知聲有聞性不生。聲無聞性不滅。生滅既而遍離。由是得名常真實也　二釋成<p>縱令在夢想。不為不思無。覺觀出思惟。身心不能及　如前重睡心想不行。聞舂擣聲別作他物。此時豈憶靜搖。應知聞性不斷。故云不為不思無也。覺觀出思惟者。此既不與念想相應。即出覺觀思惟之表。譯人迴文不盡。故令語倒。覺觀即尋伺也。思惟即是遍。行思也。俱是心所皆不相應。故名為出。又覺是本覺。即聞性也。觀即是照。此即文順　二揀非顯是<p>今此娑婆國。聲論得宣明。眾生迷本聞。循聲故流轉。阿難縱強記。不免落邪思。豈非隨所淪。旋流獲無妄　前二句。通明此方由聲教入。聲名句文能詮法義。眾生由此聞而解了。故云宣明。次四句正揀過非。苟隨聲教。不能亡緣入流返照。即迷本聞性循聲轉也。故舉阿難雖得多聞不能亡相。為聲所轉。生滅妄想無由得免。後二句結非顯是。旋流者返流也。斯則入流亡所。唯照聞性。生滅既滅寂滅現前。故云無妄　二明觀行四。一告語<p>阿難汝諦聽。我承佛威力。宣說金剛王如幻不思議佛母真三昧　金剛如幻已見上文。三世如來一門超出。故云佛母。又金剛空也。如幻假也。佛母中也二斥失<p>汝聞微塵佛一切祕密門。欲漏不先除。畜聞成過誤。將聞持佛。佛何不自聞聞　雖持法藏。不能捨聞而觀自性。故成過矣。若將世間隨聲聞相持他佛法。不如返照自己聞性成真三昧故。云聞聞　三正示二。一正明觀行三。一法三。一脫塵旋根<p>聞非自然生。因聲有名字。旋聞與聲脫。能脫欲誰名。一根既返源。六根成解脫　見聞覺知之聞。隨聲而有。非本然性。如上文云。如汝今者承聽我法。此即因聲而有分別等。若能離緣觀性。聞相不起。動靜境亡。能所不拘。故名解脫。縛既無得。脫亦不名。一根既然。六根皆爾　二塵銷覺顯<p>見聞如幻翳。三界若空花。聞復翳根除。塵消覺圓淨　見聞覺知迷成翳眼。三界有法悉是空華。見聞體虛本不可得。復加幻喻。故起信云。三界虛偽。唯心所作。上文云。見聞覺知虛妄病緣。故有十方諸有漏國。翳除華滅。聞復塵消。妙覺明心顯然圓淨。此分證也　三覺極無礙<p>淨極光通達。寂照含虛空。卻來觀世間。猶如夢中事。摩登伽在夢。誰能留汝形　淨極謂滿淨解脫圓也。光通達謂滿覺般若備也。寂照謂真理法身極也。三德既圓。三障永盡。如大夢寤。如蓮華開。返觀世間欲誰留礙。此極證也　二喻<p>如世巧幻師幻作諸男女。雖見諸根動。要以一機抽。息機歸寂然。諸幻成無性　幻師真性也。有隨緣義。故名為巧。幻法無明也。男女六根也。一機即幻法。機息幻無。妄滅根復。或幻師無明也。幻法心識也。餘同前配。所幻男女必有所依。喻真性也　三合<p>六根亦如是。元依一精明。分成六和合。一處成休復。六用皆不成　初句總標。次句合幻師。次句合男女。後二句合息機等。耳根無明若破。餘根亦破。故皆不成　二觀成利益<p>塵垢應念消。成圓明淨妙。餘塵尚諸學。明極即如來　一根若復塵垢自消。上文云。想相為塵。識情為垢。二俱遠離。則汝法眼應時清明。故云成圓明淨妙。此則三德圓顯。不縱橫並別。故名為妙。後二句結成位。前句斷德未圓。後句智德備滿。互現可知　四勸修<p>大眾及阿難。旋汝倒聞機。反聞聞自性。性成無上道。圓通實如是　勸復顛倒聞根返觀聞性。聞性圓成。菩提可冀。後一句結指印成　四結顯同此證<p>此是微塵佛一路涅槃門。過去諸如來。斯門已成就。現在諸菩薩。今各入圓明未來修學人。當依如是法。我亦從中證。非唯觀世音　前二句總指一切諸佛皆從此門得涅槃也。過去下別列三世。并引文殊皆同此證也　二重明差當<p>誠如佛世尊詢我諸方便。以救諸末劫求出世間人。成就涅槃心。觀世音為最。自餘諸方便。皆是佛威神。即事捨塵勞。非是長修學。淺深同說法　前四句頌佛令揀。成就下二句正指圓門。顯是雅當。自餘下五句。明二十四聖各隨所因事相而成觀行。皆是佛之威神。方便令其得道。非是久長修學淺深二機同入之法門也反顯觀音即是淺深二機同說同入久長修學之法門耳　三結願勸學<p>頂禮如來藏無漏不思議。願加被未來。於此門無惑。方便易成就。堪以教阿難及末劫沈淪。但以此根修。圓通超餘者。真實心如是　如來藏即一體三寶。是所入之理。具足無漏性功德故。願加下五句正結願。但以下二句勸學。最後一句文殊指己選圓通心。真實無妄非挾情故　三時眾獲益<p>於是阿難及諸大眾。身心了然。得大開示。觀佛菩提及大涅槃。猶如有人因事遠遊未得歸還明了其家所歸道路。普會大眾。天龍八部有學二乘及諸一切新發心菩薩。其數凡有十琲e沙。皆得本心。遠塵離垢獲法眼淨。性比丘尼聞說偈已成阿羅漢。無量眾生皆發無等等阿耨多羅三藐三菩提心　一會之眾。根器各異。大小不同。前文。觀音說竟。諸佛放光互來灌頂。兼灌大菩薩及阿羅漢。受彼光者。一時俱獲金剛三昧。此即顯會二十四聖諸別觀門。一時圓入觀音修證。今此阿難及諸初心。聞說偈已。隨其位次悟入有異。阿難等方悟圓通。從耳根入猶未有證。故云明了其家所歸道路。其天龍眾及小有學大乘地前十琲e沙獲法眼淨。即入初地見道位也。性比丘尼是三果人。今成無學。未發心者其數無量。皆發道意即悟解大乘也　三辦離魔業行。前雖廣說圓通修證。凡夫始學障難尤深。況末代邪宗紛然競起。邪言惑正。魔辨逼真。濫述既多。朋流者眾。若不甄辨。妨正修行。故以戒定慧驗之。邪元自露。故九十六種外道。皆能修禪。而無戒德涅槃經云。魔尚能變身為佛。豈不能為四依菩薩惑亂世間。故佛廣說。若言聽畜八不淨物者。是魔所說。身外之物尚不許畜。何況婬盜殺妄根本貪嗔。世有愚人。為魔所惑。誹謗戒律言是小乘。自稱大乘無礙自在。下經廣破。此等並是魔業。故佛深誡。是稱決定大乘明了之教。阿難大權。愍我將來必陷魔難。故慇懃致請。永為真誡耳　文二。一阿難觀時請問三。一敘所悟<p>阿難整衣服。於大眾中合掌頂禮。心跡圓明。悲欣交集。欲益未來諸眾生故。稽首白佛。大悲世尊。我今已悟成佛法門。是中修行得無疑惑　圓通即是心所行路。故云心跡。領悟既深得無疑惑。未來多難。更欲伸陳。悲欣者欣今所悟悲後行人　二陳所願<p>常聞如來說如是言。自未得度先度人者菩薩發心。自覺已圓能覺他者如來應世。我雖未度。願度末劫一切眾生　菩薩有二類。一智增。先取佛果後度眾生。二悲增。度生心切。故意留惑潤生三界。今願未度而度眾生。即悲增也　三述所請<p>世尊。此諸眾生去佛漸遠。邪師說法如琲e沙。欲攝其心入三摩地。云何令其安立道場。遠諸魔事。於菩提心得無退屈　此諸眾生根劣也。去佛漸遠時劣也。邪師說法難多也。此則時澆解昧。惑障尤多。修定攝心難為進趣。況遭魔惑。邪見彌增。加行修證如何無退　二如來廣為宣說二。一讚請許宣<p>爾時世尊。於大眾中稱讚阿難。善哉善哉。如汝所問。安立道場。救護眾生末劫沈溺。汝今諦聽。當為汝說。阿難大眾唯然奉教　道場加行事理兩修。內秉戒根。外假心咒。內外相濟道力易成。為汝宣揚。當善思念　二正為廣說二。一自行離魔二。一總明三學<p>佛告阿難。汝常聞我毘奈耶中宣說修行三決定義。所謂攝心為戒。因戒生定。因定發慧是則名為三無漏學　諸行或對機不同。此三決定須說。又是決定成佛之因。佛佛皆爾。故云三決定義　二別示戒學。以定慧二門前已說故。符律談常同涅槃矣。文四。一離欲因二。一正辨是非三。一標示<p>阿難。云何攝心。我名為戒。若諸世界六道眾生。其心不婬。則不隨其生死相續　婬為生死根本。反之則不續矣。圓覺云。一切眾生皆因婬欲而正性命。當知輪迴愛為根本。由有諸欲助發愛性。是故能令生死相續　二正辯二。一舉過顯非二。一欲為魔因<p>汝修三昧。本出塵勞。婬心不除。塵不可出。縱有多智禪定現前。如不斷婬。必落魔道。上品魔王。中品魔民。下品魔女。彼等諸魔亦有徒眾。各各自謂成無上道　魔不斷婬而修禪定。魔定順惑易得成就。功深者為上品功淺者為中下。雖不斷欲。而修定修福。隨福優劣。故成三品。以邪定力報得五通。以有漏福生天魔界。隨得少定。不辨邪正。各各自謂成無上道　二未來多惑<p>我滅度後。末法之中。多此魔民。熾盛世間。廣行貪婬為善知識。令諸眾生落愛見坑失菩提路　末世眾生。無正法眼。多被魔惑。廣行貪婬。假稱善友。誘化無識。失正遭苦。宜深察之不令得便　二結成明誡<p>汝教世人修三摩地。先斷心婬。是名如來先佛世尊第一決定清淨明誨　此戒雖與小乘名同。而持隨有異。此則一一內防心念。輕重等持。彼則事遂緣成。輕重隨戒。故云先斷心婬。故論云。心生則種種法生。心滅則種種法滅。故與小乘持戒全別　三誡勸二。一重彰過患二一喻顯<p>是故阿難。若不斷婬修禪定者。如蒸砂石欲其成飯。經百千劫秖名熱砂。何以故。此非飯本砂石成故　戒定慧法能生法身戒根不完。徒修禪慧。豈有清淨妙體從婬欲生。沙飯異因。孰論劫數　二結失<p>汝以婬身求佛妙果。縱得妙悟皆是婬根。根本成婬。輪轉三塗必不能出。如來涅槃何路修證　非戒不禪。非禪不慧。戒根不淨。所習禪慧那得淨乎。以不淨故。雖有如無。戒定慧亡。自成輪轉。終非聖果　二勸令除斷<p>必使婬機身心俱斷斷性亦無。於佛菩提斯可希冀　真持戒人尚無持相。豈令身心犯乎重禁。如下文云。殺盜婬等。有名鬼倫。無名天趣有無二無。無二亦滅。是名妙發三摩提者　二結歸邪正<p>如我此說名為佛說。不如此說即波旬說　正云波卑夜。此云惡者。波旬訛也　二離殺因二。一正辨是非三。一標示<p>阿難。又諸世界六道眾生。其心不殺。則不隨其生死相續　相殺相償。結詶連禍。苟或止之。故不相續。餘如文　二正辯二。一舉過顯非二。一殺為鬼因<p>汝修三昧。本出塵勞。殺心不除。塵不可出。縱有多智禪定現前。如不斷殺。必落神道。上品之人為大方鬼。中品則為飛行夜叉諸鬼帥等。下品當為地行羅剎。彼諸鬼神亦有徒眾。各各自謂成無上道　帶殺修禪。報為神道。功深福厚。為大力鬼。即五岳四瀆係祠祀者。功淺福劣。列在中下。八部所管。及大海邊羅剎國類。因修定故。皆有業通迅疾無礙。不斷殺故。受此惡趣為天驅役。若不修禪及不修福但行殺害。直入地獄。無此差降　二未來多惑三。一正明<p>我滅度後。末法之中。多此鬼神。熾盛世間。自言食肉得菩提路　殺生食肉。是眾生冤。如何不斷得菩提路　二辨異<p>阿難。我令比丘食五淨肉。此肉皆我神力化生。本無命根。汝婆羅門。地多蒸濕。加以砂石。草菜不生。我以大悲神力所加。因大慈悲。假名為肉。汝得其味。奈何如來滅度之後食眾生肉名為釋子　涅槃第四迦葉問云。云何如來先許比丘食三淨肉。佛言。隨事漸制故耳。復有七種九種。今言五者。隨經增減。以意配數。佛以方便權許令食。非究竟說　三示過<p>汝等當知。是食肉人。縱得心開似三摩地。皆大羅剎。報終必沈生死苦海。非佛弟子。如是之人。相殺相吞相食未已。云何是人得出三界　似三摩地者鬼神定也。亦能令人知過去未來事。與善定相似。如起信說　二結成明誡<p>汝教世人修三摩地。次斷殺生。是名如來先佛世尊第二決定清淨明誨　三誡勸二。一重彰過患二。一順明口過二。一喻顯<p>是故阿難。若不斷殺修禪定者。譬如有人自塞其耳高聲大叫求人不聞。此等名為欲隱彌露　塞耳修禪。高聲行殺。求不聞之道。彰彌露之苦。豈不悲夫　二況顯<p>清淨比丘及諸菩薩。於岐路行不蹋生草。況以手拔。云何大悲取諸眾生血肉充食　生草不踐。非獨護譏。亦深慈念。草尚不踏。況損命也　二反顯身過二。一正明所離<p>若諸比丘。不服東方絲綿絹帛及是此土靴履裘毳乳酪醍醐。如是比丘。於世真脫。酬還宿債。不遊三界　絲綿裘毳眾生身分。身既不服。真解脫者。以不遊三界詶宿債故。經語甚倒知之　二反喻所以<p>何以故。服其身分。皆為彼緣。如人食其地中百穀足不離地　服眾生分。為眾生緣。辟穀求昇。尚有不至。況食況服能出離乎　二勸令除斷<p>必使身心於諸眾生若身身分身心二塗不服不食。我說是人真解脫者　心無貪慮。身不服行。斷性苟亡。自然真脫　二結歸邪正<p>如我此說名為佛說。不如此說即波旬說　三離盜因二。一正辨是非三。一標示<p>阿難。又復世界六道眾生。其心不偷。則不隨其生死相續　不與而取。起心即犯。故云其心不偷　二正辯三。一辨其邪行二。一盜為邪因<p>汝修三昧。本出塵勞。偷心不除。塵不可出。縱有多智禪定現前。如不斷偷。必落邪道。上品精靈。中品妖魅。下品邪人諸魅所著。彼等群邪亦有徒眾。各各自謂成無上道　禪智雖現。貪盜不除。縱亡婬殺。亦落邪道。精靈妖魅及諸邪人。皆能惑亂令眾歸附。不惜衣食。盡命供給。若不修禪。直入地獄　二未來多惑<p>我滅度後。末法之中。多此妖邪。熾盛世間。潛匿姦欺稱善知識。各自謂已得上人法。[<a href='javascript:showpic("../fontimg/035351.gif")'>言*玄</a>]惑無識。恐令失心。所過之處其家耗散　姦欺盈抱。潛護如淳。詐偽充懷。隱藏若拙。苟求不與之利。[<a href='javascript:showpic("../fontimg/035351.gif")'>言*玄</a>]誘無識之人。猛熾其貪。顯異其語。令彼愚者頓棄家財。仍遭王難。故云耗散　二示其正修二。一正示行緣二。一明正行<p>我教比丘循方乞食。令其捨貪成菩提道。諸比丘等。不自熟食。寄於殘生旅泊三界。示一往還去已無返　比丘依法循乞不自熟食。為捨貪過。深厭自生不戀三界。如旅泊人一往而已　二斥邪行<p>云何賊人假我衣服。裨販如來。造種種業。皆言佛法。卻非出家具戒比丘。為小乘道。由是疑誤無量眾生墮無間獄　身雖出家。心不入道。假衣服以作相。販如來以造業。反毀具戒為權小。高現異儀為至極。誑妄愚者。入惡無窮。涅槃邪正品云。我滅度後。是魔波旬。漸當壞亂我之正法。乃至作比丘比丘尼及阿羅漢等形。以有漏身稱是無漏。壞我正法。乃至說言。無四重僧殘不定捨墮懺悔眾學滅諍等法。亦無偷闌五逆一闡提罪。乃至若犯如是等罪亦無有報。如是說者並是魔說。我佛法中。有犯如上等罪。應當苦治。若不持戒。云何當得見佛性耶　二別示轉業二。一正示方法<p>若我滅後。其有比丘。發心決定。修三摩提。能於如來形像之前。身然一燈。燒一指節。及於身上爇一香炷。我說是人。無始宿債一時酬畢。長揖世間。永脫諸漏。雖未即明無上覺路。是人於法已決定心　殺生偷盜執對不亡。為三界緣。障菩提路。然身苦體能報此因。宿債苟除。世間永脫。故云長揖　二反結酬償<p>若不為此捨身微因。縱成無為。必還生人酬其宿債。如我馬麥正等無異　前云摩登伽在夢誰能留汝形。今云縱成無為必酬宿債者。此示業報不亡成無為後現有為身尚還宿債。況全未離有為。而欲妄逃業果。其可得乎。引證酬業如別處說　三結成明誡<p>汝教世人修三摩地。後斷偷盜。是名如來先佛世尊第三決定清淨明誨　三誡勸二。一喻顯不斷<p>是故阿難。若不斷偷修禪定者。譬如有人水灌漏[<a href='javascript:showpic("../fontimg/008751.gif")'>梔-木</a>]欲求其滿。縱經塵劫終無平復　灌禪定水於破戒[<a href='javascript:showpic("../fontimg/008751.gif")'>梔-木</a>]。欲求滿果。塵劫不平。誰之過矣。豈不慎乎。斯則內德無實。外相惑人。戒器已穿。善法多漏耳　二勸令除斷<p>若諸比丘。衣缽之餘分寸不畜。乞食餘分施餓眾生。於大集會合掌禮眾。有人捶詈同於稱讚。必使身心二俱捐捨身肉骨血與眾生共。不將如來不了義說迴為己解以誤初學。佛印是人得真三昧　此文勸離四過。謂貪慢瞋癡。配文可見。心不起嗔。身不加報。故云二俱捐捨。以觀眾生及與我身平等無二。由是身心不加報耳。故云與眾生共。不了義說為己解者。不將佛方便說迴作自己心中獨悟之法以此[<a href='javascript:showpic("../fontimg/035351.gif")'>言*玄</a>]惑無識初學。此文亦證不了教中得食淨肉。必至了教一切皆斷。不執不了教將為究竟說也。執權謗實亦此類也。楞伽云。愚癡凡夫惡見所噬。邪曲迷醉。妄稱一切智說。暉解云。無智之人。不了如來方便說法。而乃妄稱一切智人作究竟說　二結歸邪正<p>如我所說名為佛說。不如此說即波旬說　四離妄因二。一正辨是非三。一標示<p>阿難。如是世界六道眾生。雖則身心無殺盜婬三行已圓。若大妄語。即三摩提不得清淨。成愛見魔。失如來種　妄語之因起貪癡慢。如不斷此。故成愛見　二正辨二。一妄為苦因二。一對辨二。一顯偽作二。一標列設誑<p>所謂未得謂得。未證言證。或求世間尊勝第一。謂前人言。我今已得須陀洹果斯陀含果。阿那含果。阿羅漢道。辟支佛乘。十地地前諸位菩薩。求彼禮懺。貪其供養　以愚癡心。起大我慢。因求尊勝。貪彼供養。此即愛見之惑強而且盛。因起妄語。稱得三乘賢聖果證。實得道果尚不許說。豈況未得而妄說耶　二結成招苦<p>是一顛迦。銷滅佛種。如人以刀斷多羅木。佛記是人。永殞善根。無復知見。沈三苦海。不成三昧　一顛迦即是斷善根者。其大妄語與此罪同。涅槃邪正品云。若有說言。我已得成阿耨菩提。何以故。以有佛性故。有佛性者必定得成阿耨菩提。當知是人犯波羅夷罪。何以故。雖有佛性。以未修習諸善方便。是故未見。以不見故。不得成就阿耨菩提。故知略不修斷白稱即是佛者。皆大妄語。犯波羅夷非佛弟子　二明真化二。一列化事<p>我滅度後。敕諸菩薩及阿羅漢。應身生彼末法之中。作種種形。度諸輪轉。或作沙門白衣居士人王宰官童男童女。如是乃至婬女寡婦姦偷屠販。與其同事。稱讚佛乘。令其身心入三摩地　四攝利人。作種種化。初同其道。後勸佛乘。盡為益他。非貪利己　二誡明言<p>終不自言我真菩薩真阿羅漢泄佛密因輕言末學。唯除命終陰有遺付　真聖利物終不可測。以承佛制不妄漏泄。此聖真因。唯聖自證故云密因。未學之前不可輕說。陰有遺付者不顯稱也。此開臨終密有表示遣囑弟子。如求那屈指事　二結責<p>云何是人。惑亂眾生。成大妄語　二結成明誡<p>汝教世人修三摩地。後復斷除諸大妄語。是名如來先佛世尊第四決定清淨明誨　三誡勸四。一喻其不斷<p>是故阿難。若不斷其大妄語者。如刻人糞為栴檀形欲求香氣。無有是處　修禪定之檀形。刻妄語之人糞。遙觀可意。近逼穢聞。欲求道香。終無得理　二舉其防微<p>我教比丘。直心道場。於四威儀一切行中尚無虛假。云何自稱得上人法　三乘所證為上人法。此文舉淺況深。餘小妄語尚不可為。況大妄耶　三重喻大過<p>譬如窮人妄號帝王自取誅滅。況復法王如何妄竊。因地不直。果招紆曲。求佛菩提。如噬臍人。欲誰成就　初喻大妄止成苦本。後喻求道終無得理。如人噬臍了不相及。春秋傳曰。若不早圖。後君噬臍　四斷成叵益<p>若諸比丘心如直絃。一切真實。入三摩提永無魔事。我印是人。成就菩薩無上知覺　一切時中。悉無虛偽。若斯人也真求道歟。豈不速至乎。若示相標形詐稱得道。內懷諂曲。外規名聞。豈曰修行。故法華云。濁世惡比丘。邪智心諂曲。未得謂為得。我慢心充滿。乃至衲衣在空閑。假名阿練若。當知是等盡行魔業　二結歸邪正<p>如我所說名為佛說。不如此說即波旬說<p class='juan'>
首楞嚴義疏注經卷第六(之二)</p>
</body></html>
