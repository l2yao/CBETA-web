<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T39 </TITLE>
</head>
<BODY>

<p class='juan'>
首楞嚴義疏注經卷第十(之二)</p>
<p><span class='byline'>　　　　長水沙門子璿集</span><br><p>二正明現境十。一因所因執二。一約其所解<p>阿難當知。是善男子。窮諸行空於識還元已滅生滅。而於寂滅精妙未圓　行陰雖盡已滅生滅。返識循元未歸寂滅。故云精妙未圓。以識未破。正在細生滅故。精妙即精真妙明也<p>能令己身根隔合開。亦與十方諸類通覺。覺知通淴能入圓元　觀中暫爾也。暫於觀中。似開根隔。未全互用也。諸類通覺者。於此觀中。已見十方眾生及與我身。同一覺性。互相融合無知覺殊。此即能入圓元也。此之境界全是識影。未為寂滅。故前文云。而於寂滅精妙未圓<p>若於所歸。立真常因。生勝解者　正生計也。於此所入通覺之境。認為真常。便立為因。能生一切。即為所歸究竟之處。決定不謬。故云勝解　二判屬邪徒<p>是人則墮因所因執。婆毘迦羅所歸冥諦成其伴侶。迷佛菩提。亡失知見。是名第一立所得心成所歸果違遠圓通背涅槃城生外道種　於所因識陰。執為真常是萬法之因。故云因所因執。萬法無因。虛妄生滅。今計有因是真常性。即與外道所執冥諦是常能生一切。無有差別。此即計阿賴耶識未形兆前冥然之初。為冥諦也。迷佛菩提者。菩提云覺。覺體離念。離念相者。等虛空界無所不遍法界一相。今執有法從一因生能所差別。故云迷也。不如實知。故云亡失知見。所得心即識陰也。因中為所得。果上為所歸耳。餘文可解。問據下七段皆云能非能等。獨有此文為因所因耶。答以一切諸法皆從識變。正是所因。以不了虛妄執為實同。故同外道。下文直顯當體虛妄。故云非能等也　二能非能執二。一約其所計<p>阿難。又善男子。窮諸行空已滅生滅。而於寂滅精妙未圓。若於所歸覽為自體。盡虛空界十二類內所有眾生。皆我身中一類流出。生勝解者　前計雖執識陰為真常因。而未取為自體。今計即是我之自體。一切眾生皆從我出。我能生彼。決定不謬也　二判屬邪徒<p>是人則墮能非能執。摩醯首羅現無邊身成其伴侶。迷佛菩提。亡失知見。是名第二立能為心成能事果違遠圓通背涅槃城生大慢天我遍圓種　實非能生執以為能。名能非能。摩醯首羅即大自在天。三目八臂。外道所宗為能生因也。現無邊身者。以執我能現起無量眾生也。因既能為。果成能事。因果相稱也　三常非常執二。一約其所計<p>又善男子。窮諸行空已滅生滅。而於寂滅精妙未圓。若於所歸有所歸依。自疑身心從彼流出十方虛空咸其生起。即於都起所宣流地。作真常身無生滅解。在生滅中早計常住。既惑不生。亦迷生滅。安住沈迷生勝解者　所歸即識陰。前覽所歸為自身。今認所歸為他體。故疑自身及一切法從彼生起。都宣流地者即識陰也。妄認為他是真是常是無生滅。惑不生者。本覺常住不生諸法。迷而不解也。亦迷生滅者。妄認識陰為真常也。二俱不識。故曰沈迷。堅執不轉。故云安住　二判屬邪徒<p>是人則墮常非常執。計自在天成其伴侶。迷佛菩提。亡失知見。是名第三立因依心成妄計果違遠圓通背涅槃城生倒圓種　於無常處妄計為常。名常非常執。自在天即首羅也。前計他從我生。今執我從他起。故云計自在也。因依心即識陰也。立為他體。計能生我。故同外道計彼為常　四知無知執二。一約其所解<p>又善男子。窮諸行空已滅生滅。而於寂滅精妙未圓。若於所知知遍圓故。因知立解。十方草木皆稱有情與人無異。草木為人。人死還成十方草樹。無擇遍知。生勝解者　所知即識陰也。是彼觀行所知境故。識陰能變一切諸法。名知遍圓。悟此諸法從知變起以知為體。故云因知立解。十方草木下即解之行相也。既此依正皆從知有。何得一知一無知耶。故無揀擇一切皆知。自謂決定不謬。故云勝解　二判屬邪徒<p>是人則墮知無知執。婆吒霰尼執一切覺成其伴侶。迷佛菩提。亡失知見。是名第四計圓知心成虛謬果違遠圓通背涅槃城生倒知種　草木無知而執有知。故云知無知執。婆吒霰尼二外道也。涅槃云波私吒及先尼。梵音小轉。既執一切覺。即草木有命也。圓知即遍知也。虛謬果者斥成妄想。此即不了皆是妄識所變妄想凝結假立無情妄想流動假名有情。如前文云。想澄成國土知覺乃眾生。以不善分虛妄識有內分外分。故成執計　五生無生執二。一約其所計<p>又善男子。窮諸行空。已滅生滅。而於寂滅精妙未圓。若於圓融根互用中已得隨順。便於圓化一切發生。求火光明。樂水清淨。愛風周流。觀塵成就。各各崇事。以此群塵。發作本因。立常住解　根互用中得隨順者。以於似觀暫得相應。故云隨順。便於圓化一切發生者。一切諸法同名變化。故云圓化。皆可修習能成聖果。故云一切發生。以於一根暫得諸用。由此例知。一切亦爾。皆可於無知見中修成知見取常住果。故求火樂水愛風觀塵也　二判屬邪徒<p>是人則墮生無生執。諸迦葉波并婆羅門勤心役身事火崇水求出生死成其伴侶。迷佛菩提。亡失知見。是名第五計著崇事迷心從物立妄求因求妄冀果違遠圓通背涅槃城生顛化種　四大之性。實不能生常住之果。執為能生。故云生無生執。迷心從物者。迷失唯心所見。而各隨順崇事以求常住。因果俱妄。故成妄求妄冀也　六歸無歸執二。一約其所解<p>又善男子。窮諸行空已滅生滅。而於寂滅精妙未圓。若於圓明。計明中虛非滅群化。以永滅依。為所歸依。生勝解者　明中虛者圓明之理。即所觀識也。已滅生滅。故明中虛。非即是滅。故云非滅。色受想行攝一切法。名為群化。永滅依即明中虛也。此計空為所歸依處。即涅槃也　二判屬邪徒<p>是人則墮歸無歸執。無想天中諸舜若多成其伴侶。迷佛菩提。亡失知見。是名第六圓虛無心成空亡果違遠圓通背涅槃城生斷滅種　此明中虛。實非所歸。而計於歸。故云歸無歸執。無想天五百大劫想心不行也。舜若多四空處也。圓虛無心斷滅因也。空亡果斷滅果也　七貪非貪執二。一約其所計<p>又善男子。窮諸行空已滅生滅。而於寂滅精妙未圓。若於圓常。固身常住。同于精圓。長不傾逝。生勝解者　執識陰以為圓常。欲固此身亦同識陰。故云同于精圓長不傾逝　二判屬邪徒<p>是人則墮貪非貪執。諸阿斯陀求長命者成其伴侶。迷佛菩提。亡失知見。是名第七執著命元立固妄因趣長勞果違遠圓通背涅槃城生妄延種　根身虛妄。本是無常。實不可貪以為長久。今堅貪著妄執長生。故云貪非貪執。阿斯陀者云無比。即長壽仙也。長勞果者。勞即牢固。字之誤耳。妄執延年。故云妄延　八真非真執二。一約其所解<p>又善男子。窮諸行空已滅生滅。而於寂滅精妙未圓。觀命互通。卻留塵勞恐其銷盡。便於此際。坐蓮花宮。廣化七珍。多增寶媛。縱恣其心。生勝解者　觀識陰為十方眾生之命元是十二類命之通要。由是我命通彼。彼命通我。故云互通。今觀識陰若盡。十方眾生命即皆盡。我命亦盡。盡即教誰證真常理。誰為所化眾生。徒有真常。無證真者。故留塵勞。卻起貪欲。化蓮華宮及諸欲境。恣受欲樂。圖命不滅俾要證真起用化物。作此執計定不移轉。故云勝解。媛女寶也　二判屬邪徒<p>是人則墮真無真執。吒枳迦羅成其伴侶。迷佛菩提。亡失知見。是名第八發邪思因立熾塵果違遠圓通背涅槃城生天魔種　起惑恣欲實非證真。計此即能證真起用。故云真非真執。吒枳迦羅未見正譯。此既能化欲境受用。即是欲界自在天類也。邪思因者。既於定中發此邪念。不能善察。由此熾盛起塵勞事。故同天魔耳　九定性聲聞二。一約其所解<p>又善男子。窮諸行空已滅生滅。而於寂滅精妙未圓。於命明中。分別精麤。疏決真偽。因果相酬。唯求感應背清淨道。所謂見苦斷集證滅修道。居滅已休。更不前進。生勝解者　識陰露現。故曰命明。識既含藏漏無漏種。今於此中分別決擇。苦集有漏。名麤名偽。道滅無漏。名精名真。擇去麤偽苦集。而留精真道滅。故云分別精麤等。修道為感。證滅為應。但取於此。故云唯求。背清淨道者。本修圓觀。法界平等離二邊垢。名清淨道。今發小乘厭忻之解。故名曰背。所謂下釋前義也　二判屬邪徒<p>是人則墮定性聲聞。諸無聞僧增上慢者成其伴侶。迷佛菩提。亡失知見。是名第九圓精應心成趣寂果違遠圓通背涅槃城生纏空種　定性者。且就一期趣寂無改。判為定性。實有劫數。終迴上乘。無聞僧者。不了識陰。迷為涅槃。故同此也。圓謂周遍。精謂非麤。已離行陰為諸命元。故曰圓精。稱乎妄計。故云應心　十定性緣覺二。一約其所解<p>又善男子。窮諸行空已滅生滅。而於寂滅精妙未圓。若於圓融清淨覺明。發研深妙。即立涅槃。而不前進。生勝解者　本觀圓融清淨覺體。今見識陰離行生滅。謂深且妙。立為涅槃。不知流注。故不前進　二判屬邪徒<p>是人則墮定性辟支。諸緣獨倫不迴心者成其伴侶。迷佛菩提。亡失知見。是名第十圓覺淴心成湛明果違遠圓通背涅槃城生覺圓明不化圓種　認識陰為圓覺。符妄計為淴心。寂焉不動。非無覺了。故云湛明。證識覺之圓明。無悲化之妙用。故云不化圓種。唯識論云。聲聞畏苦障。緣覺捨生障。是此類也　三結勸弘宣四。一結前斥失<p>阿難。如是十種禪那中途成狂。因依迷惑。於未足中生滿足證。皆是識陰用心交互。故生斯位。眾生頑迷不自忖量。逢此現前。各以所愛先習迷心。而自休息。將為畢竟所歸寧地。自言滿足無上菩提。大妄語成。外道邪魔所感業終。墮無間獄。聲聞緣覺不成增進　中途成狂者。方在似覺。未成不退。邪慧發生。故云成狂。不察識陰微細生滅。便謂已證。故云因依迷惑等。餘文可解　二敕勸弘宣<p>汝等存心。秉如來道。將此法門。於我滅後。傳示末世。普令眾生覺了斯義。無令見魔自作深孽。保綏哀救消息邪緣。令其身心入佛知見從始成就不遭岐路　深勸後世。令了識陰未盡有此十境發相。知而覺察。見魔自息。迷而取著。必落偏邪。入佛知見證真位也。從始初修也。成就果滿也。不遭岐路中間更無委曲相也。即前十類耳　三顯佛所乘<p>如是法門。先過去世琩F劫中微塵如來。乘此心開得無上道　無有一佛不破五陰而得菩提。皆能覺了。故免岐路　四陰盡功用<p>識陰若盡。則汝現前諸根互用。從互用中。能入菩薩金剛乾慧　現前根互用者。即前第三漸次證無生忍也。前文已見。從互用中入乾慧者。即此互用便是已入乾慧地也。互用即是自在位故。如前文云。返流全一六用不行。乃至一切如來密圓淨妙皆現其中。此人即獲無生法忍。從是漸修。隨所發行。安立聖位。是則名為第三增進修行漸次。斯則始從乾慧終至等覺。俱不離此第三漸次而建立也。今約從總入別。故云從互用中入也。言金剛者。以此行人從始至終皆由修習金剛三昧而得成就。故前文云。是種種地。皆以金剛。觀察如幻十種深喻。奢摩他中。用諸如來毘婆舍那。清淨修證漸次深入。或可此約利根之者到乾慧地精心發化遂超因位直入妙覺。故得別受金剛之號。若鈍根者。隨所發行。更歷諸位。故不得受金剛之名。但稱乾慧耳。若將此位。立在等覺後心。其如前文彼。文云。如來逆流。如是菩薩順行而至。覺際入交名為等覺。豈可於入交彼更立乾慧地耶。古人迷此。於等覺後更立金剛乾慧一位。誠誤後學。理例俱無。不敢聞命<p>圓明精心於中發化。如淨琉璃內含寶月。如是乃超十信十住十行十迴向四加行心菩薩所行金剛十地等覺圓明。入於如來妙莊嚴海。圓滿菩提。歸無所得　於乾慧心既證圓妙。此之心性頓發諸行頓具諸德。故云發化。慧心如琉璃。因行如寶。果德如月。此喻一中現無量無量中現一。因行果德一時具足無閡圓明。故如琉璃內含寶月。超因入果者。由前發化因果具故。乃得超也。福足故名莊嚴海。慧足故圓滿菩提。理極故歸無所得。即大涅槃常寂無得也。此是圓頓下根又利者也。由下品故。至識陰盡方得入位。由又利故。於此發化乃超諸位。問前受陰盡。即云上歷菩薩六十聖位。今識陰盡。何故言超。答前約上根稍鈍者說。例今亦合有頓超者。今約下根又利者說。故得言超。例前受破。亦合有歷聖位者。前後互現耳。想行陰盡。合是中根超歷之處。略故不說　三結勸四。一總指魔事<p>此是過去先佛世尊。奢摩他中毘婆舍那覺明分析微細魔事　覺明即觀慧也　二識即離邪<p>魔境現前。汝能諳識。心垢洗除不落邪見。陰魔銷滅。天魔摧碎。大力鬼神褫魄逃逝。魑魅魍魎無復出生。直至菩提無諸乏少。下劣增進。於大涅槃心不迷悶　褫撤去也。鬼魄撤去而逃逝也　三別顯咒能<p>若諸末世愚鈍眾生。未識禪那。不知說法。樂修三昧。汝恐同邪。一心勸令持我佛頂陀羅尼咒。若未能誦。寫於禪堂。或帶身上。一切諸魔所不能動　不別修定次第。故云未識禪那。未學智慧方便。故云不知說法。定慧不習而樂安禪。魔境現前。孰分邪正。當勸持咒安其正解防其邪慮。即不墮魔　四勸令欽奉<p>汝當恭欽十方如來究竟修進最後垂範　是諸如來究竟了義之說。又是出世最後時說。故云最後垂範也　二阿難因聞請益二。一阿難問三。一欽奉前聞<p>阿難即從座起。聞佛示誨。頂禮欽奉。憶持無失　二正申三問<p>於大眾中重復白佛。如佛所言。五陰相中。五種虛妄為本想心。我等平常。未蒙如來微妙開示　問妄想也。未聞五陰總是妄想而名有殊<p>又此五陰。為併銷除。為次第盡　問除斷頓漸也。併即頓也<p>如是五重。詣何為界　問邊際也。界分也　三祈為開示<p>唯願如來發宣大慈。為此大眾。清明心目。以為末世一切眾生作將來眼　眼目左右之言皆喻心也。心明照了如眼之見　二如來答二。一正答所問三。一答妄想三。一總明二。一顯真覺圓淨<p>佛告阿難。精真妙明本覺圓淨。非留死生及諸塵垢　精真法身也。妙明般若也。圓淨解脫也。三德圓融唯一本覺。生死苦道也。塵垢業煩惱也。斯則妙性圓明離諸名相耳　二明妄想發興三。一順敘妄起<p>乃至虛空。皆因妄想之所生起。斯元本覺妙明真精。妄以發生諸器世間。如演若多迷頭認影　不更具敘色之與心三種相續。故云乃至。虛空無為尚是妄生。豈況有為一切諸法。狂癡故有。故如認影　二反破妄因三。一示無因<p>妄元無因。於妄想中立因緣性　既稱為妄。云何有因。若有所因不名為妄。故云無因。自諸妄想展轉相因交妄發生遞相為種。故云於妄想中立因緣性　二破異執<p>迷因緣者稱為自然。彼虛空性猶實幻生。因緣自然皆是眾生妄心計度　說有因緣。猶是妄執。更認自然。迷中陪者。故云眾生妄心計度　三總結斥<p>阿難。知妄所起。說妄因緣。若妄元無。說妄因緣元無所有。何況不知推自然者　若知妄起。許說因緣。妄元無生。說誰因緣。因緣尚是妄中建立。而況不知是妄推為自然耶　三結成妄想<p>是故如來。與汝發明五陰本因同是妄想　五陰之因。元妄所結。此即於妄想中立因緣性也。此因緣性。妄中權立。欲令了法元無所有。是故同名一妄想耳　二別顯五。一色<p>汝體先因父母想生。汝心非想。則不能來想中傳命　正指是想也。攬父母遺體而成此身。遺體即是想愛流出。故云父母想生。汝之託陰亦是想愛而來。以想遺體為勝境故。識即趣彼。結成胎藏。故云汝心非想不來傳命。斯則三處妄想和合結成此體也<p>如我先言。心想酢味口中涎生。心想登高足心酸起。懸崖不有。酢物未來。汝體必非虛妄通倫。口水如何因談酢出　引前釋成也。即引破想陰文。懸崖酢物。俱不到身。由汝所思。便能生汝口足酸水。若非妄想同類。孰有水等生焉。通倫猶同類也<p>是故當知。汝現色身名為堅固第一妄想　結歸立名也。以此驗之。如何非想。是故應知。妄想凝結即成色陰。故云堅固　二受<p>即此所說。臨高想心。能令汝形真受酸澀。由因受生。能動色體。汝今現前順益違損二現驅馳。名為虛明第二妄想　前四句躡前色陰動身之想。即明受陰是妄想也。由因下正顯也。因想梅等便有受領。若非領納焉得水生。此受亦是妄想轉變妄生領納也。二驅馳者。領此順違生苦樂法。遂成損益。為彼所使。照境而領虛通無礙。故曰虛明　三想<p>由汝念慮。使汝色身。身非念倫。汝身何因隨念所使。種種取像。心生形取。與念相應。寤即想心。寐為諸夢。則汝想念搖動妄情。名為融通第三妄想　初二句標。念慮即想。身心驅役皆想所為也。身非下釋。初三句反質。若非想類。何以隨念。種種下五句正顯。凡取前境。先須想像後身隨之。想若是實何須形取。形若非想自不能行。二既相須。豈非虛妄。故云與念相應。寤寐雖異皆是想為。寐既成夢。夢非有實。應知寤想豈是實耶。則汝下結。是知。現今想像念慮。正由妄情搖動故爾。豈不是妄。融色質。通心念。變境像。成夢寐。故云融通妄想　四行<p>化理不住。運運密移。甲長髮生。氣銷容皺。日夜相代曾無覺悟　顯行相也。初二句標。行陰遷流。微細難覺。故云不住密移也。甲長下釋。前三句釋不住。後一句顯密移<p>阿難。此若非汝。云何體遷。如必是真。汝何無覺。則汝諸行念念不停。名為幽隱第四妄想　示虛妄也。真猶實也。行陰若非汝體。何得相代不停。又若實是汝身。何不知覺生滅。非汝不可。是汝無憑。故知虛妄。則汝下結想名。密移難覺。故云幽隱　五識二。一正辨其相<p>又汝精明湛不搖處名痡`者。於身不出見聞覺知　牒指識體也。初三句牒計也。行人所認微細明了離行生滅堪然不動目為常住者。即識陰也。於身下指體也。識陰豈越見聞覺知。此約用指也<p>若實精真。不容習妄。何因汝等曾於昔年睹一奇物。經歷年歲憶忘俱無。於後忽然覆睹前異。記憶宛然曾不遺失。則此精了湛不搖中念念受熏。有何籌算　正顯虛妄也。初二句反標。若此湛明是真實性。不合容受虛妄習氣。習氣即種子也。何因下九句順釋。憶忘俱無者。初若有憶則有忘時。元既無憶。故不說忘。覆睹者再見也。再見既無所遺。此則容受妄習。故知虛妄非真湛明。則此下結示也。受熏持種。發起現行。流注生滅不可計矣　二重顯微細<p>阿難當知。此湛非真。如急流水望如恬靜流急不見非是無流。若非想元。寧受妄習。非汝六根互用合開此之妄想無時得滅　正顯微細也。識陰離行。故名為湛。不是常住。故云非真。喻急流者。凡夫二乘全不覺知。十地已前雖覺未盡。故云流急不見。若非想元等者。顯此正是妄想根本以第八識為界趣生本也。非汝下四句明難斷。互用合開者。寄根明發。故云互用。開令無隔。合為一體也。如前文云。返流旋一六用不行。開即是合。故無二別。若非證真。此難滅矣<p>故汝現在見聞覺知中串習幾。則湛了內罔象虛無第五顛倒微細精想　因細得名也。此是諸識之中串習機要。亦名精明湛不搖處。故云湛了。即本識也。有而若無。故云罔象。罔無也。象似也。非有形質。故曰虛無。望前行陰。最為其細。再三示云微細精也　三總結<p>阿難。是五受陰。五妄想成　此五即是眾生所受報法。故通名受。亦曰五取蘊。眾生取此為自體故　二答邊際<p>汝今欲知因界淺深　答詣何為界也。界即因義。亦是分義。因依界分際限別故。故云因界<p>唯色與空。是色邊際　色謂形色。空謂顯色。俱色蘊攝。妄色妄空互形顯故。略舉色空。攝一切盡<p>唯觸及離。是受邊際　觸有違順。即成苦樂二受。離無違順。但一捨受也<p>唯記與忘。是想邊際　記憶。忘失。取像攀緣。俱為想陰之分齊耳<p>唯滅與生。是行邊際　生滅遷流。剎那四相。但是生滅皆行分也<p>湛入合湛。歸識邊際　湛前行陰。合歸識陰。見識不動。認為真湛。齊此名為識陰邊際。以見行陰是生滅法。離生滅處。必是湛寂。就所修處即識分齊也　三答頓漸<p>此五陰元。重疊生起。生因識有。滅從色除　答前為頓消除為次第盡也。生起則從細至麤。從內感外。一切諸法唯識變故。故云生因識有除斷則先麤後細。從外向內。如浣衣磨鏡麤垢先落。然生起時。實非前後。一念頓變。以約麤細作此說耳圓頓觀法。斷亦非次。功行成時自然爾也<p>理則頓悟。乘悟併銷。事非頓除。因次第盡　前約生起除斷。道理合然。若定作此解。焉知虛妄。故須先理後事頓悟漸除方了修證之義耳。理則頓悟者。若約證悟圓理。即一斷一切斷。無前後也。如前文云。一根既返源。六根成解脫。塵垢應念消。成圓明淨妙。解悟亦然。圓覺云。知幻即離。離幻即覺。亦無漸次。以一切法皆從心起妄念而生。念即無念。一切頓盡。由真性中本無妄故。故云乘悟併消。事非頓除因次第盡者。五陰妄法。名之曰事。陰既麤細不同。法爾麤者先去。解行雖頓。斷自有序。日出孩生皆喻此也<p>我已示汝劫波巾結。何所不明再此詢問　此引前說。結責未解也。如前文云。巾體是同。因結成異。又云畢竟同中。生畢竟異。又云。六結同體。結不同時。即結解時云何同除。此皆理則頓悟事非頓除。如何再問耶。頓漸悟修如圓覺疏　三結勸弘宣<p>汝應將此妄想根元心得開通。傳示將來末法之中諸修行者。令識虛妄深厭自生知有涅槃不戀三界　如上五種妄想。即是五陰根本。五陰攝一切法。故一切法皆妄想也。如上文云。娑婆世界并洎十方諸有漏國及諸眾生。同是覺明無漏妙心。見聞覺知虛妄病緣。和合妄生。和合妄死。汝既悟此。故云心得開通。亦令他解。故云傳示令識。若知依正自他俱一妄想。即可厭患五蘊自體求趣涅槃常樂。何三界之可戀乎。故此囑勸弘宣。自他俱益也　三流通分二。一如來況顯經能二。一舉施福無邊二。一問多<p>阿難。若復有人。遍滿十方所有虛空。盈滿七寶。持以奉上微塵諸佛。承事供養。心無虛度。於意云何。是人以此施佛因緣得福多不　此文校量。文雖不多。意已周盡。七寶財之勝也。滿空。多之勝也。微塵諸佛。福田勝也。承事供養無虛度者。心之勝也。又虛空珍寶。廣大心。奉上諸佛承事供養。第一心。心無虛度。長時心。如是布旋心境俱勝。所獲福德其大矣哉　二答勝<p>阿難答言。虛空無盡。珍寶無邊。昔有眾生施佛七錢捨身猶獲轉輪王位。況復現前虛空既窮佛土充遍。皆施珍寶。窮劫思議尚不能及。是福云何更有邊際　施佛七錢獲輪王位。顯福田中佛福為勝。輪王之福。七寶具足。千子圍遶。況盡空珍寶以奉如來。所施之物尚窮劫難思。其所招福豈有邊際。非一切智莫能知矣　二顯經益超勝二。一說者轉業顯福德門<p>佛告阿難。諸佛如來語無虛妄　此告語不虛。令深信佛所說真實也<p>若復有人。身具四重十波羅夷。瞬息即經此方他方阿鼻地獄。乃至窮盡十方無間。靡不經歷　示人具極罪也。波羅夷此云棄。或云不可樂。棄故即現無僧用。不可樂即當入地獄。小乘四棄。大乘十重。具犯此罪。受報無窮。故歷十方靡不皆至。阿鼻五無間獄<p>能以一念。將此法門。於末劫中開示未學　顯弘經時少也。一念心之邊際也。夫弘經者。時必長久。豈有一念而宣說者。今顯弘經力大。故舉至少以顯殊勝<p>是人罪障應念銷滅。變其所受地獄苦因。成安樂國　滅罪勝也。重罪之人。一念弘經。其力能翻極重苦報。成極樂報<p>得福超越前之施人百倍千倍千萬億倍。如是乃至算數譬喻所不能及　得福勝也。前之施福已自難量。今此復超千萬億倍。喻所不及。何奇之若此乎。問極重罪人極少時分為人演說。未足可稱。何以滅業得福如此殊勝耶。答此有多義。故獲勝報。一所弘之經。是佛極談。教理行果皆不思議故。謂顯如來藏心法法皆是。有情無情有性無性齊成佛道。此理不思議也。佛頂心咒。因人果人。皆依此法。滅惡生善。入理化他。防邪護正。進行彌速能成菩提。此教不思議也。圓通行門。二十五聖。觀音為最。此行不思議也。六十聖位。第三漸次便證無生。復說乾慧能超因位。直入果海。此果不思議也。二末世多障。能於此時弘此極談。信解真正。實希有故。三施福唯得生死之報。仍但自利。弘經法利能至無漏。能令聞者信解無謬。展轉利樂無窮盡故。由是一念雖少。其利博哉。是故能勝前寶施福　二持者得果顯智慧門<p>阿難。若有眾生。能誦此經。能持此咒。如我廣說窮劫不盡。依我教言。如教行道。直成菩提無復魔業　廣說不盡者。即前文云。若我說是佛頂光聚悉怛多咒。從旦至暮音聲相連。字句中間亦不重疊。經河沙劫。終不能盡。此顯經義及持者功德皆不可量也。依我下。以能得最極之果能離內外魔事。用勸如說而行也。斯則弘持經者所得所離。唯佛與佛乃能知之　二大眾欽聞禮退<p>佛說此經已。比丘比丘尼。優婆塞優婆夷。一切世間天人阿脩羅。及諸他方菩薩。二乘。聖仙童子。并初發心大力鬼神。皆大歡喜。作禮而去　二十五聖及妙吉祥。雖各有說。功歸於佛總名佛說。三種世間。故云一切。器界所住境也。菩薩二乘智正覺攝。餘皆有情世間。聖仙童子此仙眾之一也。經中有此真言。大歡喜者。近得世間歡喜。遠得出世初地。由三義故歡喜。一能說人清淨。二所說法清淨。三所得果清淨。由斯義故皆大歡喜<p>絕筆頌曰<p class='lg'>　以此少分贊經力　　施他流演無窮盡<br>　所獲利樂悉迴向　　菩提實際眾生界　</p><p class='juan'>
首楞嚴義疏注經卷第十(之二)</p>
<p><b>　　<A NAME="n266"></A>大佛頂首楞嚴義疏注經後跋</b><p>楞嚴義疏注經。板開歲久。湮沒者四十有九。旁搜注本。命工刊湊。復成部帙。用廣其傳。惟願教海恢張。法門瑩徹者　時淳祐巳酉上元日清湖沈元晟謹識<p>七徵八辯之文。實如來直指眾生立地成佛之要。佛世比丘。已自望洋。況後來淺智者乎。長水尊者。以無師自然智。發明幽翳。剖裂玄微。而疏釋之。朗然猶披雲霧而睹青天。何其昭晢明白如此。鋟梓流傳。歲久散失。每為賢首學者之恨。居士沈君。見而憫之。旁搜善本。續成金書。遂使摩尼寶珠碎而復圓。可謂知所施矣。經不云乎。若有一人發真歸源。十方虛空悉皆消殞。其為利益。豈淺淺哉<p>　　淳祐己酉中和節瑞巖住山比丘德雲跋</body></html>
