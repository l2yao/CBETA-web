<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T40 </TITLE>
</head>
<BODY>

<p><p></li><p><b>　　<A NAME="n369"></A>No. 1817 [cf. Nos. 1510, 1514]</b><p class='juan'>
略明般若末後一頌讚述</p>
<p><span class='byline'>　　　　唐三藏法師義淨述</span><br><p>義淨因譯無著菩薩般若頌釋訖。詳夫大士判其九喻。可謂文致幽深。理義玄簡。自非地鄰極喜。誰能發此明慧。而西域相承云。無著菩薩昔於睹史多天慈氏尊處。親受此八十頌。開般若要門。順瑜伽宗理。明唯識之義。遂令教流印度。若金烏之焰赫扶桑。義闡神州。等玉兔之光浮雪嶺。然而能斷金剛。西方乃有多釋。考其始也此頌最先。即世親大士躬為其釋此。雖神州譯訖。而義有闕如。故復親覈談筵。重詳其妙。雅符釋意。更譯本經。世親菩薩復為般若七門義釋。而那爛陀寺盛傳其論。但為義府幽沖尋者莫測。有師子月法師造此論釋。復有東印度多聞俗士其名月官。遍檢諸家亦為義釋。斯等莫不意符三性。不同中觀矣。更有別釋。而但順龍猛。不會瑜伽。瑜伽則真有俗無。以三性為本。中觀乃真無俗有。寔二諦為先。般若大宗。含斯兩意。致使東夏則道分南北。西方乃義隔有空。既識介綱。理無和雜。各准　聖旨誠難乖競。然而末後一頌云。一切有為法如星翳燈幻。露泡夢電雲。應作如是觀者。而釋文既隱。恐尋者尚昧。輒因二九事喻。聊題十八之作。冀使朝覽遂閑。庶罔銷神之滯。夜光親授。長無按劍之惑。然而見等九事。即生死之區寰。大士了如星等。是故處而不著。智不住生津。媲紅蓮之在瀲。悲不居圓寂。若白玉之沈溺。因答無住涅槃。申其九喻云爾<p>論見　觀見如星長夜妄執<p class='lg'>　見心長夜景　　妄執久冥舒<br>　三心纔已發　　兩分盡皆除　</p><p>喻星　以星喻見夜有明無<p class='lg'>　榆星通夜景　　柳色徹明舒<br>　千條光若發　　一旦盡皆除　</p><p>論境　道境如翳妄睹空花<p class='lg'>　境色無非障　　妄有見塵瑕<br>　但由真智力　　不復睹狂花　</p><p>喻翳　以翳喻境元無妄執<p class='lg'>　太虛本無障　　淨境性亡瑕<br>　但由翳眼力　　遂使見空花　</p><p>論識　言識如燈生生不絕<p class='lg'>　見起起不已　　妄生生未極<br>　留滯死宮中　　良由依識力　</p><p>喻燈　以燈喻識焰焰無窮<p class='lg'>　發焰焰不已　　舒光光未極<br>　照灼炳宵中　　良為膏油力　</p><p>論界　說界如幻藉業生而會盡<p class='lg'>　業功莊處巧　　由惑生眾相<br>　所執定非真　　界體全虛妄　</p><p>喻幻　以幻喻界假匠起而終無<p class='lg'>　幻師方便巧　　假作眾形相<br>　鞠體固非真　　所見皆虛妄　</p><p>論身　序身如露體不久停<p class='lg'>　投軀生巘際　　寄命死河中<br>　鎮處飄颻夜　　還如橐籥風　</p><p>喻露　以露喻身逢風必落<p class='lg'>　圓珠停草際　　渧淚處華中<br>　悽悽動林夜　　索索盡隨風　</p><p>論受用　陳用如泡待根境識<p class='lg'>　寰中根色積　　託此復心行<br>　寔由三觸合　　遂令三受生　</p><p>喻泡　以泡喻用假渧水風<p class='lg'>　池中平水積　　渧墜有風行<br>　但由三事合　　乘使萬泡生　</p><p>論過　述過如夢由思而起<p class='lg'>　過去雖無境　　尋思意尚通<br>　遂令方寸內　　還見九城容　</p><p>喻夢　以夢喻過因憶乃生<p class='lg'>　處晝多緣境　　良宵記念通<br>　遂令於睡內　　重憶本時容　</p><p>論現　談現如電暫時而有<p class='lg'>　萬像如電野　　四相等流光<br>　詎知唯一念　　妄計有三常　</p><p>喻電　以電喻現[怤-寸+(ㄆ/火)]忽便亡<p class='lg'>　震雷鳴四野　　擊電動千光<br>　剎那存有念　　即體自無常　</p><p>論未　論未如雲本識能持其種<p class='lg'>　藏識無初結　　波情浪後飛<br>　良由有貪愛　　帶種定何疑　</p><p>喻雲　以雲喻未自體必含於潤<p class='lg'>　靉靆屯雲結　　煥爛景風飛<br>　光華如可愛　　含潤理無疑　</p><p>更以一句收事收喻撮其要義而為一述<p class='lg'>　見心智滅如星殄　　惑境真亡若翳除<br>　想起由識如燈焰　　界有藉思同幻車<br>　一身暫顯同朝露　　三受忽現等泡虛<br>　憶念過時空夢發　　計執現存奔電舒<br>　既知雨潤雲中住　　未種常依識藏居　</p><p>次下別據三性三身真俗般若。以明觀行九喻解九事云<p class='lg'>　熟觀生界咸如此　　智者應可務真常<br>　真常實不玄　　圓成在目前<br>　覺二體空蛇索盡　　了一非無鏡月懸<br>　鏡月懸時實無慮　　但作他緣生福處<br>　唯識初心乍有依　　真如後念還無據<br>　無據即般若　　勝俗亡真假<br>　福津如筏捐不捐　　悲智隨生捨不捨　</p><p class='juan'>
略明般若末後一頌讚述</p>
</body></html>
