<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T41 </TITLE>
</head>
<BODY>

<p class='juan'>
俱舍論頌疏論本第二十三</p>
<p>從此第三。明四念住。就中分二。一明別相念住。二明總相念住。且初明別相者。論云。如是已說入修二門。由此二門。心便得定。心得定已。復何有所修。頌曰<p class='lg'>　依<span class='corr'>已</span>修成止　　為觀修念住<br>　以自相共相　　觀身受心法<br>　自性聞等慧　　餘相雜所緣<br>　說次第隨生　　治倒故唯四　</p><p>釋曰。依已修成止為觀修念住者。依前二門。已修成止。梵云奢摩多。此云止也　次應為觀修四念住。觀者。梵云毘缽舍那。即是慧也。以自相共相觀身受心法者。釋也　或以自相。或以共相。別觀身受心法　身受心法。各別自性。名為自相。大種造色。是身自性。受是受性。心是心性。除此三外。所餘諸法。名法自性　一切有為。皆非常相(通道諦也)。一切有漏。皆是苦性(唯苦集諦也)。及一切法。空非我性(通四諦及虛空非擇滅也)。此非常等。諸法共有。名為共相　共相別觀者。謂且觀身與餘有為。同非常相。與餘有漏。同是苦相。與一切法。同空非我相。受等亦爾　問如何得知念住成滿。答觀身至一極微一剎那時。名為身念住滿。觀受心法。至一剎那。名受等滿。以非色故。無一極微　自性聞等慧餘相雜所緣者。出體也。念住有三。一自性念住。以慧為體。此通三慧也。慧名念住者。謂由念力。令慧住境。或由慧力。令念住境。故名念住　二相雜念住。謂慧及相應。并俱有四相為體。互相雜故。名為相雜　三所緣念住。謂身。受。心法。為體。此是念住所緣境故　三中相雜。能斷煩惱。以攝慧故。自性不能斷惑。以太減故。夫斷煩惱。必須慧解及俱有法。自性唯慧。故太減也。所緣念住。不能斷惑。以太增故。有非俱有故。太增也　所緣念住。復有三種。一緣自相續身。二緣他相續身。三緣自他俱相續身。其身受心法。各有三。緣自他俱相續異故　身受心法。四各有三。總成十二。說次第隨生者。說四念住次第。隨生先後也。謂身最麤。次受是麤。次心是麤。法最為細。攝涅槃故　隨境麤者。應先觀故。故身念住。最初生也。又論云。或諸欲貪。於身處轉。故四念住。觀身在初。然貪於身。由欣樂受。欣樂於受。由心不調。心之不調。由惑未斷。法中攝惑故。法第四也。故觀受等。如是次第。治倒故唯四者。此四念住。觀身不淨。觀受是苦。觀心無常。觀法無我。治彼常樂我淨四顛倒故。故唯立四　論云。四中三種。唯名不雜緣。第四所緣。通雜不雜。若唯觀法。名不雜緣。若於身等。二三或四。總而觀察。名為雜緣。解云。於身等四。或二二合緣。三三合緣。或四總緣。雜身等故。名雜緣也<p>從此第二。明總相緣。論云。如是熟修雜緣身等。法念住已。復何所修。頌曰<p class='lg'>　彼居法念住　　總觀四所緣<br>　修非常及苦　　空非我行相　</p><p>釋曰。言彼居者。彼觀行者。居此總雜法念住也。總觀身等四所緣境。修四行相。謂非常等　前別相位。有雜緣者。或二三四　今此雜緣。唯總相緣四。與前別故。總相念住。唯是總雜法念住也<p>從此第四。明煖等四善根。就中有五。一明善根觀行。二諸門分別。三明善根勝利。四明三乘轉根。五明修果遠近。且第一明觀行者。論云。修此觀已。生何善根。頌曰<p class='lg'>　從此生煖法　　具觀四聖諦<br>　修十六行相　　次生頂亦然<br>　如是二善根　　皆初法後四<br>　次忍唯法念　　下中品同頂<br>　上唯觀欲苦　　一行一剎那<br>　世第一亦然　　皆慧五除得　</p><p>釋曰。從此生煖法者。從此總相念住成就已。次生煖法。此法如煖立煖法名。聖道如火。能燒惑薪。聖火前相。故名為煖　具觀四聖諦修十六行相者。此明煖位也。此煖善根。分位長故。能具觀四聖諦。及能具修十六行相。觀苦聖諦。修四行相非常苦空非我　觀集聖諦。修四行相。因集生緣　觀滅聖諦。修四行相滅靜妙離　觀道聖諦。修四行相。道如行出。釋此相義後當辨之　次生頂亦然者修煖善根。有下中上。至成滿時。有善根生。名為頂法。亦觀四諦。修十六行相。同前煖位。故言亦然。煖頂二善根。俱名動善。可退動故。動善根中。頂為最勝。如人頂故。名為頂法　又忍位。是進煖位。是退此頂。在進退兩際。猶如山頂。故名為頂　如是二善根皆初法後四者。煖頂二善根。初安足時。皆法念住。後增進時。通四念住。初安足者。謂此煖頂。以十六行相。最初遊踐四聖諦跡。名初安足。即初起也。謂見道中。唯法念住。以煖頂位。順見道故。故初安足。唯法念住。後增進時。稍容預故。故得通修四念住也　次忍唯法念者。從頂善根。有善根生。名為忍法。忍可四諦。最殊勝故。又無退故。名為忍法。忍初安足。及後增進。唯法念住。近見道故。故初與後。皆法念住　頌言下中品同頂者。此忍善根。有下中上品。下中二位。同前頂位。具觀四諦。修十六行相也。上唯觀欲苦一行一剎那者。上品忍位唯觀欲苦。唯以一行一剎那心。名為上忍也　今略明忍位下中上品者。若下品忍。具觀四諦。修十六行。中品忍位。減緣減行　上下八諦。名之為緣。所緣境故　上界四諦。有十六行。欲界四諦。有十六行。總計合成三十二行。名之為行。能緣行故。應知七周減緣。二十四周減行。謂以四行。觀欲界苦。如是乃至以四行相。觀欲界道。後以三行。觀上界道。減餘一行。名一周也　又以四行。觀欲界苦。如是乃至後以二行。觀上界道。減餘二行。第二周也　又以四行。觀欲界苦。如是乃至以一行相。觀上界道。減餘三行。第三周也　又以四行。觀欲界苦。如是乃至以四行相。觀欲界道。不觀上界道。名為減緣。減緣之時。雖亦減行。減緣攝故。不名減行。此第四周也。此第四周。即是一周減緣攝也　如減上界道諦。如此減餘七諦行相。亦爾。唯於緣中。不減欲苦。減餘七諦。名七周減緣　總而言之。上下八諦。各減三行。謂欲界苦下。一行相留故。不減。所餘七諦。餘一行相。與緣同減故。但言三。三八二十四。名二十四周減行。理實言之。三十一周減行。謂餘七行。減緣攝故。是故但言二十四也。於減行中。初減一行。名中忍初。如是乃至。減欲界苦下二行相時。但有二行。二剎那心。觀欲界苦名中忍滿　唯有一行一剎那心。觀欲界苦。名為上忍　就此中忍。未減道時。雖減行相。猶觀道故。故得具修四種諦也。頌言中品忍同頂位觀四諦者。約此說也　至中忍滿。唯觀一諦。不具四也　又於中忍。未減道時。修十六行相。此言修者。但是得修行。雖起一。能起得。修彼未來四諦下十六行相。故言修也。頌言中忍同前頂位修十六行相者。約此中忍未減道說也　若此中忍。減道諦時。但修十二行相。非十六行也。既減彼道。心無欣慕。故彼道下。四行相亦。不起得修也。由此道理。減滅諦時。但修八行。謂不修彼滅道諦下各四行故　減集諦時。但修四行。謂唯修苦下四種行故　故於中忍。有修十六十二。八四行相　於上忍位。亦修四行。唯起一行一剎那心。以觀苦故　故能起得。修彼苦下四行相也。問於上忍位。減彼三行。何故修彼所減行耶。答雖減彼行。不減諦故。起欣慕心。故得修彼所減行相。於中忍位。修所減行。准此理說。於三十二行中。唯留欲界苦下一行者。擬入見道故。須留也。餘三十一。如名次第。從後向前。漸漸除之。緣既從後除之。行亦從後減也　問苦下一行。為留何行。答入見道人有二行者。一者利根。謂是見行　見行有二。若著我者。留無我行。著我所者。即留空行　二者鈍根　鈍根亦二我慢增者。留無常行。懈怠增者。即留苦行　又依西方德光論師。解減行云。欲苦四行。從後除之。如留無常。入見道者。先減非我。次減空。後減苦　若留苦行。入見道者。先減非我。次減空。後減無常　若留空行。入見道者。先減非我。次減苦。後減無常　若留非我。入見道者。先減空。次減苦。後減無常。減欲苦諦。四行既然。減餘七諦四行亦爾。謂餘七諦。各有四行。與此欲苦四行。相屬如名次第。擬宜相當。以說其減。且如無常入見道者。於上界道。先減出。次減行。次減如。後減道。以道屬無常故。後減也。若以苦行。入見道者。於上界道。先減出。次減行。次減道。後減如以如屬苦故後減也。若以空行。入見道者。於上界道。先減出。次減如。次減道。後減行。以行屬空。故行後減也　若以非我。入見道者。於上界道。先減行。次減如。次減道。後減出。以出屬非我故後減也　減餘六諦。各四行相。准前說之。為攝前義。總舉論云。謂瑜伽師。於色無色。對治道等(等餘七諦)一一聖諦行相(三十二行)所緣(上七諦)漸減漸略(明減義也)乃至但有二念作意。思惟欲界苦聖諦境。齊此已前。名中忍位。從此位無間。起勝善根。一行一剎那。名上品忍。此善根起。不相續故(解云。唯有一念。故不相續。已上論文。義如前說也)世第一亦然者。從上品忍。無間生世第一法。此世第一。唯緣欲苦。唯有一行一剎那心。同前上忍。故言亦然。此有漏故。名為世間。於世間中。是最勝故。名為第一。此世第一。有士用力。離同類因。引見道生。故名最勝　皆慧五除得者。出體此煖等四念住性故。皆慧為體。若并助伴。皆五蘊性(有定共戒。名為色蘊。餘四可知)此煖等四。有能得得。助伴體中得。非煖等四善根體。故言除得。出見道後。有法後得。得此煖等。煖等上得。聖容現行。若此煖等。以得為體。豈有聖者煖等善根重現前耶。謂煖等四。聖道加行。得聖果已。理不合起故。煖等體非是得也<p>從此第二。諸門分別。論云。已辨所生善根體相。今次應辨彼差別義。頌曰<p class='lg'>　此順決擇分　　四皆修所成<br>　六地二或七　　依欲界身九<br>　三女男得二　　第四女亦爾<br>　聖由失地捨　　異生由命終<br>　初二亦退捨　　依本必見諦<br>　捨已得非先　　二捨性非得　</p><p>釋曰。初句標。第二句明修攝。第三句明依地。第四句明依身。第五第六句明男女得二。第七第八第九句明捨相。第十句明得久近。第十一句明得非先。第十二句明捨體　此順決擇分者。標也。此煖等四。名順決擇分　見修無學。三種聖道。皆名決擇。決謂決斷。能斷疑故。擇謂簡擇。謂能分別四諦相故　見道名決擇分。是決擇中一分故也。此煖等四。引見道故。能順於彼。名順決擇分　四皆修所成者。此煖等四。依定地故。修所成攝　六地者。依地門。煖等四善。通依六地。謂未至中間四靜慮也。欲界中無。非定地故。無色亦無。謂煖等四。見道眷屬　無色無見道。故無煖等也。二或七者。二謂煖頂。或言謂顯妙音師說。彼說煖頂。通依七地。於前六地。更加欲界也。依欲界身九者。依身門。此煖等四。唯依欲界人天身。起除北俱盧。人趣三洲。及六欲天也。九處身起。唯依欲者。能厭苦故　前三善根。三洲初起。後生六天。亦續現前。第四善根。天亦初起。謂第四善。唯一念故。故人天趣。皆得初起。三女男得二者。此四善根。唯依男女。非扇搋等。前三善根。男女得二。且男得二者。謂男得男善根。及得女善根。女得二者。謂女得女善根。及得男善根。故名得二。以煖等三。男容轉形為女。女容轉形為男故。煖等三。女男得二。第四女亦爾者。第四善根。女得二種。同前煖等。故言亦爾。謂女得女善根。及得男善根。以女容轉形為男故。若第四善根。男唯得一。謂男唯得男身善根。而不得女。已得女身非擇滅故。聖由失地捨異生由命終者。明捨義也。聖捨煖等四善根者。由失地捨。謂依此地。得此善根。若遷上地。此地便失。失此地時。善根方捨。若此地死。還生此地。不失地故。煖等不捨。若異生捨但由命終。異生於地。失與不失。但命終時。必捨煖等。謂由異生無見道資。故命終捨。初二亦退捨者。謂異生於煖頂。亦由退捨非聖人也。異生於忍及世第一。亦無退捨。依本必見諦者。若諸異生。依四根本。起煖等者。彼於此生。必入見道。厭生死心。極猛利故。捨已得非先者。捨煖等已。後重修得。所得必非先所捨者唯得先未得者。以煖等善。未曾熟修。要大加行。方修得故。故得未曾得者。不得先所捨也。若先煖等。經生故捨。遇了分位善說法師。便生頂等。若不遇者。還從煖修得。二捨性非得者。失退二捨。以捨得故。非得為體<p>從此第二。明善根勝利。論云。得此善根。有何勝利。頌曰<p class='lg'>　煖必至涅槃　　頂終不斷善<br>　忍不墮惡趣　　第一入離生　</p><p>釋曰。煖位雖退又斷善根。造無間業。墮三惡趣。而無久流轉。必至涅槃故。若得頂法。雖有退等。必不斷善。若得忍法。雖命終捨。而無有退。不墮惡趣。若下忍位。於二惡趣。得非擇滅。若至上忍。於卵濕生。及無想天。北俱盧。大梵王。處并扇搋。半擇迦。二形身。及第八有等。並見所斷惑。於此生處身有惑中。得非擇滅。以上忍位。必入見道。得成聖果。故於卵等。得非擇滅。若見斷惑。雖即未斷。以必不起故。得非擇滅也。世第一法。雖是異生。能起無間。入正性離生。正性離生者。見道名也<p>從此第四。明三乘轉根。論云。此四善根。各有三品。由聲聞等(等獨覺與佛也)種姓別故。隨何種姓。善根已生。彼可移轉向餘乘不。頌曰<p class='lg'>　轉聲聞種姓　　二成佛三餘<br>　麟角佛無轉　　一座成覺故　</p><p>釋曰。聲聞種姓。煖頂二位。容轉成佛。若得忍位。無成佛理。菩薩利物。必往惡趣。忍超惡趣。故不成佛。言三餘者。餘謂獨覺。在佛乘外。故名為餘。聲聞種姓。煖頂忍三。容可轉成獨覺乘故。名為三餘。麟角獨覺。與佛世尊。於煖等位。性必無轉。謂此二聖。依第四禪。一座成覺。故無容轉也。梵云菩提。此翻為覺。三乘菩提。皆以盡智無生智為體。言一座者。始從煖位。終至菩提。不起于座。第四靜慮。是不傾動。最極猛利。三摩地故。堪為麟角及佛所依<p>從此第五。明得果久近。論云。頗有此生創修加行即此生引起順決擇分耶。不爾云何。頌曰<p class='lg'>　前順解脫分　　速三生解脫<br>　聞思成三業　　殖在人三洲　</p><p>釋曰。順決擇分。今生起者。必前生起順解脫分。諸有創修順解脫分。極速三生方得解脫。謂初生起順解脫分。第二生起順決擇分於第三生。方得入聖。乃至得阿羅漢也　聲聞極速。三生極遲。六十劫。獨覺極速。四生極遲百劫　順解脫分。聞思所成。唯散地故。三業為體　殖解脫分。唯人三洲。三惡趣無。無般若故。諸天亦無。無厭苦故。北洲無者。以無厭心。及般若故　又施一食。持一戒等。深樂解脫。迴求菩提。願力所持。便名種殖順解脫分<p>從此大文第三。約三道辨人。就中有三。一明三道建立。二明七種聖人。三明學無學滿。就明三道建立。中二。一約現觀位明。二約修無學道。就約現觀明中二。一明十六心。二依位建立　就明十六心中四。一正明十六心。二明十六心依地。三明忍智次第。四明見修道別　且第一明十六心者。論云。於中已明諸加行道。世第一法。為其後邊。應說從斯。復生何道。頌曰<p class='lg'>　世第一無間　　即緣欲界苦<br>　生無漏法忍　　忍次生法智<br>　次緣餘界苦　　生類忍類智<br>　緣集滅道諦　　各生四亦然<br>　如是十六心　　名聖諦現觀<br>　此總有三種　　謂見緣事別　</p><p>釋曰。從世第一善根。無間即緣欲界苦聖諦境。生無漏法。名苦法智忍。苦忍無間緣欲界苦諦。次生法智。名苦法智　此智無間。次緣餘界(上二界)苦聖諦境。有類智忍生。名苦類智忍　此忍無間。即緣此境。有類智生。名苦類智。如緣苦諦有此四心。緣集滅道。各生四亦然。謂苦類智後。緣欲集諦。生集法智忍　此忍無間。生集法智。此智無間。緣上界集諦。生集類智忍。此忍無間。生集類智。此智無間。緣欲滅諦。生滅法智忍。此忍無間。生滅法智。此智無間。緣上界滅。生滅類智忍。此忍無間。生滅類智　此智無間。緣欲道諦。生道法智忍　此忍無間。生道法智。此智無間。緣上界道諦。生道類智忍　此忍無間。生道類智。故於四諦。各有四心。成十六心　苦法智忍者。苦法是苦諦法。忍緣苦法。名苦法忍。智是忍果。是等流果。智唯無漏。為顯此忍亦唯無漏。舉後等流。以為標別。故忍為智者。從果為名故也。如華果樹樹。非華果。生華果故。名華果樹。忍亦如是。生法智故。名法智忍苦法智者。緣苦法故。名苦法智。前忍斷惑。名無間道。後智證滅。名解脫道。苦類智忍及苦類智者。此之境智。與前相似。故立類名。故論云。最初證知諸法真理。故名法智。此後境智。與前相似。故立類名。如苦既爾。餘集滅道。各有四心。准此理釋。思而可知。此十六心。總說名為聖諦現觀。謂在現前。觀聖諦故　此有三種。一見現觀。唯無漏慧。見諦分明故。名見現觀。二緣現觀。此無漏慧。及慧相應心。心所法同一所緣。名緣現觀。三事現觀。謂前相應。及餘俱有同一事業。名事現觀　餘俱有者。謂道共戒。及生等四相。俱有因故。名俱有也　又論明得苦法智忍。名入正性離生。見所斷惑。令諸有情墮在惡趣受諸劇苦。猶如生食在有情身。作苦惱事。故名為生　或由見惑。令諸善根不能淳熟。故名為生。見道能越。故名離生。言正性者。所謂涅槃。見道能證。名為正性離生。正性之離生。依主釋也。或此見道。即名正性。聖正性故。正性即離生。持業釋也。又此見道。或名正性決定。謂決取涅槃故。或決了諦相故。名決定也。若正性是涅槃。即正性之決定。若正性。目見道。正性即決定。二釋同前。苦法智忍。名為入者。最初入故。故得入名<p>從此第二。明依地。論云。已辨現觀具十六心。此十六心。為依何地。頌曰<p class='lg'>　皆與世第一　　同依於一地　</p><p>釋曰。世第一法。引見道故。故十六心與彼世第一。同依一地。前言世第一通依六地故。今見道亦唯依六地也<p>從此第三。明忍智次第。論云。何緣必有如是忍智。前後次第。間雜而起。頌曰<p class='lg'>　忍智如次第　　無間解脫道　</p><p>釋曰。忍是無間道。約斷惑得。不破惑得之所隔礙。故名無間　智是解脫道。已解脫惑得。又與離繫得。俱時起故。名解脫也。忍智次第。理必應然。猶如世間驅賊閉戶。忍如驅賊。智如閉戶也<p>從此第四。明見修道別。論云。此十六心。皆見諦理。一切可說見道攝耶。不爾云何。頌曰<p class='lg'>　前十五見道　　見未曾見故　</p><p>釋曰。除道類智。前十五心。名為見道。於四諦理。未見今見。見未曾見。故得見名。至道類智。無一諦理未見今見。如修曾見。故修道攝。問如道類忍是道諦理。此道類智。緣道類忍。於道類忍。未見今見。何故道類智。非見道攝耶。答此中約諦。不約剎那。雖於道類忍一剎那心。未見今見。於上下八諦。皆已曾見。故修道攝。如刈畦稻。唯餘一科。不可名為一畦未刈。問忍於諦理。未見今見。可名見道。中間七智。已見今見。何緣七智。亦見道攝。答知諦未盡。中間起故。亦見道攝<p>從此第二。依位建立。就中有二一依十五心。二依第十六心。且依十五心者。論云。且依見道十五心位。建立眾聖。有差別者。頌曰<p class='lg'>　名隨信法行　　由根鈍利別<br>　具修惑斷一　　至五向初果<br>　斷次三向二　　離八地向三　</p><p>釋曰。名隨信法行由根鈍利別者。見道位中聖者。有二。一隨信行。二隨法行。由根鈍利。立此二名。若鈍根者。名隨信行。彼於先時。隨信他言。而行義故。若利根者。名隨法行。彼於先時。由自披閱契經等法。隨行義故　具修惑斷一至五向初果者。即前二聖。於見道位。立為三向。此頌是初向也。謂於先時。未以世道斷修惑。名具修惑。此名具縛人也　斷一至五向者。謂先凡位。以有漏道。斷修惑一品乃至五品。此為五人。兼前具縛。為六人也。此六人至見道中。名初果向。趣預流果故　斷次三向二者。第二向也。謂於凡位。斷第六品或七八品。名斷次三。謂前五品。次三品故。此有三人。此斷次三人。至見道中。名第二向。趣一來果故　離八地向三者。第三向也。謂先凡位。斷欲修惑第九品盡。或斷初定一品。乃至斷無所有處惑盡。名離八地。此有六十四人。謂斷欲第九品。為一人。斷上七地各九品惑。各有九人。七九六十三。兼前一人。成六十四人。此六十四人。至見道中。名第三向也。趣不還果故<p>從此第二。依第十六心。建立者。就中有二。一明建立果位。第二別明住果非向。且明第一立果差別者。論云。次依修道。道類智時。建立眾聖。有差別者。頌曰<p class='lg'>　至第十六心　　隨三向住果<br>　名信解見至　　亦由鈍利別　</p><p>釋曰。隨三向住果者。前初向六人。至道類智。住預流果。前第二向三人。至道類智。住一來果。前六十四人。至道類智。住不還果也。名信解見至者。此住果人。若鈍根者。名為信解。若利根者。名為見至。前隨信行。今名信解。謂由信故。勝解相顯。名為信解　前隨法行。今名見至。謂由向見。得至果見。故名見至。此二聖者。信慧互增。故慓信解見至名別<p>從此第二。明住果非向。論云。何緣先斷欲界修惑一。至五等。至第十六道類智心。但說名為預流果等。非後果向(解云。此意者。何故斷五品。非第二向。斷七八品。非第三向。斷上七地。非第四向也)。頌曰<p class='lg'>　諸得果位中　　未得勝果道<br>　故未起勝道　　名住果非向　</p><p>釋曰。諸得果位中者。據前預流等三果也。未得勝果道者。未得五品等諸勝果道也。故未起勝道名住果非向者。結上三果不名後向也。謂斷五品。至道類智。未起五品勝果道故。但名預流果。故不名第二向也<p>斷七八品。至道類智。未起七八品。勝果道故。但名一來果故。不名第三向也。斷上七地。至道類智。未起七地勝果道故。名第三果故。不名第四向也。勝果道者。謂向道也。夫論向道。勝前果道。或趣後果。名勝果道。問何故前住果。未得勝果道。答以勝果道是向道故。故住果位。未起得也<p>從此第二。約修無學道。就中有二。一明德失數。二歷位廣明。且明德失數者。論云。當約修惑辨漸次生能對治。名分位差別。頌曰<p class='lg'>　地地失德九　　下中上各三　</p><p>釋曰。失謂退失。即所斷煩惱也。德謂功德。即能斷道也。於九地中。地地修惑。各有九品。九九總有八十一品惑。其能斷道。地地亦九。總有八十一品。無間道八十一品解脫道。問失德如何。各分九品。答謂根本品。有下中上。此三各三。故成九品。且下品三者。謂下下。下中。下上。中品分三者。謂中下。中中。中上。上品三者。謂上下。上中。上上。應知此中。下下品道。能斷上上品障。乃至上上品道。能斷下下品障。如洗衣位。麤垢先除後除細垢。又如麤闇小明能滅要以大明。方滅小闇。失德相對。理必應然。白法力強。黑法力劣。故剎那頃。下下品道。能斷無始上上品惑。猶如長時。所集大闇。一剎那頃。小燈能滅<p>從此第二。歷位廣明。就中有四。一明預流七生。二明一來向果。三明不還向果。四明無學向果。且初明預流七生者。論云。先應建立都未斷者。頌曰<p class='lg'>　未斷修斷失　　住果極七返　</p><p>釋曰。九地修惑。都未有斷名為預流。生極七返。謂於人天。七返受生。極言為顯受生最多。極不過七。非諸預流。皆受七反。言預流者。諸無漏道。總名為流。初預此流。名為預流。問此預流。名為因何義。若初得道。名為預流。則預流名。應目第八(苦法忍是第八也。於八忍中。從後數之。當第八故也)。若初得果名為預流　如超越人至道類智。得二三果。應名預流。答此預流名。不目第八。目初得果。於四沙門果中定初得故　一來不還。非定初得。此定初得。故名預流。問何緣此名。不目第八。答要具三義。得預流名。一具得果向無漏道故。二具得見修無漏道故。三於現觀十六心流。遍至得故　第八三義俱闕。故預流名。不目第八　言七生者。人中七生。中有。生有。名為七生。天中亦然。中生各七。總二十八生。皆七等故。說極七生　問何緣彼無受第八生。答謂相續身。齊此七生。所有聖道。必成就故。聖道種類。法應如是。如七步蛇。第四日瘧。法應爾故。至第七生。逢無佛法。雖在居家。得阿羅漢。既得果已。必不住家。法爾自得苾芻形相。問預流既。未斷不善修惑。云何經說預流。名為無退墮法(不退墮三惡趣也)。答此有五義。一以不生長退墮業故。二違彼生長業與果故。三強盛善根鎮彼身故。四加行意樂俱清淨故。五諸有決定墮惡趣業。尚不起忍。況得預流。故有頌曰<p>愚作罪小。亦墮惡(無慚愧故)　智為罪大。亦脫苦(慚愧增故)　如團鐵小亦沈水　為缽鐵大亦能浮(引此頌意。明愚人名退墮。預流名無退墮也)<p class='juan'>
俱舍論頌疏論本第二十三</p>
</body></html>
