<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T42 </TITLE>
</head>
<BODY>

<p class='juan'>
瑜伽論記卷第三(之下)</p>
<p><span class='byline'>　　　　釋遁倫集撰</span><br>論本卷第十<p>差別中解七引因支訖。自下解五能生所生支。愛支體唯煩惱中貪。此雖通緣內外二果。諸論多取緣外境愛。因迷外境增上果愚。緣境界受所發生故。取支通以一切煩惱以為自體。四取之體如前已說。此支唯以能所取全所為取中隨順煩惱不取餘法。五十九云。當言全界一切煩惱皆能結生相續。愛既唯貪。故取通攝諸煩惱盡。然此中說緣四取貪為取支者。與十地經同。彼云。愛增上名取。成唯識說。於潤業位愛力偏增。說愛如水能滋潤故。要數溉灌方生有芽。且依初後分愛取二。雖取支中攝諸煩惱而愛潤勝。說是愛增故。彼此文不相乖返。愛取二支通現及種俱能潤故。愛望於取成因緣故。(景云)邪願求者。求上界身以為涅槃受於禁戒。是名邪願。於戒起貪名戒禁取。此文正出貪為四取。問上二界有何戒禁緣之起貪。解云。外道亦於色界身語執戒禁。無色意思假立身語亦執為戒。有支中。前時有者。生剎那後死剎那前兩之中間也。此文既五趣有外別明中有。明知中有非趣所攝。同薩婆多。雖舉十有。宗明業有。為欲界有。支謂行支。愛取潤故能有當果名業有。此即能有名有。餘皆所有。成唯識說。始從中有至本有中未衰變來皆生支攝。故知中有亦所有中收。問中有生有為一業別業感。景師解者未見有文。文但說云中有可轉。准此即知中有別業所感。雖有是說而可說為一業所引。色界有六有除四趣故。無色有五有又除中有故。今此有支唯是業支。說先作行煩惱攝受故。成唯識說。愛取合潤能引業種及所引因轉名為有。俱能近有後有果故。彼意說。行及識等五為愛取潤轉名有支。體唯種子是所潤故能生果故。今此總言十有名有。能有所有合名為有。汎解有義非唯解有支。此唯業有一是有支。唯識會此云。有處唯說業種名有。此能正感異熟果故。彼復會云。復有唯說五種名有。親生當來識等種故。其七有者五趣體有受用果故。趣方便中有二趣中間故六為所有業為能有。能引諸有故。故合成七。前時有死有生有。即五趣有而別施設。故不建立。生支中。初別釋十句。後略義結。初四句說胎卵二生。次一句濕化二生。此通舉一身為生支。身分頓起者。此論前卷及餘經論皆言。化生頓起。餘之三生諸根漸現。今言濕生亦頓起者。即知胎卵二生諸根漸起。化生頓起。濕生通於漸頓也。頓者如從爛濕未變起濕生蟲諸根頓具。下之五句通四生有。蘊得謂蘊體起。界得謂蘊種子蘊因緣性。蘊得現行成熟。界得種子成熟。處得通現種。餘三緣成熟。略義中有六句。自性攝生及出現兩句。生處位攝等生趣起三句。所生攝蘊得一句。因緣所攝攝界得處得兩句。任持所引攝諸蘊生起一句。俱生依持攝命根出現一句。老死支有二。初解老後解死。老中初別釋十七句。後結略義。結有十句。初六句各攝一句。第七威儀變壞攝次五句。第八無色諸根變壞攝第十二十三兩句。第九有色諸根變壞攝第十四十五兩句。第十時分已過壽量將盡攝第十六十七兩句。死中初別釋十一句。後結略義有四句。若死攝初兩句。正死體故。若死法攝第三第四句。解支不解支。五趣死時之軌法故。若死差別攝第五句下六句。若死後位攝第十一句。死魔業者。基師釋。即正死體死魔作用也。此亦死差別攝。或取死後識離身已名為死魔故。亦說是死後位攝。此生死二支隨其所應五蘊為性。現行苦故。唯取現行而有合說或通種子。成唯識說。始從中有至本有中未衰變來皆生支攝。中有末位設起變心緣當果起仍是生支。由前將死愛取潤有能有中有及當生故。諸衰變位總名為老。身壞命終乃名為死。第五次第中有三復次。初復次中。由邪行故令心顛倒等者。有義識等五支並依後際當生老死五現起位說因五支。非依五支在因位說故。成唯識云。因位難知差別相故依當果位別立五支。若依此義。心顛倒者。謂隨業識由色生已得類有情眾同分數。彼說名色初受生故。唯識會云。識中業種名識支故。故三藏云。中有末心名為顛倒。以能引支顛倒故。本識中識支種子相從亦名心顛倒。心顛倒故結生相續等者名色也。諸根圓滿謂六處支。二受用境謂觸受支。觸引受生俱受用境故。俱舍說名隨觸受。景又解。六處緣觸。觸起之時依根識二及受用境即是三和生觸。故云二受用境。耽著者緣現在愛。悕求者緣未來愛。合名愛支。煩惱滋長謂取支。此中但說業為有支。如前已會。餘文可解。有義合依三際以辨次第。無明行識在過去世。心顛倒者識等五種并名為心。不離識故識為主故。由邪行熏發當有趣生故心名顛倒。略而不說正行熏發。准後愛取潤後有業知於前際亦潤行心。故略不論。前際愛取有。其名色也結生下四支是過去世生老死支。成唯識說然所生果若在未來為生厭故說生老死。若現在為令了知分位相生說識等五。彼說識支初入母胎。此說名色故但四支。由現在愛發生貪愛煩惱滋長潤後有業。乃至當來有生老死。但說潤業不說發者。准於前際知發業故。此乃影顯過去說發不說潤業。現在說潤不說發業。未來說生老死不說名色等。現在說名色等不說生老死。欲顯因果三際不斷善順小乘故作是說。第二復次唯依二際建立。其內身緣者發業引生門。境界緣者潤生果起門。起我執等愚者是相應癡。或因此起彼是不共癡。既發業已即隨彼業多起尋思等者。(景云)識能了別名作尋思。此從行支引發識種名起尋思。由彼行支助識種子故。能展轉引發名色六處觸種。令感當來名色等三同類苦果。(備云)既發身語業起尋思意業。行與識支作助伴故。識支得生。自此已後三果漸生。(基云)即隨彼業多起尋思者此謂現行識。由業與識為助伴者種識。業所熏種為助伴故。其名色等種此皆名識故。能感當來三苦。一根初起苦謂名色身意一一根初起故。二根圓滿苦謂六處。三受用境界苦謂觸。即是合以名言有分二種能生。理實應有識受二果。識種為種故果中無。受稱外受內果中無。愛必因受方得起故受前際無後際說有。前際觸後說當受故。各望有別。依觸緣受發起於愛者愛支。由受用境廣起追求等者是取支。由事業門者。所謂淨行事王等。利養門者。謂坐收種耕田等。此二外欲境起名欲求。或由戒禁門者。謂邪願戒禁取。由此起內身求。求當來樂果身故。或由解脫門者謂見取。由此起邪解脫求。有義事業門謂欲取。利養門謂見取為利養故其執見勝。戒禁門者謂戒禁取。解脫門者謂我語取。諦故住故執我自性為解脫故。因此四取發起三求。一欲求多求五欲故。二內身求即有求求自體故。三邪解脫求即邪梵行求求邪解脫故。如是求時令先所起煩惱及業等者。謂業是有支。無明為發業緣令當果生。無明非是有支。第三復次中。由三有情聚者。前二復次單明流轉次第。今此通依流轉還滅故說三聚。樂世間清淨者。不樂出世而樂人天故名清淨。然愚癡故亦造非福。或起追悔所引或不退悔歡喜所引心相續住等者。景師釋。此在中有有悔不悔。識相續住從行生識也。基師釋。追悔者。樂清淨故悔非福業。或癡不解悔。因此三業歡喜所引心相續住者。歡喜心所熏成種相續而住。即是識支以此為因。由非福者下業。由福者中業。由不動者上業。於當生處亦皆能感三苦果。種名識支現行名名色等。不說受等義准前釋。樂著境界者。謂受愛取也。其有生老死因著境有亦得彼名。緣起經中具釋次第。恐繁不述。第六釋難中有二問答。初問逆次第中。答依此宣說諦道理故等者。觀老死等為三十四智。觀於四諦中最初老死是苦故先觀老死。現在識等五支種子無始來有名為舊識舊名色等。從此種子生彼未來生及老死。二果之中識名色等并名新識名色等。前來總說名色結生。名色體寬總攝餘支。但言名色已說餘訖。由心解脫者。於現法中不起無明行支為能引故。五支種亦次第不生。由現因次第不生故。老死位中識等五果皆次第滅。應言新識滅為上首乃至受滅為後。然據彼名色為先故言新。名色滅為上首乃至受滅為後。亦可四十四智中先觀老死作四諦觀。觀生是老死集是舊名色。在前起故。老死始從生起是新名色。今觀老死體滅即是新名色滅。十二支中先觀老死滅以為上首。緣起經說。如病病因病滅良藥。故逆次第生老死為初。問何故不言諸無明滅為上首耶者。此問次前所引經說名色為上首滅。何故彼經不說無明為先首滅。答依心解脫者而施設故等者。此意釋言。未入聖前初資糧位先順次第觀。加行道中逆次第觀起四十四智等。入見道等順次第斷故無明滅即行滅等。依止無學解脫身中現在名色為先受為後。四支種子不能為因生未來世生老死果。此說苦因不能生。下顯由愛滅當苦不起。謂解脫者現受境時愛及隨眠即愛取支由聖道力永拔不起。名能潤煩惱集諦永滅。此因永滅故先所引因名色等種當不生果。名餘支滅。此言意顯現在名色所有種子不生當果。先觀苦諦故。以名色滅為上首。此滅由何。由彼能潤集諦所攝愛取等滅。故名色等種當不生果。名色等種是當來世生老死因緣。親因緣故說此先滅。無明等疏後始觀察。能潤因故。不說無明為先首滅。故得無學已觀云。由誰無故老死無等。餘次第滅准此應知。言如是等類宣說緣起次第應知者。(景云)計此結文應在立難前說。由於次第門中立此難故。故於難後總結緣起次第言之。第七釋詞中有五復次。依字釋名者。由煩惱繫縛為緣往諸趣中數數生起故名緣起。依緣字起字釋緣起字故名依字。(景師補闕)云。由諸煩惱繫縛往諸趣中者釋緣字也。數數生起者釋起字也。依剎那義釋者。簡大眾部化地部等緣起是無為。亦遮正量部一期四相義。眾緣過去而不離等者。若依分位前十支為緣後二支為起。前支具因緣等四。雖復剎那滅入過去。種在身中而不捨離故依自身後果生起。或十二支前一一為緣一一為起。此有故彼有者。顯無作緣生義。此生故彼生者。顯無常緣生義。非餘者。唯由有緣果法得有。非緣有實作用能生果法。亦非無生法為因故少所生而得成立。無作無常二種為緣。非餘作用及無生法二種為因。故言非餘。此簡自在天等有實作用及計無為能為緣起以釋其名。數數謝滅復相續起者。數數逢緣而續起故名緣起。於過去世覺緣性已等相續起者。初證菩提時覺悟緣性已後為有情發起語言說之故名緣起。自利稱緣利他名起。即是法輪展轉說義。第八緣性中有二。一四緣二二因。成唯識說。諸支相望增上定有。餘之三緣有無不定。緣起經中依決定有唯說有一。謂增上緣。愛望於取有望於生有因緣義。若說識支是業種者行望於識亦作因緣。餘支相望無因緣義。而集論說無明望行有因緣者。依無明業習氣說。無明俱故假說無明實是行種。會此文云。瑜伽論說諸支相望無因緣者。依現愛取唯業有說。別料簡云。無明望行愛望於取生望老死有等無間及所緣緣。此以無色望無色支。有望於生受望於愛無等無間有所緣緣。此以有色支望無色支。餘支相望二俱非有。此文總說。彼文別顯。應如彼釋。有色望有色者。謂名色中色望五處。業有望色生。色生望色老死。無色望有色者。無明望行。名望五處。無色生望色老死。此中不說非業有。故不說之。此中且依鄰近順次不相雜亂實緣起說。異此相望為緣不定。諸聰慧者如理應思。答因緣者自體種子緣所顯故者。此答意說。因緣者無明種子唯生無明不生餘支等。自自相望不望餘支即是自性緣生。今說愛非愛緣生義。自他相望有增上緣無因緣故云也。何故說言依因果體性建立緣起耶等者。此中問意因通四緣。何無因緣。此中答意十因之中引發牽引生起定異同事不相違中雖有因緣。其定異因有別性生同事不相違體通疏遠。此略不論。其引發牽引生起尋名釋義應有因緣。但依現行相望名引發因。依潤未潤位行有等中業習氣說故是增上而非因緣。不遮愛種望取生種望老死為引發因有因緣義。亦不遮未潤位中識等五種望生老死為牽引因。已潤有中識等五種望生老死為生起因有因緣義。所望別故亦不相違。二因中。問幾支是生引二因果所攝耶。答於現法後法中識等乃至受於生老死位所攝諸支者。此說識支結生相續能引所引一時而有。去果相遠俱名引因。能生與果二世別故。親近能生獨名生因。成唯識說。生近正果名曰生因。引遠殘果說名引因。三性十因指如別章。此說雜染故不違餘教。第九分別緣中。合以三十門分別。第一一一支問曰分別。無明有二問答。彼唯是不斷因故等者。不正思惟與無明作不斷因不能作雜染因。體非染故。何者不起非理作意而有緣起。故名不斷因非雜染因。此中景有二解。一云。不如理作意者約現在無明相應不正思惟說。此由無明故染不能染無明故不說為無明因。二云。是與過去無明相應作意。問若然者過去作意與無明俱。何故唯言作意與無明作不斷因。不言過去無明與現無明作不斷因耶。答雖有無明而力劣故故不說。作意力強故約其問答也。又此作意體。(備述兩釋)一云。遍行作意。二云。遍行思數也。又生雜染業煩惱力之所熏發等者。謂生雜染由業雜染起。業雜染起由煩惱雜染。故言由彼之所熏發。業體謂行。初因即以無明為體。雖諸煩惱皆業初因。無明獨十一勝事故偏說之謂所緣等。廣如經說。俱舍云。無明不說因。生死應有始。老死不說果。生死應有終。從惑生惑業。從業生於事。從事事惑生。有支理唯此。故十二支無始輪迴。補闕云。生雜染體由業煩惱二緣所染。業因煩惱一緣染。故所生謂初無明。無明不由作意所染故起。是故不說不如理作意為緣起初。問何故不說無明自體為自體緣耶。答由無明自體若不得餘緣於自體雜染不能增減。故自體非緣。行有三問答。由不了達世俗苦因為緣起非福行等者。三惡趣苦相狀易知名世俗苦。人天趣苦微隱難了聖智所知名勝義苦。或有釋言。八苦之中對法論說前七名世俗苦。第八苦名勝義苦。若作此釋。第八行苦既通五趣。應唯迷惡趣亦起福不動業。前之七苦既通人天。應唯迷善趣亦造非福業。苦苦壞苦行苦并通五趣故。由此故知前釋為善。彼世俗勝義苦依別麤細易難知說。此世俗勝義苦依趣總相凡聖境說。亦不相違。福不動業。近因等起唯近善思。遠因等起以無明發。迷當果故說癡為緣。若非福業近因亦以無明為緣。迷當果故。答此中通說福非福不動業緣等者。三不善根唯生非福。癡不善根通福不動。故唯識說。有下無明能發上行。不爾初伏下地染者所起上定應非行支。彼地無明猶未起故。故癡不善根通發三業。問發業有助正說正無助法。潤生有正助說正無助法。答一因不假多說正無助發。資緣必假數故正助俱陳。依發一切行緣而說等者。不但唯說身語行緣故不說思為身語緣。及依生善染污思緣為說故。說無明為緣不說無記行緣。身語二行唯無記故。但說無明發諸行故。近能發起身語意三善染污故。補闕云。思雖發起身語二行而不發思。無明通發一切諸業。是故但說無明緣行。又三業以思為性。無明緣行則生善不善思。是故不言思緣行也。答行為識雜染緣能引能生後有果故等者。謂行能引現識種子能生後有識現行故。非如名色但為根境能生識也。答識能為彼新生因故等者。由識入胎為新生因。總報能為別報緣故。或由識種為名色親因令新生故。此說名色初結生。義准下識入胎。前說為善。又依一切生一切有生時而說者。一切四生一切三有受生之時定有識界。故偏說識。餘五不定。是故不說。又六處勝故由六處攝二種故者。但舉六處生觸時。是則類攝六處六識亦生於觸。觸是彼近因故者。唯識云。謂觸所取可愛等相與受所取攝受等相近相鄰近。引發勝故。以受等力於相似境或求和合或求乖離等者。謂受境與愛境相似。於樂受境愛求和合。於苦受境愛求別離。名相似境。故說愛以受支為緣。無明但於內外二受生滅等相不如實知。不能制心而起不了行相。愛不親順不說為緣。若疏由迷而起受者亦有緣義。非如受親故偏說受與愛緣。由希望生故於進求時能發隨眠等者。由愛希求勝境和合惡境別離。而熏種子發取隨眠。及引隨順生取之法。故取得生。是故偏說愛緣於取。問前已說無明為緣發起業有等者。善不善業潤已未潤皆名為有。能有果故。然依潤已能近有果獨得有名。未潤已前初造非增名之為行。依義勝異各得一名。今依通義故言無明發起業有。即是行也。但於潤位由取力故即令彼業於彼彼生處能引識名色等果。故偏說取緣有。第二三道門中。按成唯識云。無明愛取是惑所攝。即此三也。行有一分是業所攝。即此二也。彼會云。有處說業全攝有者。應知彼依業有說故。會對法等云。有處說識業所攝者。彼說業種為識支。是餘是苦道者。准此即是餘之七支以合說有。是業道故。成唯識云。七有一分是苦所攝。識等五種轉名有故。第三分別因果中有二重。初依十二支次第相望為因果。次云三唯是因者。無明愛取發業潤生之根本故。二唯是果者。謂生老死。是前十支所生果故。此重依三雜染及種現之因果所望別故。總束緣生為因果者略有五重。一等起門。謂前前為因後後為果。即此初言初一唯因等是。二本末因果。此第二文是。煩惱為本故。三唯是因等。此下亦云。前六支及愛取有是因分。後二支為果分。受通二種。亦依本末以辨因果。三異熟非異熟因果。五十六云。又現在果所攝五支及未來果所攝二支總名果所攝緣起。當知餘支因所攝緣起。中邊上卷亦云。因雜染者謂煩惱業分。果雜染者謂所餘分。四熟未熟因果。對法論云。因時有能引所引即前七支。於果時有能生所生謂後五支。謂由無明成熟愛取彼增長故。行等六支熟名有故。生老二支是所成熟。五分位因果。即前生引二因中云。能引及能生合十支名因。後二支為果。唯識亦云。十因二果定不同世。雖諸門說五義不同。所望有殊理無乖返。第四明相獨雜。三是獨相等者。成唯識云。無明愛取說名獨相。不與餘支相交雜故。餘是雜相。謂前後義定不轉作餘支名獨相。與此相違是雜相也。謂能引愛非愛果者。體即行支。未潤已前名引因故。及能生趣差別者。謂即有支。由行被潤轉名為有。能生支故。識與名色六處一分有雜相者。謂如識支時通有五蘊。但說識為支。故是一分。至名色時識轉為名。名中一分。至六處時中識復轉名意處非餘五處。亦是一分。但一識性徑於三支前後名異。其義亦殊。故名雜相。觸受非識故不同雜。依雜染時者是識支。謂前文說。由邪行故令心顛倒。顛倒現識既熏種子。即名識支。依潤時者。即識種子為愛取潤。初結生位名名色支。依轉時者。即此名色六根起時名六處支。非六處等全唯是識。皆有識故。是故成雜。別顯苦相故等者。現在識等現起五支酬前因起。五支相顯。別顯苦相。若在未來同異熟法當有未顯。合名生死。此生老死一為現在無明等七引因所引。二為愛取有三生因所生。故言及顯引生差別故。此生老死於次生身現在起時。增微有異。離為五支。故言別顯苦相故。須知此宗現在識等五支與未來二支有雜相者。生支具攝識等五支。老死但攝受支後分。故名雜相。亦可老死潤生俱有識等五支名有雜相。第五重釋經中緣起名義。梵云缽剌底此云應行。以不住故。梵云參此云和合。以正集故。梵云嗢此義譯起。以緣新起故。於三義中初總釋緣起以簡無為。次唯釋緣字顯緣不差。後唯釋起字簡不生法。廣如正理。緣起緣生者。若對法云。因名緣起果名緣生。第六四諦攝中。此說七支皆苦諦已。說餘五支唯集諦訖。欲顯二諦體差別故。非五支全是集諦。成唯識云。皆苦諦攝取蘊性故。五亦集諦攝。業煩惱性故。逼迫是苦義。一切皆是苦。招異熟故。是集義故。五亦集諦。第七諸支相望為三緣中。有十六番問答。謂由無知於隨順諸行法中等者。基師釋。不善意行名隨順行。無明俱時為剎那等起故。名俱有覆障。由五惡見恣情放逸相應無知。此緣見起非親緣行故。與惡身語行為無間緣。或由身邊見等相應無知為無間緣親引諸行。若諸善行由無明引為久遠緣。由迷彼果起初二思後方起行故。成久遠滅緣建立當果。此說二行差別發果。亦得與善行為俱有緣。剎那等起非正發業故此不說。如是等義唯准應知。此中西方兩釋。一云。二乘無漏亦與無明俱。況有漏善。若依此義福等善業得與無明俱。亦用無明為俱有緣。二云。善不善業與無明俱故。此文總將無明望行為三緣。別論善惡。惡有三緣善無俱緣。故此論文言總意別。行與識為三緣者。由行同時熏發識種。是俱有緣。由行勢力令次念識種相續增長。是無間滅緣。由彼行種識當來果得生起。是久遠滅緣。受望愛為三緣者。由現行受同時起愛為俱有緣等。愛望取為俱有云由貪俱行故於隨順取法中欲樂安立者。愛與能取實不同時。所取所為取之因緣與愛俱有。愛望取成俱有緣。取望有為三緣又能引發彼界功能為久遠緣者。此望初生非後相續。將死我愛望諸界初起時有隔正死一念。故為久遠緣。有望生為三緣云熏發彼種子者。(景云)有支業種既被潤已。資發識等名言種子令生生等為俱有緣。(基云)由昔業熏識等種故今名為有。而生現果故成俱有。雖久遠滅而果轉者。如初潤有望初生。果轉故成久遠滅引發緣。隔正死時故。第八辨有支勝分全分中。有支有二建立。一勝分二全分。初唯業有。後六為有。由取滋潤轉名為有稱為攝受。第九業用門中有二。一明業多少。二為緣寬狹。即此業用及於各別所行境中如其所應所有業用等者。對法論說。謂無明支有二種業。一令諸有情於有愚癡。二與行為緣。乃至生有二種業。一令諸有情名色等起。二與老死作緣。如是諸支皆有二業。其彼第二業此云即此業用也。上文所說三種緣及是各別境中所有業者。即彼初業是。彼說老死亦有二業。一數令有情時分變異壞少壯故。二數令有情壽命變異壞壽命故。此中唯說前支與後為緣故無老死緣。不相違也。辨為緣寬狹中三。初明遠近緣義。二明後非前緣。三結之也。第十釋經此有故彼有等句。初顯無作緣生。唯由有緣果法得有。非緣有實作用能生果法故。言由未斷緣餘得生義。二顯無常緣生。非無生法為因少所生法而得成立。後二顯勢用生義。謂第三雖復諸法無作。第四雖復諸法無常。然不隨一法為緣故一切果生。以諸法功能差別故作如是說。或第一破作用緣生。第二破常住緣生。第三顯勢用緣生。第四破不平等緣生他作我受果失。十一四句等分別中。非必是支。汎說彼故。無明第二句不說有覆無記別報業果者。略故。行第二句不說有覆無記識亦爾。或有是愛非受為緣謂希求解脫及依善愛而捨餘愛者。善法欲數名求解脫愛。及一切善愛厭捨貪愛者。非順愛受為緣故生非愛。俱時及先無受無順愛受故。說非為緣。不相違也。理實此中應順後句。諸是愛者必緣受生。有受為緣而非是愛。謂後餘支。十二障八正道中。其十二支皆障正見正思惟等。今說勝障但說無明及染意行并意行有障正見等。身行語行及色有一分障正語等。除無明行全有一分餘九支一少分障正念正定。此言餘者全說九支。此有二釋。一云。由前三支說障慧身及戒身故。餘九支相從總名障正定等。理實唯應說愛取二障離欲道正念定。二云。定身者是心學。識支是心。名色六處生及老死并有心體故障定身。觸受二支是心所有。并名中色及前五處。從識總說障正定身。愛取二支障離欲道正障正定身。此說正見正思惟正精進為慧學。正語正業正命為戒學。正念正定為定學。成唯識論六波羅蜜與三學相攝中。或云精進三攝。通策三故。或依初學為論故云精進唯戒。守護戒故。今依久成。以精進助成見勝故唯慧身。正念順生正定支故。故定學攝。由念明記心專注故。十三染淨門中。四唯雜染品者。謂無明愛取及識。問三煩惱是染可知。何以知識是染。答如上說由邪行故令心顛倒。心顛倒故是識雜染。此據中有末心為支故云四唯雜染。或第四是老死支。老死位中不能修學故與染名。識等五支准生支說。此等六支實非染淨。隨總別業果得因名。成唯識云。三唯是染煩惱性故。七唯不染異熟果故。會此文云。七分位中容起染污假說通二。餘通二種故。此唯染說為四支者。或識或老死假得染名。唯識據實亦不相違。十四因亡果喪門。有三種發起纏隨眠無明者。拔法師云。纏是現起無明。隨眠是種子無明。發起即是發業。不共無明通前三種。又解。有三種發起纏隨眠無明者。即三界無明通纏及隨眠皆能發行。由此滅故行亦隨滅。前解順緣起經。(基師)云。發起謂發業無明。此通相應不共。纏謂潤生無明。多唯相應。此二俱現行。所熏成種名隨眠無明。由發行無明以一切無明為根本故。此中通說潤生無明。又行當有支。無明當愛取。故此通說。又此三種發起為總。此中有二。謂纏隨眠。總別合論故名三種。發起之體相應不共即四為三。此三總滅故。彼發行別無明滅。彼滅故行滅。此釋通說發一切行之無明。不爾者潤生無明未滅何故發行即滅。又有三種發起纏之隨眠無明。一能發起纏。二能發起相應。三能發起不共。此三皆纏。初纏是總後二是別故。發此現行之隨眠無明有三。由此三隨眠無明滅故彼現行無明滅。現行無明滅故行滅。行中(景云)諸行於自相續中已作已滅及未起對治者。此舉諸行於自身中已作未斷。由此不有故識不有。言又由意行者故起身語行由此有故彼有者。由意思行起身語行。由意思有彼身語有。此別舉有以顯不有。言彼無故彼緣識亦無者。彼身行語行無彼識亦無。此方順釋。言此若全滅當知識亦隨滅者。身語及意三行全滅。當知識亦隨滅。基師釋。於自相續中已作未滅者謂意行。又由意行故起身語行者身語二行。由此三行故識有。行無故彼緣識亦無等者。謂種子識以行為緣。行無故種識無。行若全無其識亦無。或此種子識全無故現識亦無。如無明緣行道理如是愛緣取取緣有道理亦爾者。景師釋。問無明緣行道理類取緣有可知。有何相似類愛緣取耶。解云。有少相似而非是全。如前不善無明生後不善無明相應思行。類愛生取其義則同。不據無明生餘身語意行及生福不動行。何等受不有故愛不有及至如行緣識道理者。(景云)此緣妄樂生愛。如因邪行生顛倒識。故同相類。(基云)問受是果愛是煩惱。行是業識是果。全不相似。云何類同。答行與識業果異故異性相望。今受與愛果惑雖別異性亦同故指無別。如從業生異熟異熟生煩惱。為類同故義不相違。宗師解云。如以無明為緣行與識為緣彼滅故識滅。亦以無明觸為緣受與愛為緣彼滅故愛滅。義相似故為類也。十五八門緣起相攝中。三門是彼所顯者。此總說也。下別分別。謂二一分謂內識生門自業所作門一全分所顯謂有情世間轉門者。(景云)內識生門但據六根生六識。識是識支攝緣起支不盡。自業所作門但據從行有業生於五趣差別。不攝三煩惱及五支種子。故不全攝有支。何故餘五門非十二所顯耶。謂十二支緣宗明有情內身因果。外稼成熟門器世間成壞門非內身因果非十二支。食任持門但以外食長養眾生亦非內身能生起緣。威勢門者明依單支。五通通依九地發漏盡通義故非十二緣。清淨門者即是道品無漏從緣起義亦非十二支緣。(基云)內識生門識依根起。謂是諸識為體門。自業所作門業招異熟有總別。唯總報故言一分。緣生有三。一自性緣生。謂第八異熟識緣生自性故。二受用緣生。謂六識身受用境故。三愛非愛道緣生。即十二支。其識生門依根緣境。正似受用緣生。自業所作門正似自性緣生。一全即是愛非愛道。雖復解脫分善等名清淨門。而與流轉為違害緣。又非順益故亦不攝也。違流轉義。如緣起經。十六辨過患勝利。五過患者。(景云)一起我見。二起前際見。三起後際見。四起前後際見。五於彼見猛利堅執有取有怖不般涅槃。(基云)一我見為本。因此所起三際斷常并邪見為三。六十二見中隨其所應緣於三際起常斷見及邪見故。第五即於此見猛利堅執取之為勝。怖畏涅槃現在不得。即是見取或是邪見五現涅槃論。此五過患謂起四見唯除戒取。十七假實門。九實三假者。謂後三。成唯識云。已潤六支合為有故。即識等五三相位別名生等故。下品名愛。上品名取。故皆是實。十八一事多事。五事者。成唯識云。謂無明識觸受愛五。十九所知障因謂一者。前說惑業苦攝十二支已辦十二并煩惱障訖。佛地論云。若一百二十八煩惱等若所發業若所得果皆煩惱障故此不問。唯問所知障。謂無明。無明為法執無記慧因。故名所知障因。理實所知障與煩惱障無明為因。唯識云彼實用此為依故。今說發業無明。迷理增故。彼俱有故。為知障因。亦不相違。又由此無明發業招生故。後後所知障展轉增生。無明是本獨說為因。二十苦及苦因。五能生苦者。謂無明行愛取有。苦胎藏五者。謂識等五種子故。苦體即是生及老死。二十一因果雜分。謂所餘支說為雜分者。謂受。下釋雜相。有二種受名為雜分。一謂後法以觸為緣因受者。謂受種子以觸種子為因。望後際果是其因受。二謂現法與愛為緣果受者。現起報受作緣生愛。是前際家果故名果受。故此一受雜因果分。問曰。識等五支皆通因果。何故偏說受雜因果名雜分耶。解云。識等五支望彼未來唯取種故。前四支唯明因分。從受生愛多因現起果受而生。故於受中通說因果。二十二境體兩果。謂前六支能生前果等者。愛非愛境界謂順違境。緣此境受名之為果。由愛非愛境界為所緣緣生能緣受故受名果。謂前六支為因能生此受果故。為受彼境而起前六。謂行與受為因。無明能發於因。識名色六處與受依。觸能生於受。隨其所應故說能生。其愛取有三能潤所潤為因。能生五趣自體果。唯受一支能生二果。謂現受種既被潤已能生現行受名生前果。行所引發種生未來自體名生後果。或前後剎那自類相生名生初果。在種未潤遠作引因生當來世生及老死名生後果。二十三二受俱行中。唯識云。十樂捨俱。受不與受俱故。老死位中多分無樂及客捨故。十一苦俱。非受俱故。老死多苦。故說十一。其種子體當位俱。如有支等。種與種俱。皆如理思。俱謂俱有。二十四三苦門中。唯識云。十一少分壞苦所攝。老死位中多無樂受。依樂立壞。故不說之。此中謂非受俱行支其一分者。謂與樂受俱者是。依樂立壞故言一分。十二少分苦苦所攝。一切支中有苦受故。依苦受立苦苦。故言一分。十二全分行苦所攝。諸有漏法皆行苦故。依捨受說。十一少分除老死支。前不苦不樂受俱行唯十。今加非受俱支故言十一一分。如前實義。如是諸聖教中隨彼相增所說不定。緣起經十地經二文有異。恐繁不述。二十五具支多少。(泰云)准此論文。無想天中命終受生無六識身。今釋。此文處長時說無非色支。非謂一切位全無六識。(基云)此依六識說無非色支。隨轉薩婆多理門。非實理。彼宗亦說睡眠非無心故。無色界亦爾。依真實義。在有色界諸支皆全。無色界中唯除現色。故前卷說在無色界識依色種。二十六依支離支。謂依上地支離下地支。此但一分支。唯識云。上地行支能伏下地。即麤苦等六種行相有求上生而起彼故。唯上地初起非餘。亦非行全故言一分。二十七染不染。唯識云。無明愛取唯通不善有覆無記。即此三染前第四門說四雜染。今言三者。此實前假。義別故。其不善中通染及無覆無記。唯識云。行唯善惡。有通善惡無覆無記。七分位中亦起善染故名通二。此實無記。依五當生故無過失。二十八三界繫中。欲界一切上界一分等者。唯識云。雖皆通三界而有分有全。欲界有二性。無明行愛取三性。有一業七果。上唯一性。無明行愛取二性。有一業七果。故言一分。二十九三學行。一切皆唯非學非無學等者。此以入聖後方成學。諸異生位皆非學故。前第九卷學業者。謂若異生若非異生學相續中所有善業。對法第四說求解脫者所有善法是有學義。此中依證勝學亦不相違。唯識云。聖者所起有漏善業明為緣故違有支故非有支攝。由此應知聖必不造感後有業。於後苦果不迷求故。雜修靜慮資下故業生淨居等。於理無違。即顯異生順解脫分順決擇分能感引果皆有支攝。緣起經下卷云。外法異生四種無明為緣生福非福及不動行。內法異生若放逸者彼除一種不共無明所餘無明引發放逸為緣生行。內法異生若不放逸勤修學者及聖有學三種無明引發妄念為非福緣。然此不能招三惡趣。故此非福我不說為無明緣行。意顯不放逸異生及聖非福唯招人天別異熟果不招惡趣總異熟果。既非行支故不說此非福以無明支為緣。彼經又說。不共無明內法異生雖不放逸而修學者亦未斷。諸聖有學應知永斷。又不放逸內法異生若造福行及不動行。彼是正法如理作意相應善心之所發引解脫為依迴向解脫而引發故。雖於善趣感殊勝生。而非無明起增上緣。然能作彼斷增上緣。此顯異生見道已前雖由三無明及不共種發福不動感人天趣總異熟果。不與無明為起勝緣。究竟滅故。非由三無明等親所引發。由彼種在或違能發故。亦不遮無明緣福不動行。但遮彼非福以無明為緣故。彼經但說聖有學不共無明已永斷故不造新業。不說異生不共無明已不起故不造新業。其善法欲後異生身善有漏支墮流轉故既非是學。故能感生緣起支攝。三十四果斷支。唯識云。有義無明唯見所斷。要迷諦理能發行故。聖必不造後有業故。愛取二支唯修所斷。貪求當有而潤生故。九種命終心俱生愛俱故。餘九皆通見修所斷。此說一切預流斷者依多分說。非愛取支亦見取斷。此師說。取即愛增上故唯修斷。有義一切皆通二斷。乃至廣說無明愛取三支亦通見修所斷。然無明支正行發者唯見所斷。助者不定。愛取二支正潤生者唯修所。助者不定。又染污法自性應斷。非染污法二義說斷。一離縛故。二不生故。說十二支通二斷者如應當知。此言一切通十二支。言一分者。若依自性斷三惡趣煩惱及業。若依不生并彼諸果等說預流斷。名為一分。不還果人已斷欲界一切色無色不定者。(景補闕云)不還果人於欲界中不起現故。故知聖人亦有相應。現纏隨眠三種無明發福等。有無明支不得偏斷苦十因故無來。二果於上二界或有前後數起。多地十因牽多地二果。如上流人等。或有但起一地十因牽一地二果。如生行無行等三種不還。或有全無。如現般等。阿羅漢人三界生盡一切皆無。唯有現身殘報。是前際果隨因勢力盡任運自滅。故次下文說。識等五文種子名苦牙。愛取有名守養苦牙。生老死名苦樹。不同小乘所說前七為前緣起後五是後緣起故。婆沙云。十二支緣如樹。有根有體有華有果。無明行是根。識等五支是體。愛取有是華。生老死是果。此十二支或有華有果謂凡夫學人。或無華無果謂阿羅漢。上來第九分別緣竟。第十攝諸經中有十八門。一六種言說順逆次第者。有漏無漏皆有順逆。一分具分者。如涅槃經云。或為眾生說一因緣。所謂一切有為之法。乃至或說十一。如為薩遮尼揵子說除生一法。或時具說十二因緣。如王舍城為迦葉等具說。是為一分具分。今此說者。謂觀黑品齊識退還唯觀十支。或名色入胎唯觀九支名一分支。若觀白品十二并觀具滅十二并修彼滅道名具分支。即此一分名為黑品。觀苦集故。即此具分名為白品。觀滅道故。雜染清淨則是觀心故此不說。二由十種相應知緣起甚深義者。無常義有六。苦義第七。空義第八。無我義第九。依勝義諦。諸法自性雖不可說而言諸法自性可說為第十。前九依世俗諦安立差別門。後一勝義諦強施言設門。無常義六者。一雖自種力勝亦待他緣非自我作故。二雖他緣力勝亦待自種非梵王等作故。三雖種及緣生而種及緣於此生事無作無用亦無運轉。非如勝論我能造作以德句中法及非法并業句義助有實用令果法運轉。亦非如薩婆多有實作用令果法轉。今無能作亦無業用。果雖後生而無實運轉。故雙非之。四有功能生非是無因。五剎那剎那新新生起。非如數論轉變有果。六然似停住運動相現。非如正量部等一期生滅。依苦義者。諸有漏法性琣甇W一味無異相似有苦有樂等時。實無其樂無苦間斷等故。依空義者。因性離於勝論我作者。果性離於數論我作者果受諸苦者。然似不離。依無我義者。離我體相。空離我用。是二差別。緣起經下卷說。謂於苦諦離實我性名空。謂於苦諦非我相性名無我。對法第六說亦同經。所望有差不相違也。又此空義離作受。我體無我義。法體非我相。亦與彼同。此言無有我相者。無之言非故。依勝義諦。緣起自性不可言說。今說緣起故成第十。依對法論有五甚深。謂因甚深等。而此不同。緣起下卷說十五種甚深。初五而對法同。後十稍別。如彼經論說。三法住智是聞慧。真實智謂思修。異生如學而觀深義。或法住智異生聞慧。真實智聖者三慧。或法住智異生身智。真實智聖者智。住教等法故。如實義而知故。是二差別。四住者。以無倒文句說此法性。能論文句名為法住。故此法住以法性為因。故此法性名為法界。界是因義。或以文意及般若等經說彼真如名為法住。所詮從教名為法住。法住體故要有法性方為教依。以體為因以義名界。五生若無者。謂種子生識等五支是。無處無住生可是有者。謂現行生。六問意。上來分別十二支中。餘十有支非更互為緣。何故偏立名色與識互為緣耶。答識於現法中用名色為緣故者。識於生位假名色起故用為緣。復於後法中用識為緣故者。當名色生必依識起。此說當現更互為緣。影顯現在名色依識起。當來識起亦依名色。所以者何下。故自徵釋更互為緣。七觀黑品唯至識支等者。苦集二諦名黑品。滅道兩諦名為白品。還滅品教。其識與名色互為緣故。觀心至識卻還至老死故名轉還。其還如九十三及前卷釋。還滅品中名色非是識還滅因。不由名色滅識支亦滅。但由識滅名色必滅。故至識不還更進觀行乃至無明。無明滅故行乃隨滅。故四十四智七十七智其觀成立。無明已前無支因故。故亦不說四十八智等。毘婆沙四十云。菩薩增惡起作分但觀至識。愛樂寂滅分故具觀十二支。八生者非有故者。謂非自作他作。若有自我作大梵等他作。便有生者故。緣無作用故者。謂非俱作。緣力所生故者。謂亦非無因生。對法云。諸法不自生。亦不從他生。亦不從共生。非不從二生。雖無作用緣而有功能緣可得故。非自生破我作。非他生破大自在天等不平等因生。非共生破薩婆多等作用義。非無因生者破無因論。彼云。若緣起理非自非他遣雙句者。猶為甚深。況忘四句。是故緣起最極甚深。中論云。諸法不自生。亦不從他生。不共不無因。彼解云。自性空故不自生。緣性空故非他生。自他空故不共生。法若有體可說有因無因。法性既空。何得說有有因無因。前三句破有因緣。第四句破無因緣。九有是守養苦等者。業有能養故。十有支如膏者。且說業有。十一增有二義。一增當苦故。二增後支故。滅二返此。言一切有支純大苦聚為後果故者。謂生老死大苦聚。十二前七名有因法餘五名有因苦者。能引所引俱是引因。當生老死名為有因。七支是彼因法故。生老死名有因苦。有前因故。愛取有三鄰近此二。相從名苦。有前因法故。對法云。謂於因時有能引所引。於果時有能生所生。熟變名果。故愛取有亦立果名。果將熟變彼方起故。此亦如是。十三三支漏盡所顯者。謂無明愛取是漏法。故斷此盡位名漏盡所顯。即由滅此三緣餘支亦盡。故言緣盡所顯。由煩惱觸滅故一切受滅。故唯一受支名受盡所顯。十四七十七智中。景師解云。為顯有因雜染智故者。謂說緣生有老死句。又復為顯於自相續自己所作雜染智者。為顯自身自己所作生為緣有老死。即是非不緣生有老死句。又復為顯前際諸支無始時故者。此中總說緣過去生有老死。非不緣過去生有老死二句。又為顯後際諸支等者。總說未來二句。又復為顯支所不攝等。為顯遍知三世上中下果住在因中名法住智。基師解。答文有三。一總答立智所由。二別顯諸智所由。後結成數。為顯有因雜染智者。此為總答。謂觀諸支有其因法。謂如老死以生為因。乃至行支以無明為因。無明更無其因。故成七十七緣。此雜染之所起智名雜染智。或能緣智即是雜染。又復為顯等者。有四又字。初又字顯緣現在有二智。謂緣現在生而有老死。非不緣現在生而有老死。現在自身自己作故。第二又字顯緣過去老死有二智。謂緣過去生而有老死。非不緣過去生而有老死。觀於前際無始來老死皆以生為緣。第三又字顯緣未來老死有二智。謂緣未來生而有老死。非不緣未來生而有老死。未來雖未起容有雜染還滅義故。觀雜染故成二智。此三際中初智觀果有因顯其所由。此第二智觀果有因非不決定。破外妄計。非不平等無因而生。第四又字顯觀支所不攝法。諸有漏慧遍知義故。即法住智遍知三世緣起教法名支不攝。以為第七智。前六真實智合法住一真實六故成七智。若依此義。聖者身中亦有法住智。異生身中亦有真實智。皆起七智觀。餘前十支亦然。故成七十七。此師分文配釋與備師大同也。泰師復釋。第七遍知緣起有支所不攝法。以有漏智執法有體故名法住智。問已說生緣有老死等。何故復說非不生緣有老死等耶。答論有二種。一立自宗。二遮他宗。若但說生緣老死等者。或有生疑為與言論作如是說理未必爾。為決彼疑顯此理定。是故復說非不緣生有老死等。十五四十四智。於十一支各立四智。除無明支。不從支起故。問七十七智四十四智有何別。答約通相三乘同起。若約別相并是聲聞觀。聲聞觀中鈍根之人起四十四智觀果由因。觀易成故。利根之人起七十七智觀因生果。觀難成故。又七十七智七處善中第二集善及三義觀攝。四十四智通四處善。無法住故非三義觀。此二智門雖通後智。而正當是加行觀法。為初生道之方便故。十六明識起通局。若生色無色界除其下地一切現前如在欲界者。(基云)此隨順理門。在上二界不起下地一切諸識。如在欲界相似起上意識一切無遮。長讀文勢義道亦達。真實理門。上二界中除在下地獨有之識。餘三界意識皆得現前。潤生起故。既許二定以上起初禪三識身。亦應許菩薩在色界中起欲界鼻舌識。自下大文第二明斷三雜染修六現觀。廣如決擇及唯識第九對法十三顯揚十六等解<p class='juan'>
瑜伽論記卷第三(之下終)</p>
</body></html>
