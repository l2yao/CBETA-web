<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T43 </TITLE>
</head>
<BODY>

<p class='juan'>
成唯識論演祕卷第七(本)</p>
<p><span class='byline'>　　　　沙門智周撰</span><br><p>論。此所妄執至自性差別者。問法中自性差別可知。我二云何　答但總為我名為自性。遍常等差名為差別。即離蘊等皆悉准知。亦即因明我為自性差別等也<p>論。皆似所取能取現故者。問何以得知似能．所取皆名為執　答無性攝論第四云。依他起者。謂依業．煩惱．所取．能取．遍計隨念而得起故　又云如前所說身等諸識所取能取虛妄分別安立為性　又云譬如鹿愛自相續力安立似水。所取能取邪遍計性當知名為依他起性。以此故知。有二取者皆名為執　問所執二相為俱．不俱　答有義此文是總。理實隨心執能取時有能取相。所取亦爾。非一切時執二取故<p>論。說阿賴耶至為所緣故者。問此欲證何　答有義二釋。一證能熏有漏七識皆有其執。二通證八。說能生因皆有執故　問此師第六許有二執。二執俱不　答有義二釋。一云同護法。二云不俱。如第七我無法執故<p>論。計度分別能遍計故者。此同無著攝論所說。無性釋云。當知意識是能遍計有分別故者。由有顯示．隨念分別所雜糅故　釋曰。雜糅即是相應俱起義也。意識由與二分別俱故能分別。顯示即是計度異名。亦名思擇　論用自名言熏習為種子者。無始生死所有意識戲論名言熏習種子為此生因　釋曰。顯自見分所熏種子。是自現行親生因體。論及用一切識名言熏習為種子者。謂無邊色等影識名言熏習種子為因似彼生故。是故一切無邊行相分別而轉　釋曰。緣十八界及他識等。相分之中熏成種者總名用他。由斯意識似一切生。故有無邊行相而轉。非五．八識得有斯事<p>論。執我法者必是惠故者。問護法五識得與惠俱。今者難他豈不自噬。答有義兩釋。一云五識無勝惠故劣不能執。二云此因唯難第八　詳曰。夫有執者必有惠俱。不言有惠皆是其執。由彼有漏心皆許執。故以無惠而為難也。故二解者未為善釋。然不離難思之可悟<p>疏。准二十釋至亦有法執者。二十唯識明他心智通漏．無漏。釋彼無漏他心智者而有三義。一師解彼菩薩無漏他心智體亦有法執。論云不知如佛智者明知有執。不知即是無知之義。由彼無知猶未斷故而蔽於心故不如佛<p>疏。安陀偈師義者。按彼經云。若無明．諸見一相者。應無練解．凡佛非二。所以者何。煩惱同一體相故。何以故。而共一心生滅一時不別不異故。佛子若縛．解一相者。四大可為一。六味應不異。而大異故縛．解亦如是。佛子一切菩薩。為凡夫時具足一切結。而斷時麤分先去細分後除。若一心煩惱一者。不應明．闇有二。佛子復以近況遠。凡凡夫善心中尚無不善。何況無相心中有無明。佛子而言善惡一心者。是萍沙王國中外道安陀師偈。明闇一相善惡一心<p>論。識品雖二至故言彼彼者。此等分別如疏所指論等廣明不可具錄。今隨所要而略列之。七十三中二遍計者。按彼論云。無差別者謂遍計一切法所有名。有差別者謂遍計此名為色等諸法各各所有別名。釋總計諸名為實有故名無差別　又加行執等者。一加行執者復有五種。貪嗔．合會．別離．及捨　釋曰。以此加行而起執也。貪．嗔如次為會．別離二加行也。二名施設執復有二種。謂非文字．文字所作。非文字所作者。謂執此為何物云何此物此物是何此物云何。文字所作者。謂執此為此物此物如是。謂五蘊．三性．為無為等。顯揚同也　又分別自體等者。八分別中當明相攝　又隨覺等者。釋曰。如次現．種。是能遍計心所計之境　又按七十三。計自相等四差別云。謂計三科諸法自性名計自性　謂計色等一切諸法有見無見無漏漏等一切差別種種道理名計差別　謂計色等一切諸法是彼各各三界三性漏無漏等心心所取名計所取　謂計色等能取色等。及計心．心所能取諸法名計能取　又依名計義等者。按無性攝論第五本云。一依名遍計義自性。謂如是名有如是義。二依義遍計名自性。謂如是義有如是名。三依名遍計名自性。謂遍計度未了義名　釋曰。謂了其名未了彼事執名為實。故瑜伽云。謂不了色事分別色名。四依義遍計義自性。謂遍計度未了名義。五依二遍計二自性。謂遍計度此名此義如是體性　又按七十三計義自性等五種差別者。初義自性。有四差別。即前所引計能．所取等四種是也。二名自性。即前所引差．無差別二名是也。三染自性。謂計此色有貪．嗔．癡。不能遠離貪．瞋．癡繫。又與一切善不相應。計餘蘊等亦復如是。四淨自性反染應知。五非染淨。但計諸法是能所取　又顯揚十六第五加行。即是前二加行是也。六非文等亦同前二。故不重引　又按瑜伽論三十六等。八分別者分別色等種種自性名自性分別　分別色等有見無見三性三界三世對等一切道理名差別分別　總執一切情與非情假實諸法。因起分別名總執分別　依五蘊等而執為我及我所故。名我．我所二種分別　緣諸淨妙．可意之境。而生分別名愛分別　謂緣不淨．不可意境所起分別名非愛分別　緣淨不淨．可不可意俱離事境所生分別名俱相違分別　生三事者。初三分別生第一事。次二分別生第二事。後三分別生第三事　又攝論等十分別者　釋曰。十分別者是能分別　對法十中能所分別並名分別。如彼鈔會　按無性云。謂阿賴耶是餘分別根本。自性亦是分別故名根本。緣相分別者。謂分別色等有如是相。顯相分別者。謂眼識等並所依識顯現似彼所緣相故　釋曰。眼等識者等取意識。所依識者謂即末那。即六轉識能現似彼所緣之相名顯相也　緣相變異分別者。謂似色等影識變異所起分別　釋曰。即所緣相而有變異。能緣分別從彼立名。謂老病．三受．貪嗔癡等為變易緣。令其身色而有變異。變異體者即色身等。如言樂故面端嚴等　顯相變異分別者。謂由眼等所依根故。令色等影像顯現。眼識等識種種變異。即於此中起諸分別。即如前說老等變異　釋曰。由所依根身等變異。令能依識亦有變異。舉彼顯現五塵境色。意取能緣分別之識。言老等者顯變異緣同於前也。餘如疏引文相可知　又攝論中有十散動。一無相。二有相。三增益。四損滅。五一性。六異性。七自性。八差別。九如名取義。十如義取名散動。為對治此十種散動。一切般若波羅<span class='corr'>蜜</span>多中說無分別智　釋曰。散動即是分別異名　又對法十二說見無見十者。此即二十八見中收。今故不引　又七十七有十種相。十八空除者。彼論甚廣。今略引云。有十種相。空能除遣　一了知法義有文字相。一切法空正能除遣　二了安立真如義故有生滅等相續轉相。此由相空及先後空正能除遣　三了能取有顧戀身及我慢相。此由內空及無所得空能除遣　四了所取有顧財相由外空遣　五了受用男女承事．資具相應有內安樂外淨妙相。由內外空本性空遣　六了建立有無量相。大空能遣　七了無色有內寂靜解脫相有為空遣　八了相真如故有人法二無我相．識勝義相。畢竟無性．無性自性．及勝義空能正除遣　九了清淨真如有無為相無變異相。無為．無變二空除遣　十即於彼對治空性。作意思惟有空性相。此由空空能正除遣　又十二者按楞伽第四云。謂樂著種種言語美妙音聲名言語分別　謂作是思惟應有前法實事之相。聖人修行知依彼法生於言語名可知分別　謂即彼可知境界中。熱濕動堅種種相執以為實名相分別　謂樂金銀等種種實境界名義分別　謂專念有法自體形相。此法如是如是不異非正見見分別名自體分別　謂何等何等因。何等何等緣。有無了別因相生了別想名因分別　謂有無一異俱不俱邪見外道執著分別名見分別　謂取我我所相說虛妄法名建立分別　謂依眾緣有無法中生執著心名生分別　謂一切法本來不生。以本無故依因緣有而無因果名無生分別　謂何等何等法和合如金縷共。何等何等法和合名和合分別　謂縛因執著如所縛。如人方便結繩作結結已還解名縛不縛分別。大惠是名虛妄分別法體差別之相　又十六者。十六空所除者。空既能除。明所除法數亦如之。所除即是分別法也。下言所除皆准此知　又二十八見者。按對法論具明之也。今者略言。一相見謂聞大乘密意空教。執著如是無性等相是名相見　因茲便謗佛說三性。遂起第二損滅施設見。三損滅分別見。四損滅真實見　復欲成立此邪見故。攝少道理依了義經。方便轉變令順己見。所以復起五攝受見．六轉變見　因復起執若依此見行善不善皆無有罪。一切障垢皆得出離。由此復起七無罪見．八出離見　執自見已於聲聞藏及聲聞人輕毀憎嫉。復起第九輕毀見．十憤發見　又順自惡見顛倒建立空無相願。又思自悟及令他悟所立法性一切皆生無量功德。復起十一顛倒見．十二出生見　因此他以理責所立。不立自宗。及以機弄妄理責他。復起十三不立宗見．十四憍亂見。又起慢心謂如是修是真供養恭敬諸佛。此即十五名敬事見　又達觀者令捨惡見以實道理方便開悟豎無捨心。謂唯此真餘並邪妄。是名十六堅固愚癡見　上所說見習氣麤重是名十七根本見　十八於見無見見即前相見。此實堅執無性等相。而起不執一切相想故　十九捨方便見即前損減施設．分別．真實三見。慢諸法性於懃精進起無用想故　二十不出離見。即前攝受．轉變二見。非方便修不證果故　二十一障增益見。即前無罪．出離二見。所行邪僻無容盡障故　二十二生非福見。即前輕毀憤發二見。由於正法同梵行所起邪行門便發大損故　二十三無功果見。即前顛倒．出生二見。所立法非授者受者俱不能證勝進果故　二十四受辱見即不立宗．憍亂二見。非理興論無宜得勝故　二十五誹謗見。即前敬事見。所不應說強增益故　二十六不可與言見。即前堅固愚癡見。邪執空者不應與言。與言無益故　二十七廣大見。即前根本見。由此當來惡見增廣故　二十八增上慢見。前二十七見皆名增上。並能發起虛妄無實增上慢故<p>論。攝大乘說是依他起等者。按彼論云。若遍計所執自性。依依他起實無所有。似義顯現　又云又依他起自性名所遍計<p>疏。若非對心云何應知者。問言應知者何教為證　答瑜伽七十四云。問三種自性幾應遍知。答一切。故知遍計亦所知法<p>論。諸聖教說至遍所執者。按新中邊論頌云。無二有無故。非有亦非無。非異亦非一。是說為空相　長行釋云。無二謂無所取．能取。有無謂有二取之無。此即顯空無性為性　釋曰。二取空性名為無性。此性不無故名有無　論云何非有無二有故者　釋曰妄執能所二取為有。無彼二有名無二有　論云何非無。有二無故者　釋曰。二無我理體不無故名有二無　論此空與彼虛妄分別非異非一。若異應成法性異法。便違正理如若等性。若一則應非淨智境。亦非共相　釋曰。異不應言二空性者是諸法性。與法異故。若一不應言二空理是無分別淨智之境。與事一故<p>疏。見分相分各有種種行相者。按攝論第四無性釋云。於一識中一分變異似所取相。一分變異似能取見。此之二分各有種種差別行相俱時而起。若有不許一識一時有種種相。應無一時覺種種境<p>論。十一識等者。具如疏列。今遂難釋。身者識者即阿賴耶。是五識身所依之者名為身者。若爾第六亦依第八何但言五。既有此妨故更釋云。八執五根五識方起。五根名身。執身者識。名身者識。第六不例。依天親論以染末那為身者識。受者識者謂染末那。由是第六不共依故。五識不例。受者之識名受者識　問何不取六無間滅意為二三耶　答離六能受識無別故。故不取也<p>疏。此中既言至亦依他起者。此十一中五是相分。彼言十一皆依他起。故知相分非計所執　問世．數二種何非相收。彼論說云。三時算數而影現故　答若論影像誠如所責。疏據其本。亦唯境相。故但言五。如五根等皆第八相。善惡趣體實唯報識。通能所取資具等論。故趣亦相。世．數不例。思之<p>疏。不爾此文是逐他義非謂極成者。若難於他二分無體應不熏種。此難不爾。安惠熏種不要有體。護法今以自義逼他。非是兩家極成之義<p>疏。仍非相分者。雖自證緣種體。然非相分中攝。所以如燈。疏中上下言相分者。以護法義而從他也<p>疏。如何緣自證等者。自緣現量。緣種非量<p>疏。解二句為二者。遍計．依他名為二句。或頌依他但有兩句。前初科文而有二義。一以三性別明為三。二以三性總分為二。遍計．依他合為一也。以此二性須相對辨<p>疏。若為初性至初師結者。依二分科。此即最初難陀師結　問明所遍計護法文中而有其四。第四結正即是此文。如何今說是初師結　答以難陀師二分依他結文順彼不言自證及證自證。少同護法隱已從他云初師結。前顯自義云四結正故不相違　或初字誤應為後字。顯此結文非安惠故。既通二義應從多本<p>論。簡自共相虛空我等者。有義疏說共相如因明說。無別體性不可言常故常言簡。今解此依佛地經說苦無常等。有義共相雖可稱遍。由生滅故不名成就。又佛地經所說共相唯遮無表。苦．無常等具有遮表。前無性故後生滅故俱不可常。皆遮簡也　詳曰。疏無文判定依因明不依佛地。然言觀心共相無體。且釋論說空．無我二苦．無常二。論等等之故疏不釋隨論省略。非不許彼亦是所簡。通簡經論所說共相。若言唯簡經說共相。論說共相何意不簡。豈論共相非所簡耶。若非所簡常簡共相有不盡失。故疏無違。有義不足<p>疏。如所遍計不如是有故者。此引略也。應云如所遍計畢竟不如是有故。釋曰。俗有之上妄情計有。此等永無名圓成實<p>疏。此與前世親別者。前顯能生能遍計心名為遍計。此與遍計所執為依名為遍計<p>疏。又依他起至名遍計所執者。此與世親後解同也<p>疏。彼云至為計所執者。彼無性也　問准二菩薩以依依他假名遍計。而云不異以釋本論。若不假說二性相望解無著論有不離不　答理亦可成。而本論云。由是遍計所緣相故者　釋曰。由依他起能起第六能遍計心。方執離識實我法等。若不有此依他之境。能計不起。能計不起何有所執遍計性耶。由斯二性故不異也。亦猶於繩方起蛇覺。餘准可知<p>論。猶如幻事至非有似有等者。無著本論明此等喻。具如疏列。無性釋論今此當引　論云幻事喻者。如實無象而有幻象所緣境界。依他起性亦復如是。雖無色等所緣六處。遍計度時似有所緣六處顯現　釋曰。外以塵等八為實有。內以八喻反彼為虛應為八量。此初量云。色等六塵。非真實有。分明顯現為計度境。猶如幻象。真如非彼計度顯現所行之境。故為異品。非能遍計所遍計故。故無不定　又如陽焰於飄動時。實無有水而有水覺。外器世間亦復如是。量云。外器世間。虛非實有。能生執實心．心所故。猶如陽焰。真如非親為執生依。故無不定　又如夢中睡眠所起心．心所聚極成昧略。雖無狀等種種境義。有愛非愛境界受用。覺時亦爾。量云。非夢愛非愛境。虛非實有。為愛憎心之所愛故。猶如所夢　又如影像於鏡等中還見本質。而謂我今別見影像。而此影像實無所有。非等引地善．惡思業本質為緣。影像果生亦復如是。量云。善惡業果。虛非實有。依緣現故。猶如影像　又如光影由弄影者映蔽其光起種種影。定等地中種種諸識於無實義差別而轉　釋曰。如光中舞動身多狀。其影亦然。定意分別起諸身業障無分別。如質蔽光身依識起。故目彼身名種種識。或上二界定心非一名種種識。此識既託非實境轉。明心是虛。依前量云。定起身業虛非實有。種種轉故。猶如光影。依後量云。定地諸識虛非實有依種種起故。如光影也　又如谷響實無有聲。而令聽者似聞多種言說境界種種言說。語業亦爾。量云。語業非實。聽所聞故。猶如谷響　又如水月由水潤滑澄清性故雖無有月而月可取。緣實義境之所熏修潤清為性諸三摩地相應之意亦復如是。雖無所緣實義境界而似有轉。此與影像有何差別。定不定地而有差別　釋曰。定境能令善品相續名為實義。或簡遍計所執之境名之為實量云。定所現境。虛非實有。依清緣現。猶如水月　又如變化依此變化說名變化。雖無有實而能化者無有顛倒於所化事勤作功用。菩薩亦爾。雖無遍計所執有情。於依他起諸有情類由哀愍故。而往彼彼諸所生處攝受自體　釋曰。謂即依此能變化心起變化事。或依所化起能化心。無業生境名雖無實。量云。菩薩受生。虛非真實。無倒心起。猶如變化　問中邊頌云。於不動無倒。謂知義非有非無如幻等。有無不動故。以幻喻等喻計所執。二論既差各有何意　答中邊據彼幻事等體。及能執心．所執水等通喻二性。攝論據事但類依他。故不相違<p>論。一流轉真如等者。瑜伽．此論二文不同。如疏中會。有義有為有二。一四相所遷因等所為。二煩惱所為。今言有為依後義說。故有為言但說緣起。此說為勝。下文攝中二性攝故。然顯揚云。於染淨法思惟諸行流轉實性。據世間淨故不相違　詳曰。非無此理。然下攝云隨相攝者流轉．苦集前二性攝。既云隨相。明不違理。據增而談。顯揚復云於染淨法。淨法不言依世間淨。由斯教理疏說無違。又疏下云流轉唯約有漏故者。談彼瑜伽明流轉也<p>論。四安立真如者。問四皆安立何唯談苦　答雖標總稱即因別法。如色處等。又四諦初從總為目。餘三後故從別立名<p>論。謂或有處至不攝五事者。按瑜伽論七十四云。問初自性五法中幾所攝。答都非所攝。問第二自性幾所攝。答四所攝。問第三自性幾所攝。答一所攝<p>論。或復有處至圓成實者。按中邊頌云。名遍計所執。相．分別依他。真如．及正智。圓成實所攝<p>疏。若體相攝成相違者。若以攝論名義二體。攝此五法名義體者。便成相違。何以故。五法中義即相．分別。體即依他。彼義初性。以無攝有豈不相違<p>疏。中邊以三性與十真實相攝等者。彼論第二廣明相攝。今但舉名略辨名意。一根本真實。依此建立餘真實故依三性立。二相真實。此於根本真實相中無顛倒故。三無顛倒真實。能治無常．苦．無我等四種倒故。四因果真實。謂四聖諦。染淨因果有差別故。五麤細真實。謂世俗．勝義二有別故。六極成真實。謂世間．道理二極成故。七淨智所行真實。謂煩惱．所知二障淨智所行有異。八攝受真實。謂即三性．五事相攝。九差別真實。謂七真如．三性相攝。十善巧真實。治十我見以修蘊等十種善巧<p>疏。取分別全至是所詮故者。問正智心等通能所詮。分別何乃唯所詮耶　答有漏別開相．名．分別。分別所以唯是所詮。無漏總合。故正智一能所詮具。有義相唯所詮。名但能詮。分別通二。隨二所變有差別故。雖有多釋將今說勝　詳曰。如名詮名所詮之名豈非名耶。若是名者何非所詮。名依識變何非名相。若許是相。相即能詮。若以識能變能詮故名能詮者。應相從故從於能變但名分別。從所變故唯相．名二。此既不爾彼云何然。故疏為勝。今助一釋。相．分別二唯是所詮。名通能所。雖名識變亦是相收。然據別義但稱為名。若不爾者即有如前相從例失。思之可知<p>疏。亦名和合等者。按瑜伽云。亦名遍計所執。亦名和合所成。亦名所增益相。亦名虛妄所執。亦名言說所顯。亦名文字加行。亦名唯有音聲。亦名無有體相<p>疏。故第四言遍計所執自性執等者。即五事中第四執著<p>疏。四道理者。按對法論第十一云。一觀待道理。謂諸行生要待眾緣。二作用道理。如眼根等為眼識等所依作用。三證成道理。謂為證成所應成義。宣說諸量不相違語。四法爾道理。謂無始來法相法爾。如火能燒水能潤等<p>疏。亦取無漏智至不爾便減者。不取無漏智為真實。四真實體不攝道諦。故為減也。第四真實准第三知。故疏不舉<p>論。二障至二事攝故者。問准瑜伽論三十六說。後二真實以四諦理真如為體。七十三中兼取正智。何意不同　答有三釋。一解如疏。二傳三藏釋云。當證二障淨所行時亦證智慧。猶如見分緣真如時。即自證分亦緣見分。三有義二空觀智能有所行亦名所行。不應說云二障淨智通緣真俗。故無漏智亦名所行。後得緣者此理不然。後得通緣染淨依他。應說染分亦是二智所行真實。若爾即應二智所行通攝五事。既二事攝。故能觀智能有所行名為所行　詳曰。疏及傳釋其理稍通。有義所斷恐乖論旨。論旨者何。謂論本明所緣之境。顯境不同有四真實。故三十六云。此真實義品類差別復有四種。義即境也。今取其智能有所行名有所行。不約為境。豈與本論。不成楚．越。論據一分淨境為言。非境義同以染依他便例責也　今助二釋。一云根本智所行真如真如所攝。餘無漏智緣安立等所變相等亦名二智所行真實正智所攝。不同有漏虛妄分別非相等攝。故七十三無漏有為總名正智　問何以證知　答三十六云。一切二乘若無漏智若無漏後得世間智所行境界。是名煩惱障淨智所行真實。又顯揚云。此中何者是真實。答謂四聖諦。既後智境亦名真實。故知後得所緣四諦真如等相皆名真實。然三十六第三真實具言三智。第四不具但影顯也。不爾何意有具．不具。或取疏傳合今所明復為一釋。故大論前後亦不相違。更思<p>疏。中邊論至依一圓成實者。四句之中初顯初實依遍計一。二顯第二依計等三。第三．四顯第四三實共依成實<p>疏。此約詮分位為垢淨者。以有染淨．隱顯二位。據斯詮顯似彼苦下能緣之心無常行也。假名無常體實常也<p>疏。無常行實不緣之者。無常行相但緣三諦有為為義。不緣滅諦無為為境<p>疏。又依一切無常為語等者。言無常行緣初後性。此能緣行非是十六行中無常。是十六外緣無常心。何所以者。十六行中無常但緣三諦為境。初性非諦。後性無為。非無常故<p>疏。六無常者。四別離無常。五得無常。餘如疏引<p>疏。心唯在名者。非色四蘊總名為名<p>疏。十五種無常者。按彼論云。六無常中後五無常並名變異。變異不同有十五種。一分位變異。謂嬰兒等。二顯變異。謂從妙色變為惡等。三形變異。謂飢疲等。四興盛變異。五支節變異。六寒熱變異。七他損變異。八疲倦變異。九威儀變異。十觸對變異。由苦等觸。十一染污變異。十二病等變異。十三死變異。十四青瘀等變異。十五一切種不現盡變異者。謂骨鎖等燒壞離散一切種都無所見<p>論。一習氣集等者。疏有兩釋。初釋意云。由能執心執於我法而熏成種。種雖有體。由因遍計所執我法能計心等熏成於種種名初性。非是別熏所執之種。或能遍計假名所執。所熏之種從能熏心假名初性<p>第二意云。為能執心執彼習氣為所遍計。習熏是彼所執所依。從彼能依假名所執<p>論。滅諦三者。此論．中邊安惠．護法諸說不同。如燈引釋<p>疏。謂緣依他至即為空境者。此明三性俱為空境之所以也。遍計體空故疏不云。但顯依．圓為空所以<p>疏。俱不於此起願等者。此前三空皆約遍計故。於此空三皆叵願名俱不願<p>疏。非緣遍計至起願求故者。遍計所執真如無體。故不於彼所執如上而起願求。然七十二據實真如不名無願。亦不相違<p>疏。如空緣此三至為無相境者。此舉空境以成無相。三性為空皆約遍計。無相亦然。以彼體無何有其相<p>疏。相通三種者。五事中相。然三解脫有能所知。相多所知。少通能知。所知．能知俱三解脫<p>疏。相亦三種境者。相亦攝彼所知三解。即是境也　問何意說此　答欲明依．圓亦三解脫。故先引文後方成立。次下疏云既爾等者正成立也<p>疏。既爾至名無相者。此立理也。五事中相通漏．無漏。復說相為三解脫境。無漏漏殊分依．圓二。故知依．圓並名三境　問無漏有為何名無相　答顯揚第二云。緣智無相道作道．如．行．出行。此亦是無相行　釋曰。智緣無相亦名無相。餘教不同廣如義燈引會釋也<p>疏。證圓成實時或苦不起者。有義彈云。證圓成時無異忍故。無生忍者意顯證彼無生境故名無生忍。證圓成時惑苦不生豈籍觀耶。故應說云。觀圓成實非惑苦故。無惑苦生名為惑苦無生忍也　詳曰。了知證彼圓成實時惑苦不起名無生忍。不言正證成實之時別起斯忍。或苦不生亦即境也。故疏無違。有義所明理亦通矣。任隨所好<p>論。二得勝義等者。此謂涅槃。體是勝果立以勝名。復能順益。又是義利。故亦名義。亦勝亦義持業釋也。因顯所得名得勝義。異釋如燈<p>疏。三性五業者。按顯揚論第六云。遍計五業者。一能生依他起自性。由計所執我法為境。能執之心熏成種子。復生似彼我法相等。有質無質．見相同別如理可知。二即於是中起諸言說　釋曰。由彼起此能詮我等種種言論　三能生眾生執。四能生法執。五能攝受二執習氣麤重　釋曰。因彼所執能執之心相分熏似我法等種。見復熏成能執之種。種因彼起名攝習氣。非彼無體能持習氣名為攝也　依他五業者。一能生諸雜染體。二能為遍計所執自性及圓成自性所依。三能為眾生執所依　釋曰。為所緣緣能起二執名執所依　四能為法執所依。五能為二執習氣麤重所依　圓成五業者。謂能為二種五業對治生起所緣性故　又云。當隨三種自性義解釋一切不了義經。無量經中如來菩薩隱密語言。皆隨三種自性方可悟入彼義故　釋云了知如是三種自性能作一切聲聞．獨覺．無上正等菩提方便<p>疏。攝大乘說等者。按無性攝論．本論說云。世尊依何密意。於梵問經中說如來不得生死不得涅槃　釋曰。牒經為問。佛離諸有可無生死。現證圓寂何無涅槃　論於依他起自性中。依遍計所執自性．及圓成實自性．生死涅槃無差別密意　釋曰。由依他起與計．圓成等為所依故。佛證彼依他起際生死．涅槃。不二偏得。由依體一通二分故。實理而言生死．涅槃有別無別。唯約無別故云密意　論何以故<p>釋曰。徵也。昇．沈既別何言無差　論即此依他起自性。由遍計所執分成生死。由圓成實分成涅槃故　釋曰。依他既由遍計．圓成成圓寂等。能成不離所成之體故無差別　問遍計體無。云何由之成於生死　答因計所執依他相續生死不絕。由悟圓成斷諸煩惱故證涅槃　又云。阿毘達磨大乘經中薄伽梵說法有三種。一雜染分。二清淨分。三彼二分。依何密意作如是說　釋曰。牒經為問　論於依他起自性中。遍計所執自性是雜染分。圓成實有性是清淨分。即依他起是彼二分。依此密意作如是說。喻如世間金土藏中三法可得。一地界。二土。三金。於地界中土非實有而現可得。金是實有而不可得。火燒練時土相不現金相顯現。識亦如是。無分別智火未燒時。於此識中所有虛妄遍計所執自性顯現。所有真實圓成自性不顯現。此識若為無分別智火所燒時。於此識中所有真實圓成自性顯現。所有虛妄遍計所執自性不顯現。是故此虛妄分別識依他起自性有彼二分。如金土藏中所有地界　釋論云。地喻依他。土喻遍計。金喻圓成。由唯識性是依他起。遍計．圓成是此性分　又云世尊有處說一切法常。有處說一切法無常。有處說一切法非常非無常。依何密意作如是說。謂依他起自性由圓成實性分是常。由遍計所執性分是無常。由彼二分非常非無常　釋論云。謂依他起法性真如體是常住。遍計所執自性分邊體是無常。此性常無故名無常。非有生滅說名無常<p>疏。通達三性至無相耶者。按七十四云。答若以世間智而通達時。當言行於相。若以出世間智而通達時。當言行於無相。如遍計所執自性。依他．圓成自性亦爾。又若觀行者如實悟入遍計所執自性時。當言隨入何等自性。答圓成自性。問若觀行者隨入圓成自性。當言除遣何等自性。答依他起自性　又云遍計所執依止三事。相．名．分別。依他起性即依遍計所執自性執及自等流。圓成實性無所安住無所依止　釋曰。自性執者能分別心。即此所引有漏心．心所法。及彼自類展轉相熏熏習而生　又云。無三性染淨不成。如疏具引　又云。遍計所執當言微細難見難了。依他起性當言是麤然難見了。圓成實性當言極微細．極難見．極難了　釋曰。初性世間智不覺悟名為細也。依他之中如心．心等常現前故故名為麤。圓成實性一切異生皆不達故名為極細。二乘聖者猶未了故名為極細。見者初見。了者後了　又云。一是無體能轉有體。一是有體轉有無體。一是有體而非能轉　釋曰。遍計體無。為境能起依他執心名轉有體。轉猶起也。由依他性能起依他名有轉有。是所執依名轉於無　問無法體無。何得稱轉　答對彼妄情故名為轉　又云。一是不生能生於生。一是生能生生不生。一是非生不能生生及不生　釋曰。遍計無體故是不生。為境能生能執心等名能生生。依他有體緣起名生。能生依他名為生生。能生執彼不生之心名生不生　又云。遍計所執自性執。無執相云何應知。答此有二種。一彼覺悟執或無執。若由言說假立名字。遍計諸法決定自性名覺悟執。若善了知唯有名者知唯名故。非彼諸法有決定性名為無執　釋曰。我法二執現行之位名覺悟執。諸無漏心．及善．無覆無記心等名為無執。無執心中於諸名等有不了．了。思可知也。二彼隨眠執或無執。若未拔彼習氣隨眠有隨眠執。若永斷已當知無執　釋曰。種名隨眠。未斷．斷已名執．無執。論依他起自性執無執相云何應知。答若由遍計所執自性覺悟執故。復遍計彼所成自性是名初執。若善了知唯有眾相。不遍計彼所成自性是名無執　釋曰。此覺悟執無執二也。所成自性即依他起。由彼二執妄計依他以為我法。因染計生名所成也　論若於相縛未永拔者。於諸相中有所得時名第二執。若於相縛已永拔者於無相界正了知故。於相無得當知無執　釋曰。此是隨眠執．無執二。相縛種子名為相縛<p>論。圓成實性此無有執。此界非安足處故。若於此界未得觸證。起得觸證增上慢者。即計所執及依他起自性上執　又云。遍計自性當云何知。答當正了知唯有其名唯遍計執。無相無性無生無滅。乃至如空。依他起性當正了知一切所詮有為事攝。圓成實性當正了知如先所說差別之相。所謂真如實際法界如是等類　又云。一自非染能令他染。一唯自染。一自清淨。令他清淨苦等亦爾　釋曰。遍計體無。不名為染。令二執起名染於他。約染依他名為自染。由對初性不據自類而相染說名唯自染。或所染法性同不別名唯自染　又云。遍計所執譬如虛空。依他起性如害如怨。圓成實性譬如無盡大寶伏藏　釋曰。依染依他說如怨等。真如是彼眾功德依名大寶藏　又云。遍計所執由何故遍計。由依他自性。依他起性由何故依他。由因緣故。圓成實性由何故圓成。由一切煩惱眾苦所不雜染故。又由常故<p><b>　　<A NAME="n81"></A>論第九</b><p>論。謂名法界等者。按對法論有七種名。一名真如。由彼自性無變異故。釋論云。謂一切時無我實性。無改轉故說無變異　釋曰。無我性者。顯彼自性即是真義　無改轉者。明無變異。即是如義　二無我性。離二我故。三者空性。一切雜染所不行故。釋論云。由緣此故能令一切諸雜染事悉皆空寂　釋曰。由無分別智證彼真如令彼煩惱悉皆空寂。而言染法所不行者。不為染法親所緣著名不行也。四名無相。如疏所引。五名實際。無例所緣故。釋論云。實者謂無顛倒。此處究竟故名為際。過無我性更無所求　釋曰。以所緣中以得究竟故名為際。際者極也。會悟此已更無過此可緣求法故名實際。餘如疏引<p>論。要具大乘至悟入唯識者。問本性無習。習性非本。如何具二方悟唯識　答有義依前後際說具二種。非同時俱。又習性位非無本性。即一種子得二種名。本種．熏習有差別故。若依此解未發心前名本性住。發心已去乃至等覺得二種名。此解應勝　詳曰。前解稍通理猶未顯。後解教理俱不符契。一位雜亂。二仁王．瓔珞．瑜伽．攝論經論皆云二種種性在見道前。判通等得豈不遠教。又此論云。無始本因名本性住。聞熏已去方名習性。雖一種子未增增別。增位不可更得本名。後釋難依。今觀論意必有二性後方能悟。具猶有也。非俱名具<p>疏。用及用具者。思．修二惠是能入具。此具能現似法．似義。及能有入所知法義之功能故故名為用。此具及用必待能執。彼具假者具方有用。由此前明思修具已。故今次問能執作者<p>疏。此初二位以道為位即分出體者。以五道中初之二道標二位名。俱有漏道。有漏道中散定體別分為二也。分者別也<p>疏。後三以分為位等者。不以五道而彰位名。但以修等少分多分全分不同分三位也。體俱無漏無為攝故故名通體<p>疏。於彼現行等者。明前眾善容於菩薩身得現行<p>疏。亦有顯現由性仁賢等者。顯前現行但由仁賢而所起也。或劣勝別而分現行．顯現二也<p>疏。性不能起上煩惱等者。問楞伽經云。焚燒一切善根闡提許得成佛。涅槃經中其義亦爾。豈後成佛先無種姓。種姓既有云何斷善。經論何違　答論據多分。經依盡理。更思<p>疏。未得未淨者。未發心求不迨彼位名未發起及未得也。復未為彼後後諸地修諸正行名未清淨<p>疏。久作久說有所忘失等者。久謂久遠。所作．說法經時久遠故忘不憶<p>疏。在家出家二分菩薩等者。此二種菩薩行中。不能齊修俱行彼行名不顯現<p>疏。於此所說至漸輕微故者。於上所說過失相貌。至下忍時過失上品。中上忍時過中下品　問三忍何位　答有二釋。一云如次在三十心。二云論既云忍。四善根中忍有三品。三品忍位過成三品。然三十心同於下忍。世第一法時促不論。或同上忍<p>疏。有五補特伽羅等者。無性釋云。應知唯一補特伽羅。位差別故建立五種。如預流等。餘文如疏　而有釋云。從初方便至初地為第一。從二地至四地為第二。從五至六為第三。七為第四。八至十地為第五。初地乃屬初劫攝故　詳曰。論既明言謂勝解行補特伽羅經初大劫。初地豈是解行地耶。又第二劫分為三人復無所以。今別釋云。初後二劫是初後人。始從初地至第七滿是第二劫分為三人。初之三地相同世修。四．五．六地同彼二乘。第七依大。三類不同。分為三人故合成五。八地已上俱純無相故合為一。言預流等舉喻明之。按梁攝論云。如前三果三位亦得成立五人。從初向至須陀洹以為第一。家家為第二。斯陀含為第三。一種子為第四。阿那含為第五　問喻中既以方便初果合為一。法中何不初地方便合為一耶　答喻依少分非一切同故不應責。即第二果前後并自以為三種。第二劫中三位不同少同彼也　問若第二劫開為三者。何故無性。云如是二種補特伽羅經第二劫修行圓滿　答第二劫中前六有相。第七無相。且有．無相相對名二。於有相中略而不言示方隅爾<p>疏。處夢謂多年者。按無性攝論所引頌云。處夢謂經年。寤乃須臾頃。故時雖無量。攝在一剎那。又西域傳云有隱士。結廬屏跡博習伎術究極神理。能使瓦礫為寶人畜易形。但未能馭風雲陪仙駕。閱圖考古更求仙術。其方曰夫神仙者長生之術也。將欲求學先定其志。築建壇場命一列土執長刀立壇隅。屏息絕言自昏達署。求仙者中壇而坐手按長劍口誦神咒收視反聽達明登仙。是人既得仙方而訪列士。營求曠歲未諧心願後得列士。先與人傭力難辛五歲遠失一日遂被笞辱。又無所得悲號巡路。隱士見命數加重賂。潛行隱德感激其心。列士屢求效命以報知已。隱士曰我求列士彌歷歲時。幸而會遇奇貌應圖非有他故。願一夕不聲耳。列士曰死尚不辭豈徒屏息。於是設壇場受仙法依方行事坐待日曛。曛暮之後各司其務。隱士誦神咒。列士按銛刀。殆將曉矣忽發聲叫。是時空中火下煙焰雲蒸。隱士疾引此人入池避難已而問曰。試子無聲。何以驚叫。列士曰受命後至夜分惛然若夢變事更起。見昔事主躬來慰謝。感荷厚恩忍不報語。彼人震怒遂見殺害。更受中陰身自顧歎惜。猶願歷世不言。以報厚德遂見託生南印度大婆羅門家乃至受胎。出胎修經苦厄。荷恩荷德忍而不言。洎乎受業冠婚喪親生子。每念前恩忍而不語。宗親戚屬咸見怪異。年過六十而有一男。我妻謂曰汝可言矣。若不語者當殺汝子。我時惟念已隔生世。自顧衰老唯此稚子。因止其妻令無殺害遂發此聲耳。隱士曰我之過也。此魔嬈耳。列士感恩悲事不成憤恚而死<p>疏。所作狹少等者。志樂不廣所為非大。又非一行能修一切名狹少也。縱修間斷名為有缺。所修諸行不能堅志有起不起。或隨六度修於此彼而無楷准總名不定。隨所修善或時退捨名所得退<p>論。資糧位者。位中有此資糧之法名資糧位。即有財釋<p>論。亦名順解脫分者。疏有兩釋。有義彈彼第二釋云。此理不然。豈為有情求勝解耶。故前解正　詳曰。疏雖不斷。今以理准前解是本。後亦無違。諸教皆說無漏勝解名為解脫。自未解脫莫解脫他。言為有情求之何失<p>疏。第七觀業第八觀果等者。按第八十住品云。此菩薩從一切聖法正教中生修十種法。所謂信佛不壞究竟於法寂然定意。分別眾生。分別佛剎。分別世界。分別諸業。分別果報。分別生死。分別涅槃<p>論。故於二取至二取現行者。經論相違疏有四釋。一疏云彼依伏因至及俱生煩惱。二又說佛法功力等。三因自分別等下是。四又但總言等下是。斷如燈辨<p>論。此所知障不與異熟識俱等者。此中三因。佛地論同。彼云一切異熟無記心品。分別力劣不能執故。若有倒執成法我見有無明等。不應唯與五法相應。有見等故。又法空觀初現前時此識應斷。障治相違不俱行故　釋曰。佛地初因通一切異熟之心。非唯第八。或此亦兼明餘異熟<p>疏。又下異熟心至不可為例者。此設遮也。設彼例云。若眼等識是異熟心。不有法執法空智俱。四無記中異熟無記。一切應與法空智俱。皆無法執如第八等。故今答意異熟名同。執．不執別不可為例<p>疏。第七識至十三法者。但說障也。故唯十三<p>論。煩惱障至為所依故者。按勝鬘經明所知障為煩惱依。文有法喻及合三段。如疏已引。理旨奧隱遂難略釋　經於此起煩惱等者　釋曰。於此無明地上所起現行煩惱於剎那頃必與無明剎那剎那相應而起　經世尊心不相應。無始無明住地者　釋曰。無明地種名不相應。意明無明同於煩惱通種現也　或相應者是共之義。四住煩惱三乘同斷名曰相應。無明住地獨唯佛除名不相應　經過於琩F等者　釋曰。顯依無明煩惱無極名過琩F。餘文易悟<p>論。體雖無異而用有別者。用別有二。一現行用別。二種子用別。有障菩提．涅槃用故。前解為本。後理亦通<p>論。故二隨眠斷惑前後者。問斷既前後何名體一。二乘斷惑所知應斷。以體一故。又十地中斷所知障煩惱應斷。一即體同。二契經言如地壞時種隨壞故　答有義種體雖一。而有麤細共和合故。如金鐵等一物之中精麤異故。生空聖道力不及彼菩薩方便故留不斷。經依見道．究竟道說故不相違　詳曰。既以麤細和合成之。種體應假。如瓶衣等。假非因緣何得生現。故今解云。用既有差斷彼一分用所依體。聖道功力有分限故。故佛地論云。煩惱障中有所知障。是所依故。必執有法而計我故。體雖無異然用有別。如一識體取境多用。此熏種子體亦多用。起時雖俱而漸次斷。聖道勢力有分限故。餘義同前<p>論。若所知障至無明住地者。此以經難。經如疏引。遂難略解。言住及起二煩惱者。住謂種子。起是現行。或所依生處名為住地。起謂現惑。正生起故。三界見惑而由見勝。復見道斷故。合言之見一處也。三有俱生修道之惑。潤生愛勝別分三種。非唯三界俱生但愛。言無明住地者。諸所知障皆能障智無明偏增總名無明。言一切上煩惱者。前四住惑現種皆依無明地上名上煩惱<p>疏。總名無明無品數故者。有義彈云。此義不然。體同煩惱。即如煩惱品數別故。但應說云行微細故。不染義同合為一住　詳曰。不同煩惱地地九品分為麤細斷之前後言無品數。非言無彼愛．恚等類名無品也。故疏無違。若言不染義同合一。豈彼經中唯對二乘辨五住地。若兼菩薩何唯不染。對彼菩薩是應染分。如煩惱障既不別開。故知不約不染合也<p>論。永斷二障至通有漏道者。有義彈疏釋云。若爾二乘伏煩惱時同體。所知應皆不起。又斷煩惱所知應斷。既所知種不障彼智。道力劣故二乘不斷。現行亦爾。非彼所伏。今言伏二依菩薩說。以法空觀。伏煩惱時。同體所知亦即能伏。若生空觀伏煩惱時亦不能伏。非治道故。由此道理望所知障。生空無漏不及法空有漏道也　詳曰。疏中不言二乘伏惑。亦不說云生空智也。何得輒以二乘不斷所知障體而為難耶。那知疏主不依法空智伏惑說。而言今依菩薩說耶。疏理實通非可局情自度破他<p>疏。永斷習氣等者。按彼論云。永斷習氣非根所攝。然是六根所證煩惱永斷所攝　釋曰。永斷習氣擇滅無為。因斷習氣之所得故得習氣名。信等五根及具知根六所證也<p>疏。六善巧者。三科．緣起．及處非處．四諦為六<p>疏。謂智有六種者。此牒文略。具而應言。謂福．智有六。即前六度。福．智合言而為六也。故三十六總結前云。如是福．智略有六種。一一分別應知無量<p>論。三事練磨等者。三種大意如疏已明。准攝大乘更除四障緣於法義。故無性論第六說云。除四障者。一由離聲聞．獨覺作意斷作意故者　釋曰。由謂因義。由離作意障能入所知相。餘三准此　顯離作意障之所由名斷作意　斷謂伏斷。餘障亦同。顯初菩薩見生死苦涅槃為樂。欲捨生死忻趣涅槃名二乘作意。障大菩提故須先斷。由觀生死．涅槃同無相性及修大悲。斷執小乘生死作意。作意即障　或二無學執自乘極而不趣大　或二有學執趣二果不樂大乘　或見道前二乘凡夫忻求二果。此等並名二乘作意　詳曰。四皆理通前二釋本　二論云。由於大乘諸疑離疑。以能永斷異惠疑故者　釋曰。雖離於前二乘作意。於大乘教種種法門先起疑惑。後執一是便撥餘非。能撥邪惠與正惠殊故名異也。體即法執邪見所攝。故世親云。此中異惠謂鄙惡惠。於理動搖作三性觀。異惠及疑永不復轉名斷疑惠。疑惠即障　問離疑之言自於何法　答有四釋。一云能斷彼疑名為離疑。二云諸疑即二乘人。離疑即是漸頓菩薩。三云不定諸小菩薩雖先發心。然於大行起懸崖想。數數退屈遂起疑心。為得不得名為諸疑。欲就二乘心生決定名為離疑。四云諸小菩薩先於佛說顯．密三藏種種不同。而生疑惑名為諸疑。後執一是斥餘為非。自為決定名為離疑。據實未悟依彼妄解名離疑也　詳曰。初釋為正。故本論云。云何能入所應知相。彼總答云。由斷四處障等能入。下別釋中四種皆說能所二治。若離疑言不目能治。第二將何為能治耶。若言不說何故餘有此獨無耶。故離疑言顯能離也　若爾何故第一．第三先說離言。第二能離後方說耶　答阿毘達磨性相而求逐便即明何責先後。第四亦復言無分別。豈無分別亦是障耶。然第四釋理亦小通。既非論意故亦不取　三論云。由離所聞所思法中我我所執斷法執故者　釋曰。雖離諸疑然隨所聞若教義等皆執有性。便障唯識法空觀智。故斷法執方名真觀　四論云。由於現前住安立一切相中。無所作意無所分別斷分別故者　釋曰。於此安立現前相中而無作意及離分別。斷分別言而通一切分別之法。若隨別說是忍一位能觀之智。此即勝障。入初地時息滅名斷　問何以復須斷此忍位分別智觀　答此忍雖離能所分別。然自有彼微細分別障彼初地無分別智故須滅也　問何者為處　答處謂處所。即四所障。由此四障障四觀行。從彼所障以得處名。四處之障依主釋也　或此四障是分別心所居之處。障即是處持業釋也　此總意云。初二障彼厭小欣大之行。後二障捨妄證真之行。故名為障。若能斷智即觀無相及於三性。由證法空證無能所。斷分別心如次四智斷彼四障　問在何地位斷四障耶　答在十信位斷於初障。由離小心初入大乘十信位故。在十解位斷第二障。由於大乘離疑惑故。而得正解修菩薩行　在十迴向乃至忍位斷第三障。由觀遍計遣所執故　在世第一斷第四障。由此第一分別觀智加行息滅。得成初地最上覺故。若據相違正滅言之。斷分別障即在初地。成此第四離分別障　論引頌云。現前自然住。安立一切相智者不分別。得最上菩提　釋曰。言現前者。通說定．散二境當心名現前也。自然住者。別顯散境。言安立者。別明定境。一切相者。顯二境相。智者不分別者。離能取心。得上菩提者。離障得果即以初地名上菩提。形於地前故稱最上。言緣法義者。法謂能詮文．名．句也。義即所詮。故無性云。似文似義。釋曰。似外相轉實唯在內。以有似無內似外也<p>論。煖等四法至初後位立者。尋思。實智此二體行。按無性攝論第六云。於加行時推求行見假有實無方便因相說名尋思　釋曰。約位以明尋思行相。推求行見即能觀智。行相見解名為行見。推求名義見識上假心外實無。即此尋思是加行位初修因相　又云了知假有實無所得決定行智方便果相名如實智　釋曰。決定了知名義等假名如實智。即方便位終成名果<p>疏。今此住中已極清淨者。按彼論云。於無相住中四種災患今悉除斷。一者於無相中有加行有功用事。二者於上清淨住精勤思慕。三者於一切種利有情事。有大堪能精勤思慕。四者有微細想現在前行。故是此住名極清淨　釋曰。第七地中尚有法執。意識執彼上清淨等勤思慕等。故無生忍名之為雜<p>疏。非尋思與尋相應等者。非四尋思與不定中尋相應故而得尋名。若尋相應方名尋思尋思不應在第四禪。第四禪中無不定中尋法體故<p>疏。八種耶者。如前引也<p>疏。依名所表外事者。名所詮表識外之事<p>論。依印順定至名順樂忍者。疏有兩釋。有義彈後釋云。若印能取無順隨觀察順通上忍。應印所取無亦順觀彼順通下忍。理俱齊故。下忍由印既不名順。上忍亦印寧有順名。故今解順唯在中忍。上忍如下但名印忍　詳曰。據文麤顯有義為優。下總攝義釋本頌文。而明三忍印能所取。初後二忍皆無順字。若窮理談疏亦無失。初忍未修順無能取不立順名。後順觀彼故有於順。下攝義中舉中顯後。文略影耳。今助一釋。順通初二。初忍雖未修無能取。印所取無即是順無能取義也。能．所二取相待立故。故論結云。印前順後立印順名。上忍已印不可言順下文影顯。但中言順亦不相違<p>論。異生法中此最勝故者。唯凡趣聖可如所言。聖者迴心而歸於大。對此云何異生第一　答迴趣聖者即俱句收。大乘異生性障未斷。由此亦得名為第一<p>疏。謂有隨眠至無堪任性者。此顯羅漢所斷之漏所在之處以明體也。凡夫．有學五蘊假者名有隨眠者。有識身即有隨眠身。漏如毒藥。令身不安無所堪任。從喻為稱<p>疏。隨眠斷時至皆得微薄者。是煩惱漏毒之氣分。因毒而有名所發等。無始而有名本所得。不安隱等同前煩惱名彼相似。由本毒除故發氣稍得微薄<p>疏。對法第十二十四麤重者。謂遍行戲論麤重。謂執眼等諸法習氣　領受者。謂有漏諸受習氣　煩惱者。謂煩惱隨眠　業者。謂有漏業習氣　異熟者。異熟無堪能性　煩惱障者。謂猛利長時煩惱性　業障者。無間業等性　異熟障者。謂那落迦等自體　蓋者。能障善品欲貪等性　尋思者。能障出家欲尋思等　飲食者。謂多少食於方便行無堪任性　交會者。兩兩形交身心疲損性　夢者。睡眠所發身惛劣性　病者。諸界互違不安隱性　老者。大種衰變所起不隨轉性　死者。臨命終時諸根亂性　勞倦者。謂遠行等體頓弊性　堅固者。謂無涅槃法者如其所應所有戲論等性　麤中細三者。謂三界所有麤重　煩惱障者。謂二乘菩提所治　定障者。謂九定所發功德所治　所知障者。謂一切智性所治　一一之下有麤重字今省之也。會釋諸文如燈具辨<p>論。非如二乘唯觀安立者。疏有兩釋不斷優劣。今觀二釋理猶難悟。何所以者。三乘真見皆非安立。如何二乘方便安立引非安立。如前不許以執導空以異類故。若許作者復違此文　答異類親因理誠未可。增上相發麤引妙生於理何失。如漏無漏許相導故。故瑜伽論七十三云。問若先無有知無相智。由無有故亦無熏習。既無其因應不得生。答有相亦得為無相因。隨順彼故。如世間智為緣生出世智。有漏智為緣生無漏智。有心定為緣生無心定。此亦如是。今以安立引非安立亦何爽理。然安立觀本希斷惑證無為理。能少伏惑亦得名為順非安立。又餘類非一。涅槃．勝鬘諸經皆言無作四諦非諸二乘之所知故。或二乘人愚．不愚法二類不同。初不能作。後容修之。經論依前故言不作亦應無失<p>疏。一依非依等者。謂思現觀唯欲界故不依八定名依非依。餘五通依八定地有。據修道說。又三依五。此三初生依於見道。四禪根本及一未至名為五依。見道眷屬信亦五依。餘信現觀而即不爾故云一分<p>疏。今至修皆遍緣等者。彼傍所修世俗智種。至修道位皆能生現遍緣諸法。不同有宗畢竟不起。故六十九云。升見道時即先所修善世俗智所有種子。由彼熏修皆得清淨亦名為修　釋曰。由入見道斷染污故。故世俗種離彼一分能染污法名為清淨。據此清淨故名為修　又云。諸世俗智出見道已。生起此智證見所斷諸法解脫。能正分別不隨惡趣。又能了知得預流果已斷如是所有煩惱為他記別等　釋曰。此皆傍修世俗智能。非說無漏後得智也<p>疏。又六十九等者。按彼論云。又於見道初智生時。諸餘智因由能生緣所攝受故皆得增長。一切見道即此剎那皆名為得。於此得已後時漸漸次第現前。當知見道是速進道　釋曰。見道十六初智生時。餘十五智本有種子。而增長故皆名為得。由初智力而為生緣所攝受故。既云一切明無色界無漏見種。此時亦增名修無色於理無失<p>疏。若自在先得至如類智緣者。按彼論云。問一切類智現在前時。皆了別色．無色界耶。答若有曾於色．無色界所有諸法。善聞善思善取相者即能了別。若不爾者不能了別　釋曰。類智有二。一真二俗。今此所明約俗類說。若真類智必緣於上。如上下諦八類智也。既善習者能了於上。明善自在亦能修上。俱曾得故<p>論。若無彼相至名聲等智者。疏有量破。有義彈云。作此立因亦無因喻。但應直責不須立量　詳曰。作量直責理俱難詳。所以然者。前師但云無分別智無有相分不言餘無。何得而以色．非色智為量直責。今以理准文闕一重難之與答。難云除無分別智餘一切心。正緣境時應無相分。名緣境故。如汝無分別智緣境之時。前師答云。設爾何失。故論牒云。若無彼相名緣彼等。難色等智展轉成立真見有相。論不言者。以巧略文令生後智。難色等智今為量云。汝緣色之智。能緣聲等。許無聲等相故。如緣聲等智。餘量准知。有義斷云無因喻者真似可知<p>論。說無相取不取相故者。按七十三云。問於無相界若取其相非無相取。若無所取亦不得成無相之取。若爾云何名無相取。答言說隨眠已遠離故。此取雖復取無相界。不取相故成無相取。問若無搆獲云何成取。答雖不搆獲諸相差別有所增益。然取無相故得成取。問若無搆獲無所增益。此取相狀云何可知。答取勝義故取無相故。五種事相皆不顯現以為其相。問若不分明可立為取。何故不計諸取滅無。答滅無無有修作義故。非修觀者依於滅無有所修作。問若爾云何證知其相。答自內證智之所證智。問若爾何不如其所證如是記別。答此內所證非證名言安足處故<p>論。一觀非安立有三品心者。有義今說三心為非安立者對十六心。若對一心無相見道亦名安立。二空真如四勝義中屬第三故　詳曰。雖有理然諸教中並無說是安立處故。故知安立唯依四諦差別觀說。與四勝義立有不同。不可為例。故對法論第九云。安立者謂聲聞等隨自所證已得究竟。為欲令他亦了知故。由後得智以無量種名．句．文身安立道諦。謂諸諦中有如是如是忍如是如是智。但約四諦辨安立也<p>論。內遣有情假緣智等者。而言內等傳有兩釋。一解如疏自身名內。故對法論云。云何遣各別有情假所緣法智為相。由此智相於自相續中有不分別我相。不分別者是除遣義。云何為遣各別法假所緣法智為相。由此智於自相續中不分別色等法相。餘同於前。故知內者約自身說。二云約界以辨內外。初遣欲界自他有情假。第二遣欲界自他法假。同在欲界故說內言。猶言內人通自及他皆名內也。第三遍遣上界我法二假皆盡故說遍言　詳曰。後理雖通然無所憑。今依初說<p>論。法真見道至名相見道者。問真解脫道既不斷惑。如何第三名法於彼遍遣隨眠　答有二釋。一云今既假說非實斷證故不應責。二云雖不斷種然除麤重。言遣隨眠亦何爽理　詳曰。後說應勝。夫言法者放似之義。所法既無能法何有。雖知假說亦假似真。以除麤重似彼斷。種假言遣惑故後說善<p>疏。以自證分至體義無別者。問為．無為異何言無別　答無彼能緣．所緣之別。以自證分雖是能緣非無為法之能緣故。故言無別<p>疏。忍前苦法智者。忍者即忍。忍前加行位中之智。由此此智通緣二境。一緣加行智。二緣真見所觀真如。真如極成。故疏不云但言忍智　有義彈云。然此智忍既不緣智。如何乃言忍前法智。故但應言現證真如故名忍也　詳曰。無違所以如燈具引理教。然云智忍或從因為名。因即方便緣教之智。忍從目智而得智名。或從果稱。皆如燈具<p>論。苦類智忍等者此即雙證前忍．智二。故對法云。苦類智忍者。謂苦法智無間無漏惠生。於苦法智忍及苦法智各別內證。言後諸聖法皆是此種類。所以者何。由初二種是後一切聖法種類。從此彼得生故。是故無漏惠生各別內證緣此為境。言後諸聖法皆是此種類。是故名為苦類智忍　釋曰。初二忍智是後所生聖道種類名為苦類。智緣此忍名之為忍。或後所生諸聖道等。是前類故名之為緣<p>論。四苦類智等者。即緣第三類忍為境。或亦緣前法忍法智。即印類所緣之事。不緣類忍名印類忍<p>論。法真具道等者。疏有兩釋。有義彈初釋云。此論．對法皆云類忍於法忍智各別內證。即已總法無間．解脫二自證分。又云類智印可類忍。不說類智別證法智。如何乃言法真見道解脫自證。今作二釋。一云法忍法智別法真見無間．解脫見分緣如。類忍總法無間．解脫自證緣智。然未決定類智重法審決印持。亦同類忍法二自證<p>二云前三如前。第四既云印可類忍。由是總法無間．解脫證自證分緣自證分。二道之中自證緣見四緣第三。今類智忍既法自證。第四緣忍明法二道證自證分。但說法見及自證者。略不論之。義必應爾　詳曰。而言法者但法真見緣如智。別不據法彼別別行相。以真見中無別行故。第三雖但證前二智第四亦然。或緣第三。然祇是智而緣於智。據此一邊別配二道。不約三四解行以分故亦何爽。故論結云差別建立名相見道。若第三．四俱雙法前二道自證。差別之義而不顯也。若法二道證自證分有理無文　或亦無失文省略爾　疏。又解此總法者。但法緣如。不分二道見與自證名總法也<p>疏。雖緣智緣如不同見分是一等者。謂真無間．解脫二智皆緣於如。類忍緣智據能緣見同故合法<p>論。二者依觀下上諦等者。按五十五云。現觀邊智諦現觀。當知此智第三心無間從見道起方現在前。緣先世智曾所觀察。下上二地及二增上安立諦境。似法類智世俗智攝。通世．出世。是出世間智後所得。如其次第於一一諦二種智生。謂忍可欲樂智。及現觀決定智如是從前現觀起已於下上諸諦中二二智生　釋曰緣先世者略有二解。一云緣見道前曾所觀察下欲界地上色．無色二地煩惱即苦．集諦。及二增上即滅．道二安立諦境。二云緣前真見名曾觀察。以放真見緣下上地及二地中所有增上安立四諦以之為境。言第三無間者。三心見道第三心後而起十六名第三無間。餘文可悉。又按顯揚第十七云。從此諦現觀已上。於修道中有十六行世出世清淨智生。謂於欲繫苦諦生二智。一現觀審察智。二現觀決定智。於色．無色繫苦諦亦有如是二智。如於苦諦有四智。如是於集．滅．道亦各有四智　釋曰。四諦二智同五十五。見．修位別如燈已會<p>論。諸相見道至真已斷故者。此會違文。五十五云。世第一無間有三心生斷見所斷　顯揚十七云。從第一法無間有三心生。斷見所斷百一十二煩惱　對法論云。謂世第一法無間苦法智忍等生。由此惠故永捨見苦所斷一切煩惱。如是文等並皆依真而假說也。對法會云。又如上說見道差別皆假建立非真實爾。何以故。出世住中各別內證離戲論故<p>疏。非安立因不遍三心者。三心相見非安立故。故不得以非安立因以證三心非真見道<p>疏。佛地論至二師之義者。彼第一師同此第二彼後二師同此第三。彼第二師總言無漏智有見．相。第三師者根本智無後得許有。故成二別<p>論。又說此智分別諸法等者。按佛地論第三師云。無漏無分別智相應心品無分別故。所緣真如不離體故。如照自體無別相分。若後得智相應心品有分別故。所緣境界或離體故。如有漏心似境相現分明緣照。若無漏心緣離體境無似彼相而得緣者。觀所緣論不應說言五識上無似極微相故非所緣。如是境相同無漏心無漏種起。雖有相似有漏法相然非有漏。如有漏心似無漏相非無漏故<p>論。六現觀等者。現觀差別諸論廣明如章所敘。對法．顯揚說十．十八。今略引之。對法第十三云。建立現觀略有十種　法現觀者。由於諸諦增上契經等法中。從聞他音增上緣力。已得最後順解脫分善根所攝上品清信勝解。由法而得名法現觀　義現觀者。由於如上諦增上法。如理作意增上緣力。於苦諦等境已得最後順決擇分善根所攝上品諦察法忍　真現觀者。已得見道十六剎那所有聖道。又見道中得現觀邊安立諦世俗智　後現觀者。謂一切修道。由見後一切世間出世間道皆名後現觀　寶現觀者。由佛聖弟子於三寶所已得決定證清淨信。謂薄伽梵是真正等覺。法毘奈耶是真善妙說。聖弟子眾是真淨行者　不行現觀者。謂已證得聖所愛戒所攝律儀。由得此故此所對治那落迦異熟等必不復行。永盡不行故名不行現觀　究竟現觀者。如道諦中究竟道說。謂已息一切麤重已。得一切離繫得如是等　聲聞現觀者。謂前所說七種現觀。從他聞音而證得故名聲聞現觀　獨覺現觀者。謂前所說七種現觀。不由他音而證得故名獨覺現觀　菩薩現觀者。謂諸菩薩於前所說七種現觀。哀變眾生不於下乘而出離故。然於菩薩極喜地中入諸菩薩正性決定是名菩薩現觀　又按顯揚十七云。又此現觀差別有十八種。謂聞所生智．思所生智．修所生智．順決擇分智．見道．修道．究竟道．不善清淨世俗智．善清淨世俗智．勝義智．不善清淨行有分別智．善清淨行有分別智．善清淨行無分別智．成所作前行智．成所作智．成所作後智．聲聞等智．菩薩等智　相傳釋云。初之三智資糧位中所有三惠如次。四如名。第八即是順解脫分。未能善解四諦理故。第九即是順決擇分善解四諦。第十即是見．修．無覺。十一即是欲界之智。十二是上二界修惠。十三即是見．修．究竟三道之中緣非安立智。十四五六如次加行．正體．後得智。十七是彼聲聞所有現觀。十八菩薩諸現觀智　又依彼論第十四中釋此中九云。此中不善清淨世俗智者即是順決擇分智。善清淨世俗智者是出世後得世間智。勝義智者是見道智。又不善清淨相有分別智．善清淨有相分別智．善清淨相無分別智。又成所作前行智．成所作智．成所作後智　前三差別者。未斷煩惱生非煩惱對治。已斷煩惱生非煩惱對治。已斷煩惱生是煩惱對治　中三差別者。即此三種由有分別無分別故。世俗．勝義智性差別　後三差別者。謂此三種顯示斷前．正斷．及後智性差別　今依論文配位為正　又按攝論第六六現觀。大小二乘有十一種差別不同。故本論云。菩薩現觀與聲聞異。由十一種差別應知。一由所緣差別。以大乘法為所緣故。二由資持差別。以大福智二種資糧為資持故。三由通達差別。以能通達補特伽羅．法無我故。四由涅槃差別。攝受無住大涅槃故。五由地差別。依於十地而出離故。六．七由清淨差別。斷煩惱．習淨佛土故。八由於自他得平等心差別。成熟有情加行無休息故。九由生差別。生如來家故。十由受生差別。常於諸佛大集會中攝受生故。十一由果差別。十力無畏不共佛法無量功德果成滿故<p>論。得諸平等者。無性攝論第六云。得有情平等心性者。遍見一切等無我故。如有說言。一切諸法皆如來藏。得一切菩薩平等心性者。得彼意樂平等性故。得一切佛平等心性者。得彼法身平等性故　佛地經中有十平等。如前已引<p>疏。十種發心等者。所指經論文既廣多。故不引也<p>疏。又作阿賴耶識依他性觀等者。按五十一云。此雜染根本阿賴耶識。修善法故方得轉滅。此修善法若諸異生以緣轉識為境作意。方便住心能入最初聖諦現觀。非未見諦者於諸諦中未得法眼。便能通達一切種子阿賴耶識。此未見諦者修如是行已。或入聲聞正性離生。或入菩薩正性離生。達一切法真法界已。亦能通達阿賴耶識。當於爾時能總觀察自內所有一切雜染。亦能了知。自身外為相縛所縛。內為麤重縛所縛　釋曰。資糧．加行異生緣彼眼等轉識此有二義。一三乘通說。理實大乘亦緣第八作唯識觀　二質．影不同。賴耶為質轉識為影。隱質談影云緣轉識　問二乘云何能觀賴耶云入聲聞正性離生通達賴耶　答有二義。一據不定聲聞性人根熟者說。彼入自見後迴入大能達賴耶。定性不然　二約種子賴耶識言。三乘皆能知苦斷集。廣如瑜伽論鈔<p class='juan'>
成唯識論演祕卷第七(本終)</p>
</body></html>
