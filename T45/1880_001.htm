<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T45 </TITLE>
</head>
<BODY>

<p><p></li><p><b>　　<A NAME="n529"></A>No. 1880</b><p class='juan'>
金師子章雲間類解</p>
<p><span class='byline'>　　　　晉水沙門淨源述</span><br><p>法非喻不顯。喻非法不生。是故至人。見一真之性匪殊也。故用金師子以況之。見群生之器匪齊也。故用諸法章以導之。富哉。非吾祖賢首垂一乘之文。廓十方之奧。則何以流慈訓世。隨機有授。非天冊聖帝卑萬乘之心。尊三寶之教。則奚能因喻了法。由法達性者乎。然而斯文。禪叢講席莫不崇尚。故其注解。現行于世者殆及四家。清源止觀禪師注之於前。昭信法燈大士解之於後。近世有同號華藏者。四衢昭昱法師。五臺承遷尊者皆有述焉。曆觀其辭。或文煩而義闕。或句長而教非。遂使修心講說二途。方興傳習之志。反陷取捨之情。源不佞。每念雅誥嘗疚于懷。既而探討晉經二玄。推窮唐經兩疏。文之煩者刪之。義之闕者補之。句之長者剪之。教之非者正之。其間法語奧辭。與祖師章旨炳然符契者。各從義類以解之。于時絕筆於雲間善住閣。故命題曰雲間類解焉。元豐三年歲次庚申四月八日序<p>華嚴金師子章　華嚴標所宗經。金師子章正立其名。舉喻顯法。序文備矣<p>京大薦福寺沙門法藏述　京即長安漢高祖所都也。大薦福寺。唐中宗所建也。沙門。乃釋子生善滅惡之稱。次二字名諱也。出家傳道翻宣茂德。具如聖宋高僧傳。并唐閻少監碑銘。若夫判五章教道。則隴西美之。於釋論集六重觀門。而河東推之於塔銘耳。抑又遵此章旨而為規式。則雜華圓覺二疏載之詳矣。述者樂記云。明也。鄭玄曰。訓其義也<p>初明緣起　夫至聖垂教以因緣為宗。緣有內外之殊。世出世之異故。標第一明諸緣起也<p>二辨色空　前明緣起莫逾色空。幻色俗諦。真空真諦。二諦無礙唯一中道。故次辨色空也<p>三約三性　空宗。俗諦明有。即遍計依他也。真諦明空。即圓成實性也。故次第三約三性也<p>四顯無相　遍計。情有理無。依他。相有性無。圓成。理有情無。性有相無。故次第四顯無相也<p>五說無生　前之四門。真俗有無皆成對待。今此一門。唯辨妙性本無增減。故第五說無生<p>六論五教　夫妙性無生。超群數而絕朕。然機緣有感。逐根性以類分。故次第六論五教也<p>七勒十玄　以義分教。教類有五。前四小大始終漸頓皆偏。今示圓融。故次第七勒十玄也<p>八括六相　雲華十玄根於觀門。剛藏六相源乎大經。經觀融通相玄交徹。故第八括六相<p>九成菩提　六相遒文。一經奧旨。非情識所窺。唯智眼所睹。將遊薩婆若海。故第九成菩提<p>十入涅槃　菩提智果。覺法樂也。涅槃斷果。寂靜樂也。照而常寂。心安如海。故第十入涅槃<p><b>　　<A NAME="n531"></A>明緣起第一</b><p>謂金無自性隨工巧匠緣　金喻真如不守自性。匠況生滅隨順妄緣<p>遂有師子相起　喻真妄和合。成阿賴耶識。此識有二義。一者覺義。為淨緣起。二者不覺義。作染緣起<p>起但是緣故名緣起　經云。諸法從緣起。無緣即不起。即理事無礙門。同一緣起也。上句示緣。中句辨起。下句總結。然釋此初章。非獨摭起信申義。亦乃採下文為準<p><b>　　<A NAME="n532"></A>辨色空第二</b><p>謂師子相虛唯是真金　幻色之相既虛。真空之性唯實(諸本無虛字唯五臺注本有之)<p>師子不有金體不無　色相從緣而非有。揀凡夫實色也。空性不變而非無。揀外道斷空也<p>故名色空　色蘊既爾。諸法例然。大品云。諸法若不空。即無道無果。上句雙標色空。次句雙釋。下句雙結<p>又復空無自相。約色以明　空是真空。不礙於色。則觀空萬行沸騰也<p>不礙幻有。名為色空　色是幻色不礙於空。則涉有一道清淨也。總而辨之。先約性相不變隨緣。以揀斷實。後約不住生死涅槃。以明悲智<p><b>　　<A NAME="n533"></A>約三性第三</b><p>師子情有。名為遍計　謂妄情。於我及一切法。周遍計度。一一執為實有。如癡孩。鏡中見人面像。執為有命質礙肉骨等。故云情有也<p>師子似有。名曰依他　此所執法。依他眾緣相應而起。都無自性。唯是虛相。如鏡中影。故云似有也<p>金性不變。故號圓成　本覺真心始覺顯現。圓滿成就真實常住。如鏡之明故云不變。有本作不改。亦通上文依空宗申義。蓋躡前起後也。此章引性宗消文。亦以喻釋喻也。若依教義。章明三性各有二義。遍計所執性有二義。一情有。二理無。依他起性有二義。一似有。二無性。圓成實性有二義。一不變。二隨緣。今文各顯初一。皆隱第二。仰推祖意單複抗行。義有在焉<p><b>　　<A NAME="n534"></A>顯無相第四</b><p>謂以金收師子盡　既攬真金而成師子。遂令師子諸相皆盡<p>金外更無師子相可得　真金理也。師子事也。亦同終南云。以離真理外無片事可得<p>故名無相　名號品云。達無相法住於佛住。無量義經云。其一法者。所謂無相。然名號品約果。無量義約理。理果雖殊。無相一也<p><b>　　<A NAME="n535"></A>說無生第五</b><p>謂正見師子生時。但是金生　上句妄法隨緣。下句真性不變。偈云。如金作指環。展轉無差別<p>金外更無一物　離不變之性無隨緣之相。問明品云。未曾有一法。得入於法性<p>師子雖有生滅。金體本無增減　成事似生。而金性不增。則起唯法起也。體空似滅。而金性不減。則滅唯法滅也<p>故曰無生　大經云。蘊性不可滅。是故說無生。又云。空故不可滅。此是無生義。疏云。無生為佛法體。諸經論中皆詮無生之理。楞伽說。一切法不生。中論。不生為論宗體<p><b>　　<A NAME="n536"></A>論五教第六</b><p>一師子雖是因緣之法。念念生滅　以師子屬乎緣生。原人論辨小乘教。亦云。從無始來因緣力故。念念生滅相續無窮<p>實無師子相可得　論次云。凡愚不覺執之為實<p>名愚法聲聞教　因說四諦。而悟解故號聲聞。既除我執。未達法空。故名愚法。有本作愚人法名聲聞教。然此一教下攝人天。由深必收淺故上該緣覺。以其理果同故。例如約人辨藏。唯出聲聞藏耳<p>二即此緣生之法　躡前起後也。初文師子二字。亦通此用。下三皆然<p>各無自性徹底唯空　始自形骸之色。思慮之心。終至佛果一切種智。皆無自性徹於有表唯是真空。以色性自空。非色滅空也<p>名大乘始教　始初也。大品云。空是大乘之初門。此教有二。一始教。亦名分教。今但標始教者。以深密第二第三時教。同許定性無性俱不成佛故。今合之唯言始教耳<p>三雖復徹底唯空不礙。幻有宛然　空是真空。不礙幻有。即水以辨於波也<p>緣生假有。二相雙存　有是幻有。不礙真空。即波以明於水也<p>名大乘終教　緣起無性。一切皆如。方是大乘至極之談。故名為終。此亦有二。一終教。對前始教立名。二實教。對前分教立名。分猶權也。始權而終實。以有顯實宗故。然終實二宗。并始分二教。皆大乘漸門耳<p>四即此二相。互奪兩亡　以理奪事而事亡。即真理非事也。以事奪理而理亡。即事法非理也。亦同行願疏中。形奪無寄門<p>情偽不存　反疏上句。理事雙亡。則情識偽相。無所存矣<p>俱無有力。空有雙泯　由前互奪故皆無力。理奪事則妙有泯也。事奪理則真空泯也。心經略疏云。空有兩亡。一味常顯<p>名言路絕。棲心無寄　通結心言罔。及寶藏論云。理冥則言語道斷。旨會則心行處滅<p>名大乘頓教　頓者。言說頓絕。理性頓顯。一念不生即是佛等。故楞伽云。頓者如鏡中像頓現非漸。此亦有二。一逐機頓。即此文示之。二化儀頓。即後圓教收之<p>五即此情盡體露之法。混成一塊　情盡見除也。大疏亦云。情盡理現諸見自亡。混成一塊者。約法則混成真性。約喻則一塊真金故。裴相序云。融瓶盤。釵釧為金<p>繁興大用。起必全真　用則波騰鼎沸。全真體以運行<p>萬象紛然。參而不雜　萬法起。必同時一際理無先後。釋上二節。依還源觀<p>一切即一。皆同無性　無量中解一也。大經云。華藏世界所有塵。一一塵中見法界<p>一即一切。因果歷然　一中解無量也。禪詮都序云。果徹因源位滿。分稱菩薩<p>力用相收。卷舒自在　一有力收多為用。則卷他一切。入於一中。即上文一切即一。皆同無性也。多有力收一為體。則舒己一位。入於一切。即上文一即一切。因果歷然也。文雖先後。義乃同時。故云卷舒自在也<p>名一乘圓教　所說。唯是法界緣起無礙。相即相入重重無盡。此亦有二。謂同教一乘。圓全收諸教宗。別教一乘。圓全揀諸教宗<p><b>　　<A NAME="n537"></A>勒十玄第七</b><p>一金與師子同時成立。圓滿具足　師子六根。與金同時成立。以表人法因果體用悉皆具足。妙嚴品云。一切法門無盡海。同會一法道場中<p>名同時具足相應門　大疏云。如海一渧具百川味<p>二若師子眼收師子盡。則一切純是眼。若耳收師子盡。則一切純是耳　眼耳互收。純一事故<p>諸根同時相收。悉皆具足　會諸根之同。例眼耳之別<p>則一一皆雜。一一皆純。為圓滿藏　眼即耳等皆雜也。如菩薩入一三昧。即六度皆修無量無邊諸餘行德。俱時成就故名為雜。耳非眼等皆純也。又入一三昧唯行布施無量無邊。更無餘行名之為純。即教義章云。純雜自在無不具足。名圓滿藏<p>名諸藏純雜具德門　此名依至相立。賢首新立廣陜自在無礙門故。大疏云。如徑尺之鏡。見千里之影<p>三金與師子相容。成立一多無礙　多容一則六根成立。多容多則師子無殊<p>於中理事各各不同　金性喻理。師子喻事。二雖互容。性相各別<p>或一或多。各住自位　此經偈云。以一佛土滿十方。十方入一亦無餘。世界本相亦不壞。無比功德故能爾<p>名一多相容不同門　大疏云。若一室之千燈。光光相涉<p>四師子諸根。一一毛頭。皆以金收師子盡　諸根諸毛。各攝全體<p>一一徹遍師子眼。眼即耳。耳即鼻。鼻即舌。舌即身　諸根相即。體非用外<p>自在成立。無障無礙　經云。一即是多。多即一。文隨於義。義隨文<p>名諸法相即自在門　大疏云。如金與金色二不相離<p>五若看師子唯師子無金。即師子顯金隱　相顯性隱<p>若看金唯金無師子。即金顯師子隱　性顯相隱<p>若兩處看。俱隱俱顯　性相同時。隱顯齊現<p>隱則祕密。顯則顯著　賢首品云。東方入正受。西方從定起<p>名祕密隱顯俱成門　大疏云。若片月澄空。晦明相並<p>六金與師子。或隱或顯。或一或多　若觀金時師子似隱。唯顯一金。觀師子時金性似隱。具顯諸根<p>定純定雜。有力無力　一體真金純而有力。六根分異雜而無力<p>即此即彼。主伴交輝　此主彼伴。交光互參<p>理事齊現。皆悉相容　教義章云。猶如束箭。齊頭顯現<p>不礙安立微細成辦　經云。一塵中有無量剎。剎復為塵說更難<p>名微細相容安立門　大疏云。如琉璃瓶。盛多芥子<p>七師子眼耳支節。一一毛處。各有金師子。一一毛處師子。同時頓入一毛中　以一切攝一切。同入一中。即交涉無礙門偈云。一切佛剎微塵等。爾所佛坐一毛孔<p>一一毛中皆有無邊師子。又復一一毛。帶此無邊師子。還入一毛中　又以一切攝一切帶之。復入一中。即相在無礙門。偈云。無量剎海處一毛。悉坐菩提蓮華座<p>如是重重無盡。猶天帝網珠　梵語。釋迦提桓因陀羅。此云能仁。天主網珠。即善法堂護淨珠網。取譬交光無盡也<p>名因陀羅網境界門　大疏云。若兩鏡互照。傳耀相寫<p>八說此師子以表無明。語其金體具彰真性　妄法生滅無明也。如來藏不生滅真性也<p>理事合論。況阿賴識令生正解　理事即真妄。論云。真妄和合非一非異。名阿賴耶識。此識有覺不覺二義。覺即令生真性正解。不覺即令生無明正解。若約善財參諸知識。遇三毒而三德圓。皆生正解<p>名託事顯法生解門　大疏云。如立像豎臂。觸目皆道<p>九師子是有為之法。念念生滅　隨工匠緣。時時遷謝<p>剎那之間。分為三際　攝前標後<p>謂過去現在未來。此三際各有過現未來　普賢行品云。過去中未來。未來中過去。亦離世間品。答普慧之問也<p>總有三三之位。以立九世。即束為一段法門　如師子諸根諸毛。本純一之金也<p>雖則九世各各有隔相。由成立融通無礙。同為一念　通玄論云。十世古今。始終不離於當念<p>名十世隔法異成門　大疏云。若一夕之夢。翱翔百年<p>十金與師子。或隱或顯。或一或多。各無自性。由心迴轉　謂全心一事。隨心遍一切中。即一隱多顯也。全心之一切。隨心入一事中。即多隱一顯也。以表師子與金悉皆迴轉。而無定相耳<p>說事說理。有成有立　經云。應觀法界性。一切唯心造<p>名唯心迴轉善成門　賢首亦改此一門。為主伴圓明具德門。故大疏云。如北辰所居。眾星拱之<p><b>　　<A NAME="n538"></A>括六相第八</b><p>師子是總相　一即具多。為總相<p>五根差別是別相　多即非一。名別相<p>共從一緣起是同相　多類自同。成於總<p>眼耳等不相濫。是異相　名體別異現於同<p>諸根合會。有師子是成相　一多緣起理妙成<p>諸根各住自位。是壞相　壞住自法常不作。教義章中。有入句偈文。上引六句。隨文注之。末後二句結歎。勸修云。唯智境界非事識。以此方便會一乘。彼章廣寄一舍。以喻六相。後學如仰祖訓。宜悉討論耳<p><b>　　<A NAME="n539"></A>成菩提第九</b><p>菩提。此云道也。覺也　翻梵從華。新舊二義<p>謂見師子之時。即見一切有為之法。更不待壞。本來寂滅　淨名云。眾生即寂滅相。不復更滅<p>離諸取捨。即於此路。流入薩婆若海。故名為道　離諸取捨之言。義屬上句。文連下句。謂不捨一切有為。而取寂滅無為。則義屬上句也。既取捨情亡。自然流入一切智海。則文連下句也。第八不動地亦明斯旨。薩婆若。云一切智。今明果德為道。故深廣如海耳<p>即了。無始已來所有顛倒。元無有實。名之為覺　起信論云。一切眾生不名為覺。以從本來念念相續。未曾離念故。說無始無明。即同此文無始已來所有顛倒也。論又云。若得無念者。則知心相生住異滅。乃至本來平等同一覺故。即同次文。元無有實。名之為覺矣<p>究竟具一切種智。名成菩提　究竟極果也。亦名究竟覺。一切種智即三智之一也。昔圭峰疏。圓覺以一切種智。釋圓明。賢首述還源。由圓明而證菩提。今文謂具一切種智而成菩提者。通而辨之。雖發辭小異而歸宗大同也。若依起信。有大智用無量方便。乃至得名一切種智。皆屬同教。又按昭信鈔文。敘五教機各成菩提。唯取圓宗。以因果二門相攝即別教耳<p><b>　　<A NAME="n540"></A>入涅槃第十</b><p>見師子與金二相俱盡。煩惱不生　二相俱盡。所觀境空也。煩惱不生。能緣心泯也。內外雙亡。玄寂著矣<p>好醜現前。心安如海　新記云。如金作器巧拙懸殊。即好醜現前也。記次文云。一以貫之唯金究竟。即心安如海也。上句覆疏二相俱盡。下句覆疏煩惱不生<p>妄想都盡無諸逼迫。出纏離障。永捨苦源。名入涅槃　惑業都盡。無集諦之妄想也。三苦皆亡。無苦諦之逼迫也。無漏智發出纏離障。則道諦已修也。解脫自在永離苦源。則滅諦已證也。入者。了達解悟之名。涅槃義翻。圓寂經云。流轉是生死。不動名涅槃。然涅槃一章。誠雜華之淵蘊。故晉譯寶王性起。而搜玄探玄。鉤深以索隱。唐翻如來出現。則舊疏新記。聯芳而續焰。且高麗國中斯文尚備。而傳授不絕。況此諸部盡出中華。願諸後昆。求師鑽仰同報雲華賢首清涼圭峰之劬重德耳<p class='juan'>
金師子章雲間類解</p>
</body></html>
