<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T45 </TITLE>
</head>
<BODY>

<p><p></li><p><b>　　<A NAME="n606"></A>No. 1893</b><p><b>　　<A NAME="n607"></A>淨心誡觀法序</b><p><span class='byline'>　　　　餘杭郡沙門釋元照述</span><br><p>太近至易無如自心。入死出生了不知覺。其體明瑩其量包容。故使一迷遽生諸法。其猶寶鑑因明而像生。又若長川緣澄而波動。謂心異物為物轉心。吸攬塵緣積成勞結。淪歷諸有沈屈己靈。餘趣無知。人倫尟學。縱令聽習多墮邪癡。奔逐名聞封著知解。至有江南江北走覓菩提。曲見邪心未嘗正直。野猿騰躍家犬遲迴。勞我聖師提耳垂誨。曲留妙藥的指病根。囊括兩乘津通萬行。託彼親度用表弘慈。囑使竊闚特彰祕勝。深訶講論苦勉修治。然古德傳通雙弘教觀。諸部則以教開解。斯文乃以觀示修。既非無目而遊。豈是數他之寶。須信。從真起妄舉體現前。達妄即真不從他得。淨心之要。覽者宜知<p class='juan'>
淨心誡觀法</p>
<p><span class='byline'>　　　　終南山沙門釋道宣撰</span><br><p>敬禮三寶藏　薩婆若法身　隨力誡初學　惟聖哀愍聽<p>時在隨州興唐伽藍。夏安居撰令送泰山靈巖寺付慈忍受持。凡三十篇。如右<p>釋名篇第一　序宗篇第二　五停篇第三　挍量篇第四　自慶篇第五　善根篇第六　破戒篇第七　邪命篇第八　誑佛篇第九　造過篇第十　解脫篇第十一　食緣篇第十二　流轉篇第十三　不動篇第十四　過患篇第十五　心濁篇第十六　二報篇第十七　結使篇第十八　緣生篇第十九　安般篇第二十　相資篇二十一　因果篇二十二　止劫篇二十三　一諦篇二十四　心行篇二十五　菩提篇二十六　教化篇二十七　佛性篇二十八　福田篇二十九　受持篇三十<p><b>　　<A NAME="n609"></A>淨心誡觀法五字釋名法篇第一</b><p>淨心者。於汝現行煩惱諸部過患。教修對治。令汝即時隨分解脫。垢染漸滅。心轉明淨。發生定慧。起於大乘清淨信心。趣向菩提種性住處。以今微因後感當果。是故教汝察病對治。興隆功業。修入信境。成決定根力。其三賢十聖無垢妙覺四十二地空宗真理。唯可知聞影像麤相。下地凡夫力所未及。亦未能行。今唯使汝淨除業鏡客塵[<a href='javascript:showpic("../fontimg/065445.gif")'>目*壹</a>]等。見汝身中少分佛性。汝可飲服般若甘露洗蕩蓋纏漸顯淨心。心若清淨令眾生界淨。眾生既淨則佛土淨。始除煩惱令戒清淨。戒既完具定復清淨。以戒定淨令智慧淨。智既淨已顯自身源。有此義故名為淨心。已下諸篇治過雖別同名淨心。誡者。令汝識知對治初門。先除麤染根本惡業。知病知藥守心慎口。勵己修道離過患故名誡。觀者。察義。觀察此誡與佛法相應不相應及障道過患名字句偈。審諦思量。如實解心得誡本意。又能隨順止觀二門。此二法者定始慧初。生長一切禪支道品。故名觀。法者。即此誡文首軸次第。慇懃曉示。欲使禁斷煩惱止諸惡業。加行勝進住不退心。故名為法。下諸篇中皆有此淨心誡觀法五義。當須知之<p><b>　　<A NAME="n610"></A>誡觀序宗法第二</b><p>夫欲修道於三業中先斷財色二種。若不貪財即無諂諍。若不貪色即無熱惱。經云。背捨離欲順菩提分。當修身觀精勤一心除世貪愛。制伏垢惱令心清淨。以斷財色成無漏善根。薰本識中成無貪種子。漸盡惑染入賢聖位。今見解法人等仍貪財色長養結使。與諸漏相應。惡業繫縛墜三惡道。經云。既非道人。又非白衣。無所名也。多求利故專習唇吻莊補華綺。戲論諍訟遞相謗嫉。三毒轉疆。煩惱增長沈淪苦海。知而故犯。無解脫時。千佛出世不見不聞。以是因緣地獄罪畢受惡龍身。為盜佛衣食破戒瞋垢所得惡果。如盲龍經說。即知解義不救業苦。汝宜依誡如說修行。隨病對治隨分解脫。不可口言而得清淨。三毒五結。何者偏重。先治重者輕即自差。披戒定鎧摧心魔賊。一切苦因果財色為本。一切樂因果戒定為本。然此因果悉在眾生心微塵中。何故不禁餘過先誡財色。大乘經云。八萬四千障道罪業悉因財色以為根本。何以故。十方眾生無始已來為財相殺者過微塵數。為色相殺者數復過是。道俗二流為於財色。今現有一百二十六大地獄中。受千萬種苦。經無量劫始入畜生餓鬼。緇素二人同為財色之所傷害。初持後犯。能免者稀。若有斷者名菩薩行。名真持戒。名為賢士。名佛弟子。財色二事相欲似輕感罪尤重。河沙誑惑由財色起。此之二過能壞君臣師徒夫婦等。亦壞內外親族朋友知識。若離財色更無世間。人天脫苦聖凡同讚。諸漏滅盡進至佛果。為此先誡財色二種。因色生憍。因財生吝。憍而且吝雖有餘德亦不足觀。先斷財色。使功行成立。後聽經論。即是入道次第也。言逆行疾。故名淨心。偈曰<p class='lg'>　煩惱如河沙　　先斷惡二種<br>　一財二是色　　死時神不恐<br>　吉羅須護持　　況言犯四重<br>　三聚戒清淨　　布薩心喜踊<br>　鄙夫愛財色　　誡汝斷貪著<br>　由財三世苦　　因色入火鑵<br>　色能障聖道　　財能令行薄<br>　審諦自看心　　知貪是狂錯<br>　智避如火坑　　頑愚不嫌惡<br>　若犯當悔除　　除已更勿作<br>　一切有形類　　終歸填溝壑<br>　持戒禁情苦　　後受大安樂　</p><p><b>　　<A NAME="n611"></A>誡觀五停心觀法第三</b><p>五妄想者。如除刺樹先斷其根。故修五停觀息五過。止不令起。故名停心觀。因修此觀現惱不行。得小解脫所由之處。戒定調柔漸證神通名大解脫。十障滅盡名真解脫。莫不因今五停觀法。如是修入名為淨心。偈曰<p class='lg'>　自知欲情多　　一向觀不淨<br>　背捨得解脫　　欲竭即得定<br>　若當逐講論　　念欲轉熾盛<br>　是即非對治　　下道入險徑<br>　自知瞋恚多　　一向修慈悲<br>　毒火得清涼　　成就善律儀<br>　若當逐講論　　非治徒勞疲<br>　貪瞋更增長　　重被煩惱羈<br>　自知愚癡多　　諦觀十二因<br>　始悟輪迴苦　　了知無我人<br>　若當逐講論　　見諍終日喧<br>　放本求枝葉　　不能拔斷根<br>　自知我慢多　　諦觀十八界<br>　方得無人解　　吾我病即差<br>　若當逐講論　　反益三塗債<br>　計我常求勝　　名利自杻械<br>　自知亂想多　　常數出入息<br>　覺觀漸得成　　加我戒定力<br>　若當逐講論　　喧塵未能息<br>　遞互相是非　　何時滅事識　</p><p>此是毘曇中七方便法。五停觀成名第一方便。自餘別相念處．總相念處．暖法．頂法．忍法．世第一法．名七方便。觀行成就得須陀洹果。若初入道大小乘人通修此觀。偈曰<p class='lg'>　何因說五停　　復不逐講經<br>　抱疾說藥方　　祇欲取聲名<br>　凡夫貪利養　　無心治忘情<br>　若修五停觀　　決定修道成　</p><p>何故令修五停觀法止逐講論。有二要法。一者佛教次第入道對治鹿重煩惱。二者見解法義人。知而故犯。不畏佛戒。不修威儀。五篇淨戒悉皆破盡。見他持戒復起憎謗。唯貪財色。瞋惱鬥諍慳嫉憍慢。無漸無愧。身壞命終必墮地獄畜生餓鬼經歷多劫。當觀此事現前驗知。故修五停止過。起道順佛教。故名為淨心。偈曰<p class='lg'>　貪如豺狼性　　瞋如惡龍心<br>　壞法故毀禁　　污戒犯姦淫<br>　識法望除毒　　反更作罪深<br>　造業心無悔　　命過就刀林<br>　墮大無間獄　　佛性歷劫沈<br>　如職除名罰　　失勢不堪任<br>　云何破戒口　　噉人食憍恣<br>　云何破戒手　　受人財物施<br>　云何破戒身　　坐臥好床褥<br>　云何破戒業　　受他禮己足<br>　云何破戒行　　默受稱揚讚<br>　若犯此五事　　諸天共悲歎　</p><p>佛教新受戒者五年學律。然後學經。律有五部。一四分。二五分。三十誦。四僧祇。五解脫。此五部律同一毘尼大藏。文相廣博卒難悉識。今欲知者財色為宗。能斷財色即名奉律。禁戒清淨發生定慧成就聖道。知律綱要故名淨心。偈曰<p class='lg'>　五部戒律中　　宗要斷財色<br>　修禪觀不淨　　對治自忍抑<br>　林野歎死屍　　內心懷悲惻<br>　我身會當然　　貪熱即時息<br>　三毒甚強盛　　摧之用智力<br>　衣求破弊衣　　食即一坐食<br>　常行平等心　　淨意睍隤<br>　若不能如此　　袈裟覆荊棘　</p><p>聖教萬差為根性不同。病藥眾多愚者致惑。雖用功力非正對治。妄貪名利更增塵垢。是以先修五停後學講論。知道次第名為淨心。偈曰<p class='lg'>　世人習多聞　　未曾行一分<br>　妄情取妄法　　諍競起紛紜<br>　入道依次第　　戒定自資薰<br>　淨命如迦葉　　勿得同六群　</p><p><b>　　<A NAME="n612"></A>誡觀末法中校量心行法第四</b><p>凡夫解義皆因聽學。為知法人身犯四重。畜八不淨財。食噉俗饌。無羞無恥。知而故犯。不畏後世。是故令汝校量心行。先淨禁戒後方聽經。汝用五誡得名淨心。古者大德講華嚴經唯一卷疏。於後法師作三卷疏。今時講者十地一品出十卷疏。各逞功能競顯華詞。文字浩博寄心無所。然文者當體即義。何須人語。今時愚人竟求於名不求於法。法尚不可著。何況著文字。法離文字。言語斷故。大集經云。經文是一講者異說。各恃己見壞亂正法。天神瞋故三災俱起。以是因緣佛法淡薄。如一斛水解一升酪。看似酪色食即無味。諦思講論人情測佛。佛智境界豈人能測。如是審察名為淨心。偈曰<p class='lg'>　敷演說法師　　二種陞高座<br>　一者福無量　　二者離罪過<br>　慈心成就人　　法施勝財貨<br>　瞋垢是非他　　棘刺上坐臥<br>　有漏為基堵　　無明作根本<br>　解經不除毒　　法師自傷損<br>　賊心求名利　　匆匆未思忖<br>　嬰孩欲登梯　　先須戒足隱<br>　學士聰明者　　舉動多輕躁<br>　或有錯解義　　邪見復顛倒<br>　是故定治動　　七覺中法要<br>　定慧平等修　　種智得微妙<br>　世尊在世時　　唯教修出離<br>　習善莫生足　　少惡即遠避<br>　念念觀無常　　勤修真對治<br>　寂慮學禪那　　何須著文字　</p><p>何因世尊在世時悉得聖道及生天中。依次而學不越毘尼入道有方。五年習戒。夜則修定攝心守境。安處林野不畜餘食。少欲慚愧一心諦觀無常不淨。離諸調戲意不散亂。舉動進止琤O淨潔。無惡姿容。先意問訊。以是善緣悉得道跡。汝能一心依此學者名為淨心。偈曰<p class='lg'>　正法證道時　　淨法調眾生<br>　隨事秉羯磨　　除垢獲三明<br>　像法盡至末　　羯磨廢不行<br>　雖復似和合　　集則起鬥諍<br>　凡是諸經律　　甘露亦毒藥<br>　解服百疹瘳　　不消病發作<br>　知法不向心　　解經行轉薄<br>　棄捨戒定業　　文字處起著<br>　所以韻句撰　　讀時心歡樂<br>　靜坐好思量　　觀察自忖度<br>　何緣重頌偈　　文少義廣博<br>　依戒益汝身　　信受勿疑惡<br>　或見他毀罵　　輕賤心漠漠<br>　此約大乘教　　與理不違錯　</p><p><b>　　<A NAME="n613"></A>誡觀六難自慶修道法第五</b><p>一者萬類之中人身難得。如提謂經說。今得人身難於龜木。二者雖得人身中國難生。此土即當邊地之中具足大乘正法經律。三者雖有正法信樂復難。今隨力信不敢疑謗。四者人身難具。今受男形根無殘缺。相貌成就。五者雖具男形六根無缺。五欲纏染出家甚難。今得割愛出家修道披著佛衣受佛淨戒。六者雖受禁戒隨戒甚難。汝可於戒律中尊重愛樂慚愧慎護。於此六事若不觀察即便放逸深障聖道。既超六難。常應喜慶。難得已得。得已莫失。如是思量名為淨心。偈曰<p class='lg'>　世有六種難　　難得已得具<br>　勤修戒定慧　　善解名味句<br>　是故學大乘　　問即須知處<br>　受他檀越食　　飽腹無智慮<br>　無智長貪瞋　　不能如法住<br>　犯禁毀戒足　　命終生四趣　</p><p><b>　　<A NAME="n614"></A>誡觀世相如夢修出世善根法第六</b><p>云何方便能令眾生離苦出世。但愚人貪愛我即不貪。何者是名世愚貪愛。所謂官榮封賞．車馬．庫藏．臺觀．園林．<span class='corr'>采</span>女．音樂．上服．美饌．遊戲．射獵．宴會倡伎嫁娶賓席恃怙族姓。追朋逐勢。三軍列陣。前鋒精銳謀策將略。果毅傷殺。平殄除蕩快意適情。攻城破柵收縛簿歛刀筆。豪俠意志建立俗藝醫方工巧。居積攝歛奠祭。以要言之如此。眾多世務無量。殺害．飲酒．噉肉．鬥諍．勝負．怨讎．熱惱．悲喜．安危．吉凶．禍福。能於此中悉捨離者名真修道出世人也。眾生迷倒於此世事謂是真法。不知無數劫來生死大苦。身壞命終墮三惡道。琲e沙劫受大燒煮。雖遭此苦仍於生死貪著無厭。迭相承習迷惑塵境。皆由未值善導未聞正法。汝今既聞。如聞修學名為淨心。偈曰<p class='lg'>　凡夫狂癡性　　所見常不正<br>　資養三毒身　　貪瞋轉增盛<br>　未觀屍穢形　　持糞如行屏<br>　常遊違順境　　詐偽起諂佞<br>　實無常我樂　　妄見常我淨<br>　罪業顛倒故　　盚C諸險徑<br>　智者如實解　　慧命心決定<br>　觀世如夢幻　　窮真道成聖　</p><p><b>　　<A NAME="n615"></A>誡觀破戒僧尼不修出世法第七</b><p>僧尼破戒者。所謂畜養奴婢僮僕牛驢車乘。田宅種植．園林．華果．金銀．粟白．屏風．氈被．好枕．細席箱匱盆盆銅器盤碗．上好三衣．牙床坐褥房舍退屋．廚庫碓磨脂麵藥酒雜鮭醬酢。異種口味王公貴重。多人顧識。生緣富貴數過親舊。餉送吊問。申訴衙府。身為眾首門徒彊盛。講說相難。好喜音樂。常居一寺評量僧事。迭相擯罰。借問旱潦豐儉盜賊水火毒獸之事。經過酒店市纏屠膾獵射之家。親友婦女琴瑟詩賦圍祡驤陛C讀外書典。高語大笑。嫌恨諍竟。飲酒食肉。綾羅衣服五色鮮明。勤剃鬚髮。爪利如鋒。畜八不淨財寶富足。於此等事貪求愛著。積聚不離名真破戒。經云。此等比丘名禿居士。名披袈裟賊。名禿獵師。名三塗人。名無羞人。名一闡提。名謗三寶。名害一切檀越眼目。名生死種子。名障聖道。遠離此等十種惡名即為淨心。偈曰<p class='lg'>　可怪凡夫人　　積聚貪瞋癡<br>　破戒無羞恥　　輕賤木叉珍<br>　追求忙如火　　種植涉艱辛<br>　教他多布施　　自捨若抽筋<br>　傲慢善知識　　恃怙膿血身<br>　放逸著五欲　　何時出苦津<br>　衣貪五色服　　食貪常飽肚<br>　捨靜入憒鬧　　經戒未曾睹<br>　拔草復掘地　　溉灌治園圃<br>　生業過俗人　　瓮匱居三五<br>　唯憂財不足　　鎖門牢閉戶<br>　高聲大語笑　　諂慢心未普<br>　毀犯四重禁　　觝突兇如虎<br>　身壞永沈淪　　罪畢生夷虜<br>　可念眾生狂　　癡暗無慧光<br>　但貪目前利　　不見當來殃<br>　出家望靜樂　　返為馳逐忙<br>　抱財忽命終　　道俗竟分張<br>　惡性如蛇蝎　　惡貪如豺狼<br>　剃頭無實德　　高容返自傷<br>　隱罪求名聞　　不畏利養瘡<br>　白衣修戒施　　壽盡生天堂<br>　沙門倒慳惜　　不觀空無常<br>　唯知造惡業　　觸事皆面牆<br>　破戒違經律　　無慚故覆藏<br>　我作還我受　　三塗遣誰當<br>　雖無我人法　　善惡亦不亡<br>　三界輪迴苦　　六道生死長<br>　如是諸惡過　　謹慎好思量<br>　願斷相續因　　持心如金剛<br>　定水洗煩惱　　戒城自遮防<br>　德如螺髻梵　　去處見西方　</p><p><b>　　<A NAME="n616"></A>誡觀外現威儀內起邪命法第八</b><p>邪命者。所謂淨治住處。嚴飾道場。羅列旛華及諸道具。數為洗剃。常帶袈裟。覆膞靴履。威儀齊整。緩行直進。下聲軟語。或復靜默閉目低頭。衣缽隨身執著律相。然其內心常求名利。望他請喚恭敬尊重。進戒度人強為師首。處在徒眾希他依止。設解經律問時生難。性多嫌恨惡眼視人。少見侵觸不受其懺。口若發言喜說機刺。嫉他得利如火燒心。情塵意垢曾未除遣。雖坐繩床起惡覺觀。攀緣亂想念世欲事。令夜惡夢漏失不淨。惡覺染意熏本識藏結惡業種。染能障淨生死不絕。輪迴無際受諸苦惱。三業不淨乖八聖道。外白媔癒C順八邪徑。是名邪命欺誑凡聖。如是觀察得名淨心。偈曰<p class='lg'>　口誦無常經　　身作有常計<br>　求望他利養　　合眼未觀諦<br>　三衣唯欲好　　不肯著破弊<br>　內心至麤獷　　外相真似細<br>　欺誑世間人　　大悲為流涕<br>　賢聖不讚歎　　善神不扶衛<br>　業障日夜增　　戒定念念滯<br>　雖有兩箇眼　　復患一雙曀　</p><p><b>　　<A NAME="n617"></A>誡觀取相恃善誑佛法第九</b><p>經云。何者比丘名為誑佛。若言我修慈悲彼人瞋恚。我能布施某甲慳貪。我具淨戒彼人犯戒。我勤精進彼人懈怠。我有智慧彼人太愚。我今樂靜彼染憒鬧。我修威儀彼人輕躁。我如法住彼不如法。或恃隱山絕粒。納衣一食常坐不臥塚間樹下。或講經律善解法相。我有如是福德智慧。取此相者即名我見眾生見壽者見。堅執是相名為誑佛。何者修道名不誑佛。若人修空無相無願三解脫門亦不生著。唯觀世諦虛妄顛倒如幻如夢無有一實。成此觀門修戒定慧。精進不恃己能輕他無德。柔和質直謙下無諍。以此善根迴向無上菩提。如是離相修者名不誑佛。不誑佛故得平等法。法眼明朗能淨智障。不著空有名為淨心。偈曰<p class='lg'>　八萬四千法　　對治多種病<br>　是名大方便　　成就善巧行<br>　執相名誑佛　　著我起見諍<br>　比丘自沈溺　　不能到究竟<br>　故修三脫門　　法空資慧命<br>　深觀緣集故　　證智更歡慶　</p><p><b>　　<A NAME="n618"></A>誡觀慢天懼人屏處造過法第十</b><p>凡夫憍諂威儀不琚C人前歛攝名為諂詐。屏處造過名為憍逸。所謂破諸戒儀。私飲盜食。赤露裸跣。河池澡浴。露地便利。下氣出聲。摩捫屏處仰眠。伏地。蹲踞支頰。走驟顧眄。吟詠歌嘯。略要而言。故名憍諂。三業四儀悉不如法。人前似人屏處如鬼。一切天神證知此過。身壞命終生獼猴中。及鬼魅中。為犯戒儀果報對至。不欺闇室即其義也。何以故。大業之樹光明如鏡。眾生造業於彼悉現。神天有二。一字同生。二字同名。人不見天。天常見人。業力持罪不在晝夜。行者謹慎屏露無差。大千世界在佛毛孔。豈容屏過賢聖不知。是故菩薩有八萬威儀。聲聞戒有三千威儀。汝應修集威儀庠序屏露二處一等用心。乃至失命不虧仁範。如是持行名為淨心。偈曰<p class='lg'>　賢聖出三界　　常遊三界境<br>　觀諸眾生業　　如形對日影<br>　智者慎威儀　　持戒心勇猛<br>　屏處無闕失　　四念堅固秉<br>　觀身如毒蛇　　察心如冤家<br>　身心是大患　　覆罪如河沙<br>　智者犯已悔　　終不蓋疵瘕<br>　藏過嬰惡名　　地獄受鐵叉<br>　苦哉末法時　　比丘比丘尼<br>　剃髮雖改服　　猶守貪瞋癡<br>　假名優婆塞　　諭諂優婆夷<br>　名中喚五戒　　實未具一支<br>　口常誦藥方　　心病不肯治<br>　惡業覆障故　　邪命求餘資<br>　身見執著我　　不覺即分離<br>　亦不觀五陰　　氣息若懸絲<br>　人前粗歛攝　　屏處踰須彌<br>　唯懼人怪笑　　不畏天證知<br>　欲醉狂情發　　行坐染心思<br>　纏綿破重戒　　命終墮阿鼻<br>　地獄經一劫　　劫盡更復移<br>　此苦難堪忍　　屏處最慎之<br>　為造狂業故　　諸佛發大悲<br>　犯欲須臾樂　　受苦無量時<br>　經云人從生　　即有二種天<br>　晝夜與身俱　　共人同受年<br>　一念為善惡　　了了皆現前<br>　惡多天減算　　善強命長延<br>　毘盧遮那佛　　身界廣無邊<br>　於一毛孔中　　容受三大千<br>　性照圓明徹　　含生上福田<br>　以眾屏多過　　無緣起慈憐　</p><p><b>　　<A NAME="n619"></A>誡觀女人十惡如實厭離解脫法第十一</b><p>女人十惡者。具說難窮。今略言之令生厭離。一者貪婬無量無厭。經云。十方國土有女人處即有地獄。一切障道此為是苦。女人欲男如海吞流。百千萬劫畢竟不滿。得一望一。心意狂亂。見可意男悉願與交。猶火納薪多益多熾。晝夜行坐無忘欲時。受五道身皆女形攝。先際已來女根未轉。徹窮劫世不免女身。故名貪欲無厭。二者嫉妒心如毒蛇。家有婦類悉生憎垢。口似相親心如冤家。若同夫婿更相規命。或作符厭。解奏毒藥。或雇人殺害。或截支節。或毀面目。或削衣食。鞭打罵辱。方便除他欲得獨立。故名嫉妒。三者諂曲詐親。凡見人時未語先笑。口云憶念心懷嫌恨。對於夫婿思他男子願夫遠行。或願早死。或與外人多種謀計。及見夫時諂媚附近。身向心背名為詐親。四者放逸。但念綵衣裝粉釵釧。修治面目望他愛念。耽著五慾不避親疏。不畏後世畜生餓鬼名為放逸。五者口多惡業。出言虛誑實情難得。凡所論說虛多實少。喜道鄙弊穢惡之語。母女姊妹不相避忌。兩舌鬥亂傳送消息。數作咒誓不畏殃報。屏罵尊長窮逐諍訟。是名口多惡業。六者厭背夫主。若見端正男子無羞追逐。或遣信逼。或自身往坐臥。不安休廢生業。或結成病。或時託病屏處飲噉。人前不餐。夫婿辛苦勤勞得財。割減偷竊供給傍夫。共作謀計規欲殺害。見夫即瞋冤家無異。是名厭背夫主。七者一切女人多懷諂曲實情難得。所以女人姦險性器難量。雖與對面共言心隔千里之外。皆為貪求世利性逐澆浮。言是返引為非。指虛翻將為實。顛倒常理每事多端。向背有無情隨冷熱。或憑勢要。或黨親知。或因財色相誣。或諍名位而起謗。是以口如脂膏。心若錐刀。八者貪財不顧恩義。父母養育劬勞難報。及嫁得夫棄忘恩德。規父母物潤益夫家。多得便喜。不稱便恨。父母飢寒無心供給。是名貪財不顧恩義。九者慾火燒心。不恥父母不懼刀杖。或未嫁妊身。或奔逐他逃。或拘引他人向家造過。恥辱父母。敗亂宗親。出嫁已後復叛夫婿。夫亡未幾更思後嫁。男女成人猶棄改出。心迷欲醉不避羞恥。女人過患窮劫難盡。故名欲火燒心十者女身臭惡不淨常流。春夏熱時虫血雜下。經云。女根之中二萬婬虫。形如臂釧細若秋毫。腥臊臭穢。私墮胎孕。懷妊產生污穢狼藉。善神見聞悉皆捨去。惡鬼魍魎數來侵擾。如是鄙弊愚人猶貪棄捨念處破佛淨戒。死入獄中畜生餓鬼長劫受苦無解脫時。是名女人十種惡業。能觀能遠名為淨心。偈曰<p class='lg'>　四百四種病　　宿食為根本<br>　三塗八難苦　　女人為根本<br>　生死無數劫　　貪愛為根本<br>　賢聖解脫樂　　離欲為根本<br>　四蛇成身界　　顛倒想為心<br>　膿血遍九竅　　淨想起貪婬<br>　順情稱快樂　　不信墮刀林<br>　報生豬狗道　　由前貪愛深<br>　一切女人性　　少實多諂曲<br>　不念臭穢身　　坐臥思念欲<br>　邪視他男子　　情喜相逼觸<br>　百千萬億劫　　畢竟不滿足<br>　不羞慚父母　　敗損諸親族<br>　男少女多者　　家衰數被辱<br>　女具十惡業　　死入鐵床獄<br>　大鍤刺女根　　苦痛大嗥哭<br>　地獄罪畢已　　轉入母豬腹<br>　噉糞居圊廁　　臭泥生溷虫<br>　復被屠割苦　　累劫罪難終<br>　從畜入餓鬼　　穢食琱ㄔR<br>　支節皆火然　　骸骨不消融<br>　貪欲暫時樂　　受報苦無窮　</p><p><b>　　<A NAME="n620"></A>誡觀檀越四事從苦緣起出生法第十二</b><p>損害生命名苦業。筋骨斯盡名苦緣。經云。食者從耕種鋤刈。收治。颺簸。窖藏。運輦。舂磨。炊爨。蒸煮。聊設供給奉送。又種菜造牆。溉灌田園營為醬酢。計一缽食出一缽汗。汗在皮肉即是其血。一食工力出於作者一缽之血。況復一生凡受幾食。始從耕種乃至入口傷殺無數雜類小虫。是以佛戒日受一食支持性命寄過一生。衣服者養蠶殺繭。取桑。織絡染浣裁縫。眾緣調度無量辛苦。計上下衣資凡殺幾蠶出幾氣力。蠶繭入湯受幾痛苦。是故佛教著糞掃衣。障弊陋質冀得修道。房舍者從起立牆壁穿坑掘地傷殺土虫。斫伐材木傷林樹虫。造塼瓦時殺泥水虫。放火陶冶殺柴草虫。作人苦力施主費財。飲食眾緣勞損甚大始成一房。是故行者依於塚樹草蓐自安。念食是苦節身而食。念衣殺命著糞掃衣。念房舍臥具從苦緣生。志樂頭陀三月一移。念四事難消少欲知足。經云。受檀越食如飢饉世食子肉想。受施主衣如熱鐵纏身。入房舍時如入鐵鑵。受床坐時如熱鐵床。寧破此身猶如微塵。不以破戒之身受人供給。三塗苦報皆為愛衣貪食樂好房舍。若破戒因緣還償施主。或作奴婢鞭打驅策。或受畜生形披毛帶角。生償筋骨死還皮肉。負重力盡起而復倒。虛受信施樂不足言。及償施主苦過萬倍。是故教汝知慚知愧。慎護後世。莫破戒受施名為淨心。偈曰<p class='lg'>　智者不貪食　　貪食者無智<br>　不念出糞苦　　唯取人食利<br>　自噉腦中涎　　上盛向下棄<br>　慧命斷四食　　行者不貪嗜<br>　比丘不樂靜　　貪利受道具<br>　追求心散亂　　忽忽緣諸務<br>　得一更望一　　心規琱ㄕ<br>　宜應愧施主　　臭身堹}絮<br>　勸觀三脫門　　離相自調御<br>　少欲學知足　　可依釋子賦　</p><p><b>　　<A NAME="n621"></A>誡觀六道流轉受報無窮法第十三</b><p>三界眾生無始已來造善惡業皆熏本識成業種子。淨染合雜數過塵算。受六道報生死無邊。從地獄出生諸天中人中鬼神畜生中。畜生者先受蝎蠓蠕動形類。一日一夜百死百生。千死萬生漸受大身。乃至摩竭魚等長十千由旬。脫畜生身受修羅身。天上福盡復生地獄餓鬼中。經云。鬼有百千萬種。果報各別。六道人畜各千萬種。色命苦樂質像好醜千差萬品。說難窮盡。今言人道本業來處。經云。受形顏貌端正為性淨潔諸天中來。皮膚麤弊不喜修施畜生中來。形色醜惡瞪瞢少智地獄中來。舉動輕躁獼猴中來。機捷調戲妓兒中來。性多[<a href='javascript:showpic("../fontimg/035831.gif")'>言*舀</a>]媚鬼神中來。略而言之。廣即難盡。一道之中有琲e沙因果。受一螘身猶經多劫。況受餘形及餘道中。是故生死不可窮盡。汝可諦觀。捨身命時受大苦痛。受身生時復大苦痛。如是苦痛已經塵劫。已捨無數身已受無邊苦。愚者於中猶行放逸。汝可思之勤求出離。專精策勵成無學果。證真解脫快樂安隱。能如是觀者名為。淨心偈曰<p class='lg'>　一切世人欲受樂　　遣修樂因不肯作<br>　愚人得樂謂常樂　　不覺命終被減削<br>　十五姿容言可愛　　四十已去自疏索<br>　縱使生天八萬劫　　不免無常墮溝壑<br>　凡夫暫樂忘大苦　　受大苦時復忘樂<br>　所受苦樂皆空華　　本來祇是情迷錯<br>　迷解悟道獲神通　　永斷生死名真樂　</p><p><b>　　<A NAME="n622"></A>誡觀八風力大智者不動法第十四</b><p>何者為八。一利。二衰。三毀。四譽。五稱。六譏。七苦。八樂。一切眾生為八所動不自安心。故名八風。何者動相。得利便悅。衰惱便憂。毀辱即瞋。譽談即喜。逢苦懷慼。遇樂生逸。稱讚情歡。譏刺抱恨。此之八法能令癡凡動搖不安。毀譽聲一。妄起二業造三塗因報四趣果。波浪五道成就十纏。永處樊籠。何時解脫。然十界者緣和故生。性空故滅。體解生滅即無嫌恨。恨風不起罪火不然。火不熾然心得清涼無諸熱惱。以無熱惱故名為淨心。偈曰<p class='lg'>　愚人貪美食　　憎惡腹內屎<br>　見生竟愛染　　薄賤老病死<br>　毀譽同響聲　　瞋喜更互起<br>　取相心高下　　不識平等理<br>　癡惑著音聲　　凡夫共如此<br>　死生糞與食　　經文遣相比<br>　耳被虛聲誑　　神仙墮崖死<br>　智者解真空　　視聽不相似　</p><p><b>　　<A NAME="n623"></A>誡觀身心相苦惱過患法第十五</b><p>身相者。六道異類陰大假成。感現前果酬過去因。故名身相。身相有八萬四千種形。依正二報各各差別。一人遍受爾許種身已經無量阿僧祇劫。今誡觀身唯及人道。一人有九萬九千毛孔。八百種風出入其中。八萬戶虫遍身充滿。四百四病更互發動。三百六十骨節迭相依持。百一十苦無時不受。三十六種不淨膿血合成陰身。九孔漏瘡穢物流出。如上苦業始成一人。賢聖捨離如除惡病。故名觀身。心相者。一念之間九十剎那生住異滅猶如電光。塵起識生貪境招報。經云。貪欲心有二萬一千。瞋恚心有二萬一千。愚癡心有二萬一千。等分心有二萬一千。合有八萬四千塵勞。一百八種煩惱。五百四十種受。有九十八種使。故名觀心。若入安般觀法心所漸息。乃至九次第定還歸一真清淨心中。此清淨心名為佛性。名真常法身無心之心無相之相。如是觀察名為淨心。偈曰<p class='lg'>　廢緣託淨境　　正命自養身<br>　諦觀虛空心　　隨分得解脫<br>　貪瞋若欲起　　觀空以止遏<br>　河沙煩惱根　　定力能斷割<br>　專定不修智　　小乘非大慧<br>　雖復苦身行　　徒自歷年歲<br>　定慧平等修　　方知佛性體<br>　直至大涅槃　　何況世間諦　</p><p class='juan'>
淨心誡觀法卷上</p>
</body></html>
