<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T46 </TITLE>
</head>
<BODY>

<p><p></li><p><b>　　<A NAME="n128"></A>No. 1920 [cf. No. 1921]</b><p class='juan'>
</p>
<p><b>　　<A NAME="n130"></A>觀心論(并序)(亦名煎乳論)</b><p><span class='byline'>　　　　天台修禪寺沙門智者述</span><br><p>問曰。佛經無量。論亦甚多。弘法之人詵詵蓋世。聽受之眾無處不有。是則法雨普津四眾。露潤利益無邊。何所見聞。更何利益而造斯論。答曰。如所問言。佛經無量論亦甚多。是事共知。但弘法之人為利物故多施加水之乳。致令聽受之者失真道味。四眾轉就澆離。致使信心之者漸歇薄談。將恐深廣大法不久停留。眾生眼滅失正法利。是以閑生悲傷煩究難忍。不惟凡淺寡聞少見。欲助鸚鵡。奮其翅力。輒承三寶力。欲作斯論也。問者欲知作論者。大意有二。一者自責為諸學徒。二者外諸四眾脫能信受亦可傳之。略以偈答曰<p class='lg'>　大師將涅槃　　慈父有遺屬<br>　四念處修道　　常依木叉住<br>　我等非佛子　　不念此遺屬<br>　乘緩內無道　　戒緩懼三途<br>　由不問觀心　　令他信漸薄<br>　烏鴉不施道　　豈報白鴉恩<br>　非但田不良　　無平等種子<br>　法雨若不降　　法種必燋枯<br>　各無來世糧　　失三利致苦<br>　大法將欲頹　　哀哉見此事<br>　為是因緣故　　須造觀心論<br>　平等真法界　　無行無能到<br>　若能問觀心　　能行亦能到<br>　即是四念處　　能依木刃戒<br>　乘急內有道　　戒急生人天<br>　此是真佛子　　不乖慈父屬<br>　天龍皆慶喜　　一切豈不欣<br>　能報白鴉恩　　普施烏鴉食<br>　既有好良田　　有平等種子<br>　法雨應時降　　法種皆生長<br>　各有未來資　　俱獲三利益<br>　為是因緣故　　須造觀心論<br>　諸來求法者　　欲聞無上道<br>　不知問觀心　　聞慧終不發<br>　諸來求法者　　欲思無上道<br>　不知問觀心　　恩慧終不生<br>　諸來求法者　　欲修無上道<br>　不知問觀心　　修慧終不成<br>　諸來求法者　　欲修四三昧<br>　不知問觀心　　困苦無所獲<br>　諸來求法者　　多聽得言語<br>　不知問觀心　　未得真實樂<br>　諸來求法者　　修三昧得定<br>　不知問觀心　　盲禪無所見<br>　諸來求法者　　欲懺悔眾罪<br>　不知問觀心　　罪終難得脫<br>　諸來求法者　　意欲離煩惱<br>　不知問觀心　　煩惱終不滅<br>　諸來求法者　　本為利益他<br>　不知問觀心　　退轉令他謗<br>　諸來求法者　　欲興顯佛法<br>　不知問觀心　　退還大行損<br>　如此眾得失　　非偈可具陳<br>　有此諸得失　　無人覺悟者<br>　為是因緣故　　須造觀心論<br>　末代修觀心　　得邪定發見<br>　辯才無窮盡　　自謂人間寶<br>　無知者鼻嗅　　野孤氣衝眼<br>　舉尾共腳行　　次第墮坑殞<br>　為是因緣故　　須造觀心論<br>　守鼻隔安般　　及修不淨觀<br>　安般得四禪　　不免泥梨業<br>　不淨謂無學　　覆缽受女飯<br>　設得隨禪生　　墮長壽天難<br>　為是因緣故　　須造觀心論<br>　依事法用心　　無慧發鬼定<br>　顯異動物心　　事發壞佛法<br>　命終生鬼道　　九十五眷屬<br>　像法決疑明　　三師破佛法<br>　為是因緣故　　須造觀心論<br>　內心不為道　　邪諂念名利<br>　詐現禪坐相　　得名利眷屬<br>　事發壞他心　　毀損佛正法<br>　此是扇提羅　　死墮無間獄<br>　為是因緣故　　須造觀心論<br>　說法得解脫　　聽法眾亦然<br>　不知問觀心　　如貧數他寶<br>　說者問觀心　　無說則無示<br>　聽者問觀心　　無問亦無得<br>　為是因緣故　　須造觀心論<br>　戒為制心馬　　雖持五部律<br>　不知問觀心　　心馬終不調<br>　律住持佛法　　解外不解內<br>　淨名呵上首　　乃名真奉律<br>　為是因緣故　　須造觀心論<br>　誦經得解脫　　非為世財利<br>　若能問觀心　　破一微塵中<br>　出大千經卷　　受持讀誦此<br>　聞持無遺忘　　心開得解脫<br>　為是因緣故　　須造觀心論<br>　觀他修供養　　興顯安行人<br>　密心為自利　　猗託以資身<br>　壞他喜捨善　　駝驢以償人<br>　若能問觀心　　即如駝驃也<br>　為是因緣故　　須造觀心論<br>　諸道各有法　　了不自尋研<br>　忽窺[<a href='javascript:showpic("../fontimg/041416.gif")'>門@俞</a>]釋教　　動經十數年<br>　非但彼法拙　　亦有謀壞心<br>　此是迦毘梨　　仙聖豈聽然<br>　為是因緣故　　須造觀心論<br>　富貴而無道　　多增長憍逸<br>　若能問觀心　　得真法富貴<br>　雖高而不危　　雖滿而不溢<br>　不著世富貴　　心常在道法<br>　為是因緣故　　須造觀心論<br>　貧賤多姦諂　　窺[<a href='javascript:showpic("../fontimg/041416.gif")'>門@俞</a>]造眾惡<br>　現被王法治　　死墮三惡道<br>　若能問觀心　　即安貪養道<br>　有道即真貴　　無為即富樂<br>　為是因緣故　　須造觀心論<br>　四眾皆佛子　　無非是法親<br>　因執善法諍　　遂結未來怨<br>　若能問觀心　　和合如水乳<br>　皆師子之子　　悉是旃檀林<br>　為是因緣故　　須造觀心論<br>　年衰身帶病　　眼闇耳漸聾<br>　心昏多忘漏　　年不如一年<br>　死王金翅鳥　　不久吞命根<br>　一旦業繩斷　　氣絕豈能言<br>　為是因緣故　　須造觀心論<br>　稽首十方佛　　深悲觀心者<br>　勸善諦觀察　　發正覺妙樂<br>　稽首十方法　　深悲觀心者<br>　勸善諦觀察　　得真法免苦<br>　稽首十方僧　　若能善觀察<br>　入大和合海　　歡喜心無量<br>　稽首龍樹師　　願加觀心者<br>　令速得開曉　　亦加捨三心<br>　今承三寶力　　起三十六問<br>　其門諸細門　　對事難可數<br>　若觀一念心　　能答此問者<br>　當知心眼開　　得入清涼池<br>　不能答此問　　奈何盲冥也<br>　少義尚不見　　那得行大道<br>　哀哉末法中　　無復得道者<br>　設令有三數　　寧別此問也<br>　故生悲愍心　　歸命禮三寶<br>　作此問心論　　令觀者開朗<br>　願諸見聞者　　莫生疑謗心<br>　信受勤修習　　必獲大利法　</p><p>問曰。何故作此問觀心論。答曰。末世數寶貪人本不預此言若禪坐觀行之者。但安心鼻隔不淨安般。此亦面牆。何可論道。諸有觀心入道得定生倒解。辯說無窮。自謂人間之寶。豈知邪慢熾然也。今作此問。若句句不知。何得未得謂得未證謂證。法華勸持品。佛說此人難可化度。又常不輕品。威音王如來去世之後。如此人類甚多非一。復次傷念。一家門徒隨逐積年看心稍久遠。遂不知如此研窮問心。是以不染內法。著外文字。偷記注奔走。負經論而浪行。何不施語言置文破一微塵讀大千經卷。念此迷徒隨逐累載。空無所獲。脫一旦冥目誰復示之。以是因緣悲切轉至。故作斯論也。摩訶般若波羅蜜經明四十二字門。初云。若聞阿字門。即解一切義。所謂一切法初不生也。龍樹并造中論釋摩訶衍論。正意以不生等八不開論端。用一偈釋初不生。云諸法不自生。亦不從他生。不共不無因。是故說無生。今但約觀初自生一句。起三十六問。若於觀心能答此問無滯礙者。當知此行人六種即中入觀行。五品弟子中即是入初隨喜心位。故經云。乃至聞一偈。通達無量義。次第如法說。月四月至歲也。論曰<p class='lg'>　問觀自生心　　云何四不說<br>　離戲論執諍　　心淨如虛空<br>　問觀自生心　　云何是魔行<br>　業煩惱所繫　　三界火宅燒<br>　問觀自生心　　云何是外道<br>　諸見煩惱業　　流轉於六道<br>　問觀自生心　　云何是三乘<br>　拙度斷見思　　出三界火宅<br>　問觀自生心　　云何是巧度<br>　三乘不斷結　　得入二涅槃<br>　問觀自生心　　云何是別教<br>　求大乘常果　　菩薩斷別惑<br>　問觀自生心　　云何圓教乘<br>　不破壞法界　　住三德涅槃<br>　問觀自生心　　云何為涅槃<br>　修四種三昧　　得真無生忍<br>　問觀自生心　　云何巧成就<br>　二十五方便　　調心入正道<br>　問觀自生心　　云何知因緣<br>　起十種境界　　成一心三智<br>　問觀自生心　　云何知十境<br>　各成十法乘　　遊四方快樂<br>　問觀自生心　　云何不住法<br>　入初發心住　　及四十二位<br>　問觀自生心　　云何成六度<br>　能得諸三昧　　及諸陀羅尼<br>　問觀自生心　　云何得六通<br>　用四種行化　　四辯四罣礙<br>　問觀自生心　　云何得相好<br>　成真應二佛　　對緣如鏡像<br>　問觀自生心　　云何具十力<br>　及四無所畏　　內外照團圓<br>　問觀自生心　　云何觀於心<br>　能得十八種　　不共世間法<br>　問觀自生心　　云何得大慈<br>　大悲三念處　　愍眾無異相<br>　問觀自生心　　云何巧方便<br>　成就諸眾生　　嚴淨一切剎<br>　問觀自生心　　云何於一心<br>　莊嚴菩提樹　　建清淨道場<br>　問觀自生心　　云何坐道場<br>　現四種成佛　　赴機無差降<br>　問觀自生心　　云何轉四教<br>　清淨妙法輪　　一切得甘露<br>　問觀自生心　　云何現四佛<br>　四種涅槃相　　究竟知無餘<br>　問觀自生心　　云何知依正<br>　四土天器同　　而飯色有異<br>　問觀自生心　　云何於此心<br>　見一切根緣　　通達無罣礙<br>　問觀自生心　　云何知悉檀<br>　無形無所緣　　現形廣說法<br>　問觀自生心　　云何知漸頓<br>　祕密不定教　　一音說此四<br>　問觀自生心　　云何知四教<br>　各開出四門　　及一切法門<br>　問觀自生心　　云何於四教<br>　四門十六門　　作論通眾經<br>　問觀自生心　　云何住智定<br>　普入十法界　　廣利諸眾生<br>　問觀自生心　　云何知四土<br>　用教有增減　　普利一切眾<br>　問觀自生心　　云何知此心<br>　具一切佛法　　無一法出心<br>　問觀自生心　　云何知此心<br>　即平等法界　　佛不度眾生<br>　問觀自生心　　云何知此心<br>　法界如虛空　　畢竟無所念<br>　問觀自生心　　云何無文字<br>　一切言語斷　　寂然無言說　</p><p>今約觀一念自生心。略起三十六問。問外觀心人及久相逐眷屬行四種三昧者。彼觀心者若能一一通達。當生心佛想親近受行如四依也。門徒眷屬若於此無滯。是真因行。真是法王子孫。紹三寶種使不斷絕。若不能於觀一念自生心一一念答此問者。即是天魔外道眷屬。為彼所驅馳。方處三界牢獄未有出離之故也。若心不燧欲求勉出者。必墮三乘三惡道坑。自斷法身慧命。誅滅菩提眷屬。是真破佛法國。已亡大乘家。哀哉哀哉。知大等奈良何也。若觀自生心得失如此。觀他生共生無因生亦然也。順相門中愛聲色。逆相門中數非數。不肯相遂入泥梨。三界中間難可度。度與不度妙難思。迷情順相者多疑。不服醍醐無價藥。狂心遂涅槃若為。復顯相門中說四三。三輪四教從情釋。不肯相遂入阿鼻。致使五分尋蹤跡。非蹤非疏非五分。三諦三觀在其中。凡情不能巧決了。盲心執見盡言空。隱相門中形色絕。三四調和十二門。不肯隨情起貪愛。若為方便破魔怨。貪愛魔怨是佛母。亦是三身本際深。各各隨情立名字。有凡名為五隱相。終日忍飢非節食。終日忍寒非苦行終日少欲不乖貪。終日行慈奪他命。終日畏罪轉行非。終日求醫彌益病。終日布施更增慳。終日斷嗔三毒盛。難思議難思議。<p class='lg'>　團團明月無增減　　凡情顛倒見盈虧<br>　縱復迴光照西域　　於其更理未曾移<br>　巧用巧妙巧度物　　不作怨家不作佛<br>　法身巧用妙難思　　借問定從何處出　</p><p class='juan'>
觀心論一卷</p>
</body></html>
