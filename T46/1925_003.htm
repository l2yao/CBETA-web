<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T46 </TITLE>
</head>
<BODY>

<p class='juan'>
法界次第初門卷中之上</p>
<p><span class='byline'>　　　　陳隋國師智者大師撰</span><br><p><b>　　<A NAME="n186"></A>九想初門第二十一</b><p>一脹想　二青瘀想　三壞想　四血塗漫想　五膿爛想　六噉想　七散想　八骨想　九燒想<p>次通明禪。而辯九想者。上所明禪。雖有定慧。但是實觀。未有得解之觀。則對治力弱。從九想已去。所明禪定。悉有得解之觀。於對治重煩惱病中。力用為強。如伐堅樹。若用軟斧。斷之不斷。應更取強斧。九想既是得解觀之初。故次而辯之此九通名想者。能轉心轉想。故名為想。所謂能轉不淨顛倒想。故此九法皆言想也<p>一脹想　若觀人死屍。[<a href='javascript:showpic("../fontimg/029298.gif")'>月*丰</a>]脹如韋囊盛風。異於本相。是為脹想<p>二青瘀想　若觀死屍。皮肉黃赤瘀黑青黤。是為青瘀．想<p>三壞想　若觀死屍。風吹日曝。轉大裂壞在地。是為壞．想<p>四血塗漫想　若觀死屍。處處膿血流溢。污穢塗漫。是為血塗漫．想<p>五膿爛想　若觀死屍。蟲膿流出。皮肉壞爛。滂沱在地。是為膿爛．想<p>六噉想　若觀死屍。蟲蛆唼食。鳥挑其眼。狐狗咀嚼。虎狼[<a href='javascript:showpic("../fontimg/067334.gif")'>國*瓜</a>]裂是為噉想<p>七散想　若觀死屍。禽獸分裂。身形破散。筋斷骨離頭手交橫。是為散想<p>八骨想　若觀死屍。皮肉已盡。但見白骨。筋連或分散狼藉。如貝如珂。是為骨想也<p>九燒想　若觀死屍為火所焚。爆裂煙臭。薪盡形滅。同於灰土。假令不燒。亦歸磨滅。是為燒想<p><b>　　<A NAME="n187"></A>八念初門第二十二</b><p>一念佛　二念法　三念僧　四念戒　五念捨　六念天　七念入出息　八念死<p>次九想而辯八念者。為除恐怖也。若修九想時。思惟死屍可惡。因此驚怖。[<a href='javascript:showpic("../fontimg/016214.gif")'>嗇*欠</a>]然毛豎。及為惡魔惱亂。憂懼轉增。若存心八念。恐怖即除。故以為次也。通言念者。內心存憶之異名也。專心存憶八種功德。故名為八念。非但能除世間驚怖。若能善修。亦除世間三界生死一切障難也<p>一念佛　若遭恐怖及眾障難之時。應當念佛。佛是多陀阿伽度阿羅訶三藐三佛陀。神德無量。如是念已。恐怖障難即除<p>二念法　若有恐怖障難之時。應當念法。佛法巧出得今世果無熱惱。不待時能到善處。通達無礙。是為念法<p>三念僧　念僧者。僧是佛弟子眾。具足五分法身。中有四雙八輩。三乘得果。應受供養禮事。世間無上福田。是為念增也<p>四念戒　念戒者。戒是能遮諸惡。安隱住處。是中戒有三種。所謂律儀戒定共戒道共戒。律儀能除身口諸惡。定共能遮煩惱惡覺。道共能破無明。得慧解脫。是為念戒<p>五念捨　念捨者。有二種。一者捨施捨。二者捨煩惱捨。捨施捨。能生大功德。捨煩惱捨。因此得智慧入涅槃。是為念捨也<p>六念天　念天者。謂四天王天。乃至他化自在天。復有四種天。一名天二生天三淨天四生淨天。如是等果報清淨。利安一切。是為念天<p>七念阿那　念阿那般那者。如十六特勝明。出入息也如是念時。能除心亂。入於正道。何況世間恐怖。是為念阿那般那也<p>八念死　念死者。有二種死。一者自死。二者他因緣死。是二種死。常隨此身。無可避處。是為念死<p><b>　　<A NAME="n188"></A>十想初門第二十三</b><p>一無常想　二苦想　三無我想　四食不淨想　五世間不可樂想　六死想　七不淨想　八斷想　九離想　十盡想<p>次八念而辯十想者。大智度論云。九想如縛賊十想如殺賊。若爾即應次前九想而明。但為修九想時。有恐怖等障故。須說八念。既得離諸恐怖。則心安無障。故次說十想也。通言想者。能轉心轉想也。能轉計常樂等。諸顛倒等想。故名為想。前三想為斷見諦惑說。中四想為斷思惟惑說。後三想為修無學道者說。是以。壞法之人。修此十想。能斷三界結使。證無漏之聖果也<p>一無常想　觀一切有為法無常。智慧相應想。名無常想。一切有為法有二種。一者眾生。二者國土。是二皆新新生滅。故無常也<p>二苦想　觀一切有為法苦。智慧相應想。名苦想。若有為法無常者。即是苦常為三苦八苦之所遷逼。故名苦也<p>三無我想　觀一切法等無我。智慧相應想。名無我想。若有為法悉是苦者即無我。以無自在故。亦以苦從緣生無有自性。無自性中。我不可得也<p>四食不淨想　觀諸飲食不淨。智慧相應想。名食不淨想。世間飲食。皆從不淨因緣。故有如肉從精血水道中生酥酪等。皆亦隨事觀之。悉是不淨也<p>五世間不可樂想　觀一切世間不可樂。智慧相應想。名為世間不可樂想。有二種世間。一者眾生。二者國土。有過惡無可樂也<p>六死想　觀死智慧相應想。名為死想。若一期果報。常為二種死之所逐者。則出息不報入息也<p>七不淨想　觀自他身不淨。智慧相應想。名為不淨想。若觀此身內有三十六物。外則九孔。惡露常流。從生至終。無一淨也<p>八斷想　觀涅槃離生死。智慧相應想。名為斷想。行者思惟。若涅槃清淨。無煩惱者。當斷結使證涅槃也<p>九離想　觀涅槃離生死。智慧相應想。名為離想。行者思惟。若涅槃清淨。離生死者。當離生死證涅槃也<p>十盡想　觀涅槃結使及生死盡。智慧相應想。名為盡想。行者思惟。若涅槃清淨。結使及生死。未盡結使。及生死業。證涅槃也<p><b>　　<A NAME="n189"></A>八背捨初門第二十四</b><p>一內有色相外觀色　二內無色相外觀色　三淨背捨身作證　四虛空處背捨　五識處背捨　六無所有處背捨　七非有想非無想背捨　八滅受想背捨<p>次十想而辯八背捨者。前九想十想。既是壞法對治觀門。則橫局而豎短。對治定觀諸禪。皆未具足。若證聖果。則無三明八解脫等。諸大功德也。今欲具明一切無漏對治。觀練熏修禪定。故次而辯之。若修此觀。練諸禪定。證聖果時。則成大力羅漢具足六通三明。及八解脫。願智頂禪。無諍三昧等。諸功德也。此八通名背捨者。大智度論云。背是淨潔五欲。捨是著心。故名背捨。若發真無漏慧。斷三界結業盡。即名解脫也<p>一內有色相外觀色　內有色相者。不壞內色。不滅內色相也。外觀色者。不壞外色。不滅外色相。以是不淨心觀外色。所以然者。為修流光故。不應初背捨中壞滅內身骨人也。欲界結使難斷。故須以不淨心觀外色也。此初背捨位在初禪。能捨自他及下地。故名背捨<p>二內無色相外觀色　內無色相者。壞內色。滅內色相也。外觀色者。不壞外色。不滅外色相。以是不淨心觀外色。所以然者。行者為入二禪內淨故。壞滅內骨人。欲界結使難斷故。猶觀外不淨之相也<p>三淨背捨身作證　淨者緣淨故名淨。行者。除外不淨相。但於定中。練八色光明。清淨皎潔猶如妙寶之色。故名緣淨身作證者。以無受著心。而受三禪中遍身樂故名身作證也<p>四虛空處背捨　若滅根本四禪色。及三背捨四勝處。八一切處中色。一心緣無邊虛空而入定即觀此定依陰入界。故有無常苦空無我虛誑不實。心生厭背。而不受著。深入一向不迴。是為虛空處背捨<p>五識處背捨　若捨虛空。一心緣識入定時。即觀此定。依陰入界。故有無常苦空無我。虛誑不實。心生厭背。而不受著。深入一向不迴。是為五識處背捨<p>六無所有處背捨　若捨識。一心緣無所有入定時。即觀此定。依陰入界。故有無常苦空無我。虛誑不實。心生厭背。而不受著。深入一向不迴。是為無所有處背捨也<p>七非有想非無想背捨　若捨無所有處。一心緣非有想非無想入定時。即觀此定。依陰入界。故有無常苦空無我。虛誑不實。心生厭背。而不受著。深入一向不迴。是為非有想非無想背捨也<p>八滅受想背捨　背滅受想諸心心數法。是為滅受想背捨所以者何。諸佛弟子。患厭散亂心。欲入定休息。以涅槃法。安著身中。故云身證而想受滅也<p><b>　　<A NAME="n190"></A>八勝處初門第二十五</b><p>一內有色相外觀色少。若好若醜。是名勝知勝見　二內有色相外觀色多。若好若醜。是名勝知勝見　三內無色相外觀色少亦爾　四內無色相外觀色多亦爾　五青勝處　六黃勝處　七赤勝處　八白勝處<p>次八背捨。而辯八勝處者。背捨雖能有背捨淨潔五欲之用。既是初觀。於緣中轉變。未得自在隨心。若欲得觀心純熟。轉變自在。必須進修勝處觀也。故次而明之。故大智度論作譬云。如人乘馬能破前陣。亦能自制其馬。故名勝處也。亦名八除入<p>一內有色相外觀色少。若好若醜。是名勝知勝見　內有色相。外觀色少。初背捨而言少者。緣少故名少。若觀道未增。故須觀少因緣觀多畏難攝轉變不得隨心。若觀少好醜法中不淨。轉變自在。通達無礙。心無取。捨不起愛。憎是名勝知勝見也<p>二內有色相外觀色多。若好若醜。是名勝知勝見　內有色相外觀色。如初背捨而言多者。觀多因緣。故名多觀。心既調則。觀多無妨。故言多。若於多好醜不淨境中。轉變自在。通達無礙。心無取捨。不起愛憎。是名勝知勝見也<p>三內無色相外觀色少。若好若醜。是名勝知勝見　內無色相如二背捨。外觀色少。若好若醜等。皆如初勝處也<p>四內無色相外觀色多。若好若醜。是名勝知勝見　內無色相如二背捨。外觀色多。若好若醜等。皆如二勝處也<p>五青勝處　若觀青色。轉變自在。少能多多能少。光色照曜勝於背捨。所見青相亦不起法愛。是名青勝處也<p>六黃勝處　類如青勝處中分別<p>七赤勝處　類如青勝處中分別<p>八白勝處　亦類如青勝處中分別。今用四色為勝處。依大智度論也。若纓絡經中。則以四大為四勝處也<p><b>　　<A NAME="n191"></A>十一切處初門第二十六</b><p>一青一切處　二黃一切處　三赤一切處　四白一切處　五地一切處　六水一切處　七火一切處　八風一切處　九空一切處　十識一切處<p>次八勝處而辯十一切處者。勝處雖能少。觀中轉變自在而未普遍。今十一切處所觀普遍。是以次而明之。故大智度論云。背捨為初門。勝處為中行。一切處為成就也。三種觀足。即是觀禪體成就。通稱一切處者。皆從所觀境遍滿得名也。亦名十一切入<p>一青一切處　還取前背捨勝處中少青色。使遍一切處皆青也<p>二黃一切處　還取前背捨勝處中少黃色。使遍一切處皆黃也<p>三赤一切處　還取前背捨勝處中少赤色。使遍一切處皆赤也<p>四白一切處　還取前背捨勝處中少白色。使一切處皆白也<p>五地一切處　還取前背捨勝處中少地色。使一切處皆地色<p>六水一切處　還取前背捨勝處中少水色。使一切處皆水色也<p>七火一切處　還取前背捨勝處中少火色。使一切處皆火色也<p>八風一切處　還取前背捨勝處中少風色。使一切處皆風色<p>九空一切處　還入前虛空背捨定。使一切處皆空也<p>十識一切處　還入前識處背捨。使一切處皆有識也<p><b>　　<A NAME="n192"></A>十四變化初門第二十七</b><p>初禪二變化　二禪三變化　三禪四變化　四禪五變化合十四變化<p>次十一切處而辯十四變化者。上所明觀禪。正體雖備猶未辯其功用。今欲學六通之用。必須先修變化心也。通言變化者。能使無而欻有有而欻無。故名為變化也<p>一初禪二變化　一初禪初禪化。能變化自地也。二初禪欲界化。能變化下欲界地<p>二禪三變化　一二禪二禪化。能變化自地也。二二禪初禪化。能變化下初禪地也。三二禪欲界化。能變化下欲界地也<p>三禪四變化　一三禪三禪化。能變化自地也。二三禪二禪化。能變化下二禪地也。三三禪初禪化。能變化下初禪地也。四三禪欲界化。能變化下欲界地也<p>四禪五變化　一四禪四禪化。能變化自地也。二四禪三禪化。能變化下三禪地也。三四禪二禪化。能變化下二禪地也。四四禪初禪化。能變化下初禪地也。五四禪欲界化。能變化下欲界地也<p><b>　　<A NAME="n193"></A>六神通初門第二十八</b><p>一天眼通　二天耳通　三知他心通　四宿命通　五身如意通　六漏盡通<p>次變化而辯六神通者。此有三意不同。若依報得神通。得神通方能變化。若是修得神通。則先修變化。方得神通。今此既約修得次第。故次變化而辯神通。此皆名通者。纓絡經云。神名天心。通名慧性。天然之慧。徹照無礙。故名神通<p>一天眼通　修天眼者。若於深禪定中。發得色界四大清淨造色住。眼根中即能見六道眾生死此生彼。及見一切世間種種形色。是為天眼通<p>二天耳通　修天耳者。若於深禪定中。發得色界四大清淨造色住。耳根中即能聞六道眾生語言。及世間種種音聲。是為天耳通<p>三知他心通　修他心智者。若於深禪定中。發他心智。即能知六道眾生心及數法。種種所緣念事。是為他心通<p>四宿命通　修宿命通者。若於深禪定中。發宿命智。即能知自過去一世二世百千萬世乃至八萬大劫宿命。及所行之事。亦能知六道眾生所有宿命。及所作之事。是為宿命智也<p>五身如意通　修身通者。若於深禪定中發得身通。通有二種。一者飛行速到山障無礙。二能轉變自身他身。及世間所有。隨心自在。是為身如意通<p>六漏盡通　修漏盡通者。若於深禪定中。發見思真智則三漏永盡。是為漏盡神通也<p><b>　　<A NAME="n194"></A>九次第定初門第二十九</b><p>一初禪　二二禪　三三禪　四四禪　五空處　六識處　七無所有處　八非有想非無想處　九滅受想次第定<p>次六通而辯九次第定者。上所明禪。雖體用具足。而並是觀禪。未明練熟調柔之相。今欲修練觀禪體用。令純熟入體。及起時心無間念。故次明也。通言次第定者。若入禪時。深心智慧深利。能從一禪入一禪。心心相續。無異念間。雜故名次第定也<p>初禪次第定　離諸欲惡不善法。有覺有觀。離生喜樂。入初禪定時。是中初禪定觀均齊。自識其心。其心次第而入無有剎那雜念。間入初禪定。是為初禪次第定<p>二禪次第定　若從初禪。入二禪時。是中二禪定觀均齊。自識其心。其心次第而入。無有剎那雜念間入二禪定。是為二禪次第定<p>三禪次第定　意類如初禪二禪中明<p>四禪次第定　意亦類如初禪二禪中明<p>五虛空處次第定　意亦類同初禪二禪中明<p>六識處次第定　意亦類如初禪二禪中明<p>七無所有處次第定　意亦類同初禪二禪中明<p>八非有想非無想處次第定　意亦類同初禪二禪中明<p>九滅受想次第定　若從非有想非無想。入滅受想定時。於是定前。自識其心要期心利。心心次第而入。無有剎那雜念間入滅受想定。是為滅受想次第定也<p><b>　　<A NAME="n195"></A>三三昧初門第三十</b><p>一有覺有觀三昧　二無覺有觀三昧　三無覺無觀三昧<p>次九次第定而辯三三昧者。九次第定體。乃即是三三昧。但有離合名數。多少不同制立有異。其意(云云)。所以者何。九次第定。通練諸禪。自無別體。三三昧亦爾。故知體無異法。而無定名。九定名數雖多。不取中間。三昧名數雖少。而通中間合取九定。一往從諸禪理事以得名三昧。一往從諸禪事理而受稱。是為小異。故次九定以明三三昧也。通言三昧者。三摩提。秦言正心行處。是心從無始已來。常曲不端。得是直故。故名三昧<p>一有覺有觀三昧　若以空無相無作相應心入諸定。觀初禪及方便中。則一切覺觀俱禪。皆悉正直。故名有覺有觀三昧<p>二無覺有觀三昧　若以空無相無作相應心入諸定。觀中間禪。則一切無覺有觀禪。皆悉正直。故名無覺有觀三昧<p>三無覺無觀三昧　若以空無相無作相應心入諸定。觀無覺無觀禪中。則從二禪乃至滅受想定一切定。觀諸無覺無觀。皆悉正直。故名無覺無觀三昧也<p><b>　　<A NAME="n196"></A>師子奮迅三昧初門第三十一</b><p>有二種師子奮迅三昧　一奮迅入　二奮迅出<p>次三三昧而辯師子奮迅三昧者。大品經中佛自誠言。菩薩依九次第定。入師子奮迅三昧。三三昧與九定法相既同。故次三三昧而明。於義無乖也。所言師子奮迅者。借譬以顯法也。如世師子奮迅。為二事故一為奮卻塵土。二能前走卻走。捷疾異於諸獸。此三昧亦爾。一則奮除障定細微無知之惑。二能入出捷疾無間。異上所得諸禪定也。故名師子奮迅三昧<p>一入禪奮迅　師子奮迅入三昧者。離欲惡不善法。有覺有觀入初禪。如是次第入二禪三禪四禪。空處識處無所有處。非有想非無想處。滅受想定。是為奮迅入也<p>二出禪奮迅　師子奮迅出者。從滅受想定起。還入非有想非無想。非有想非無想起。還入無所有處。如是識處空處四三二禪初禪。乃至出散心中。是為奮迅出<p><b>　　<A NAME="n197"></A>超越三昧初門第三十二</b><p>　一超入　二超出<p>次師子奮迅而辯超越者。大品經佛自誠言。菩薩依師子奮迅三昧。入超越三昧。所以名超越者。能超過諸地。自在入出。故名超越<p>一超入三昧　云何名超入三昧。離諸欲惡不善法。有覺有觀離生喜樂入初禪。從初禪起超入非有想非無想處非有想非無想處起入滅受想定。滅受想定起還入初禪。從初禪起入滅受想定。滅受想定起入二禪。二禪起入滅受想定。滅受想定起入三禪。三禪起入滅受想定。滅受想定起入四禪。四禪起入滅受想定。滅受想定起入空處。空處起入滅受想定。滅受想定起入識處。識處起入滅受想定。滅受想定起入不用處。不用處起入滅受想定。滅受想定起入非有想非無想。非有想非無想處起入滅受想定。是為諸佛菩薩超入三昧相。若聲聞人但能超入一。而不能超二。況能如上所明自在超也。是中明超入有三種。一順入超。二逆入超。三順逆入超也。細心約義自作可解<p>二超出三昧　云何名超出三昧。從滅受想起入散心中。散心中起入滅受想定。滅受想定起還住散心中。散心中起入非有想非無想處。非有想非無想處起住散心中。散心中起入無所有處。無所有處起住散心中。散心中起入識處。識處起住散心中。散心中起入空處。空處起住散心中。散心中起入四禪。四禪起住散心中。散心中起入三禪。三禪起住散心中。散心中起入二禪。二禪起住散心中。散心中起入初禪。初禪起住散心中。是為諸佛菩薩超出三昧之相。若聲聞人超出。但能超一禪出。而不能超二。何況能自在超出也。是中超出有三種。一順超出。二逆超出。三順逆超出。足前三種超入。合為六種超越三昧。如來於此六三昧。而入涅槃也。齊此明三乘行行共禪竟也<p class='juan'>
法界次第初門卷中之上</p>
</body></html>
