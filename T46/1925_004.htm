<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T46 </TITLE>
</head>
<BODY>

<p class='juan'>
法界次第初門卷中之下</p>
<p><span class='byline'>　　　　陳隋國師智者大師撰</span><br><p><b>　　<A NAME="n199"></A>四諦初門第三十三</b><p>　一苦諦　二集諦　三滅諦　四道諦<p>次超越而辯四諦者。但上來所說。諸無漏禪中。乃禪禪悉有四諦觀慧。彼既明禪相。則隱理顯事。從事以立名。是以雖有四諦觀法。而不從諦得名。如囊中有寶。不探示人。人無見者。是以今更。次諸禪後。明四諦等八科慧行法門。此四通言諦者。諦以審實為義。此四諦法門。正為聲聞人從聞生解。故必須藉教詮理。今明教理不虛。故云審實也。若由因感果。則應先因而後果。今悉先果而後因者。教門引物為便。故皆先果而後因也<p>一苦諦　苦以逼惱為義。一切有為心行。常為無常患累之所逼惱。故名為苦。苦有三種。一苦苦。二壞苦。三行苦。今明三苦。有別有通。別者三苦即別對三受。苦受從苦緣生。情覺是苦。即苦苦也。樂受。樂壞時生苦。即是壞苦。不苦不樂受。常為無常遷動。即是行苦也。若通論三苦。則三受通有三苦也。所以然者。三受之心。即是苦。通從苦緣生故。通是苦。苦三受之心。通為壞相。所壞故通是壞苦也。三受之心。通是起役運動不停之相。故通是行苦也。若三受心。若別若通。無非是苦者。當知苦是審實而有。故名諦也<p>二集諦　集以招聚為義。若心與結業相應。未來定能招聚生死之苦。故名為集。集有三種業。攝一切業。一不善業。即十不善也。二善業。即十善也。三不動業。即十二門禪也。具如前辯。煩惱者。二種煩惱攝一切煩惱。一屬愛煩惱。二屬見煩惱。是二煩惱出一切三毒。五蓋。十使。九十八煩惱等。皆如前辯。若此煩惱與前業合。則未來定能招聚三界死生苦果。即是集諦也<p>三滅諦　滅以滅無為義。結業既盡。則無生死之患累。故名為滅。若發見思無漏真明。具三十四心斷結者。則三界九十八使皆滅。以煩惱結使滅故。三界業亦滅。若三界業煩惱滅者。即是滅諦有餘涅槃也。因滅故果滅。捨此報身時。後世苦果。永不相續。名入無餘涅槃。真滅度也。滅理不虛。故名為諦<p>四道諦　道以能通為義。正道及助道。是二相扶能通至涅槃。故名為道。正道者。實觀三十七品。三解脫門。緣理慧行。名為正道。次下當出科目。助道者。得解觀中。種種諸對治法。及諸禪定。皆是助道。具如上出。復次正道者。謂見諦八忍八智十六心。思惟九無礙九解脫十八心。真無漏慧。名為正道。其餘方便對治。諸禪三昧。及三十七品。三解脫等。皆是助道。此二道相扶。能通涅槃。審實不虛。即名道諦也<p><b>　　<A NAME="n200"></A>十六行初門第三十四</b><p>苦諦下四行　一無常　二苦　三空　四無我<p>　集諦下四行　一集　二因　三緣　四生<p>　滅諦下四行　一盡　二滅　三妙　四離<p>　道諦下四行　一道　二正　三跡　四乘<p>次四諦而辯十六行者。還離四諦開為十六行也。但教門既有總別之殊。故諦有離合之異。欲使修觀之者取理無謬。故次於四諦之下。各以四行分別。則審實之義意。乃愈明通。加以行名者。行以往趣為義。修此十六觀法。能趣四實之理。故名行也。或時從理得名。即十六諦也<p>苦諦下四行　一無常行者。觀五受陰。因緣生。新新生滅。故無常也。二苦行者。觀五受陰。若無常即是苦。為無常之所逼也。三空行者。觀五受陰。一相異相無故。空即是空。四無我者。觀五受陰中。我我所法不可得。故無相。是為無我行也<p>集諦下四行　一集行者。觀煩惱有漏累和合。能招苦果。故名集行。二因行者。觀六因生苦果。故名因行。三緣行者。觀四緣生苦果故名緣行。四生行者。還受後有五陰。故名生行<p>滅諦下四行　一盡行者。觀涅槃種種苦盡故名盡。二滅行者。觀涅槃諸煩惱火滅故名滅。三妙行者。涅槃一切中第一故名妙。四出行者。觀涅槃離世間生死法故。名為出也<p>道諦下四行　一道行者。觀五不受陰三十七品等道。能通至涅槃。名道。二正行者。觀五不受陰三十七品等道。非顛倒法故名正。三跡行者。觀三十七品等道。是一切聖人去處故名跡。四乘行者。觀三十七品等道。能運行人。必至三解脫。愛見等煩惱不能遮故名乘<p><b>　　<A NAME="n201"></A>生法二空初門第三十五</b><p>　一眾生空　二法空<p>次四諦十六行而辯生法二空者。正明聲聞之人。雖云通於三藏教門入道。而三藏教門。既有二空不同。故知修四諦十六行者。亦應有別。是以。毘曇見有得道。成實證空成聖。此皆約二空教門。有斯之異也。今為分別。修四諦十六行者不同故。次而辯生法二空也。通言空者。空以無有為義。無此生法二有。故名為空<p>一眾生空　若觀生死苦果。但見名色。陰入界實法。從因緣生。新新生滅。是實法中空。無我人眾生壽者等。十六知見。如龜毛兔角畢竟不可得。是為眾生空也<p>二法空　若觀生死苦果。非但我人眾生等。十六知見空。如龜毛兔角不可得。是中名色陰入界異法。一一分別。推析破壞乃至微塵剎那。分分細檢。皆悉空無所有。即名法空。是為聲聞人經明法空相。若摩訶衍中辯法空者。諸法如夢幻。本來自空。不以推析破壞故空也<p><b>　　<A NAME="n202"></A>三十七品初門第三十六</b><p>合七法門為三十七品　一四念處　二四正勤　三四如意足　四五根　五五力　六七覺分　七八正道<p>次生法二空而辯三十七品者。若觀二空而入道。並須善識道品之階級。若依有門學聖。必約眾生空觀。以修三十七法。若用平等斷惑。則應歷法空。行於道品之門。故次二空而辯也。通言道品者。道義如前。品者品類也。此七科法門。悉是入道淺深之氣類。故云道品也<p>四念處　一身念處　二受念處　三心念處　四法念處<p>一身念處者　頭等六分。四大五根假合。故名為身。是中觀身智慧為念。明見內身五種不淨。破淨顛倒。即是處也觀外身內外身亦如是。是為身念處也<p>二受念處者　六觸因緣生六受。從六受生三受。名之為受。是中觀受智慧名為念。明達三受皆苦。破樂顛倒。即是處。觀外受內外受亦如是。是為受念處也<p>三心念處者　六識能識諸塵。分別攀緣。謂之為心。是中觀內心智慧。名之為念。了知心從緣生。剎那不住。念念生滅。破常顛倒。即是處也。觀外心內外心亦爾。是為心念處也<p>四法念處者　想行二陰。及三無為法。名之為法。是中觀法智慧名為念。通達一切法我我所。畢竟不可得故無我破我顛倒。即是處也。觀外法內外法亦如是。是為法念處。若聲聞經中明念處。但說破四倒為念處。若摩訶衍中明念處。即說破八倒。為念處也。故大品經云若能深觀四念處。是為坐道場<p>四正勤　一已生惡法為除斷。一心勤精進　二未生惡法不令生。一心勤精進　三未生善法為生。一心勤精進　四已生善法為增長。一心勤精進<p>一已生惡法為除斷。一心勤精進　四念處觀時。若懈怠心起。五蓋等諸煩惱覆心。離信等五種善根時。如是等惡若已生為斷故。一心勤精進。方便除斷令盡也<p>二未生惡法不令生。一心勤精進　四念處觀時。若懈怠心。及五蓋等諸煩惱惡法雖未生恐後應生。遮信等五種善根。今為不令生故。一心勤精進。方便遮止不令得生也<p>三未生善法為生。一心勤精進　四念處觀時。信等五種善根。未生為令生故。一心勤精進。方便修習令信等善根生也<p>四已生善法為增長。一心勤精進　若四念處觀時。信等五種善根已生。為令增長故。一心勤精進。方便修習信等善根令不退失。增長成就。此四通名正勤者。破邪道。於正道中。勤行故。名正勤也<p>四如意足　一欲如意足　二精進如意足　三心如意足　四思惟如意足<p>一欲如意足　欲為主得定。斷行成就。修如意分。是為欲如意足<p>二精進如意足　精進為主得定。斷行成就。修如意分。是為精進如意足<p>三心如意足　心為主得定。斷行成就。修如意足<p>四思惟如意足　思惟為主得定。斷行成就。修如意分。此通言如意者。四念處中實智慧。四正勤中正精進。精進智慧增多。定力小弱。得四種定攝心故。智定力等。所願皆得故。名如意足。智定力等。能斷結使。故云斷行成就也<p>五根　一信根　二精進根　三念根　四定根　五慧根<p>一信根　信正道及助道法。是名信根也<p>二精進根　行是正道。及諸助道善法時。勤求不息。是名精進根<p>三念根　念正道及諸助道善法。更無他念。是名念根也<p>四定根　攝心在正道及諸助道善法中相。應不散是。為定根也<p>五慧根　為正道及諸助道善法。觀無常等十六行。是名慧根。此五通名根者。能生也。行者既得四如意足。智定安隱。即信等五種善法。若似若真。任運而生。譬如陰陽調適。一切種子。悉有根生。故名根也<p>五力　一信力　二精進力　三念力　四定力　五慧力<p>一信力　信正道及諸助道法時。若信根增長能遮疑惑。破諸邪信及煩惱。故名信力<p>二精進力　行是正道及諸助道法時。若精進根增長。破種種身心懈怠。成辦出世之事。是為精進力<p>三念力　念正道及諸助道法時。若念根增長。破諸邪念。成就一切出世正念功德是。為念力<p>四定力　攝心在正道及諸助道法時。若定根增長。則能破諸亂想。發諸事理禪定。是為定力<p>五慧力　為正道及諸助道法。觀無常十六行時。若慧根增長。則能遮三界見思之惑。發真無漏。故名慧力。此五通名力者。能壞諸有漏不善。成辦出世善事。故名力也<p>七覺分　一擇法覺分　二精進覺分　三喜覺分　四除覺分　五捨覺分　六定覺分　七念覺分<p>一擇法覺分　智慧觀諸法時。善能簡別真偽。不謬取諸虛偽法。故名擇法覺分<p>二精進覺分　精進修諸道法時。善能覺了不謬。行於無益之苦行。常勤心在真法中行。故名精進覺分<p>三喜覺分　若心得法喜。善能覺了此喜不依顛倒之法而生。歡喜住真法喜。故名喜覺分<p>四除覺分　若斷除諸見煩惱之時。善能覺了除諸虛偽。不損真正善根。故名除覺分<p>五捨覺分　若捨所見念著之境時。善能覺了所捨之境。虛偽不實。永不追憶。是為捨覺分<p>六定覺分　若發諸禪定之時。善能覺了諸禪虛假。不生見愛妄想。是為定覺分<p>七念覺分　若修出世道時。善能覺了常使定慧均平。若心沈沒。當念用擇法精進喜等。三覺分察起。若心浮動。當念用除捨定等三分攝。故念覺常在二盈之間。調和中適。是念覺分。此七通名覺分者。無學實覺七事能到。故通名覺分<p>八正道分　一正見　二正思惟　三正語　四正業　五正命　六正精進　七正念　八正定<p>一正見　若修無漏十六行。見四諦分明。故名正見<p>二正思惟　見四諦時。無漏心相應。思惟動發。覺知籌量。為令增長入涅槃。故名正思惟<p>三正語　以無漏智慧。除四種邪命。攝口業住一切口正語中。是為正語<p>四正業　以無漏智慧。除身一切邪業。住清淨正身業中。是名正業<p>五正命　以無漏智慧。通除三業中五種邪命。住清淨正命中。是為正命。何等五種。一為利養故。詐現異相奇特。二為利養故。自說功德。三為利養故。占相吉凶為人說法。四為利養故。高聲現威令人畏敬。五為利養故。稱說所得供養。以動人心。邪因緣活命。故是為邪命<p>六正精進　以無漏智慧相應。勤精進修涅槃道。是為正精進<p>七正念　以無漏智慧相應。念正道及助道法。故名正念<p>八正定　以無漏智慧相應入定故。故名正定。是八通名正道者。正以不邪為義。今此八法不依偏邪而行。皆名為正。能通至涅槃故名為道<p><b>　　<A NAME="n203"></A>三解脫初門第三十七</b><p>一空解脫門　二無相解脫門　三無作解脫門<p>次三十七品。而辯三解脫門者。大智度論云。三十七品。是趣涅槃道行。是道已到涅槃。涅槃城有三門。謂空無相無作。既已說道故。次應說到處門也。此三通名解脫門者。解脫即是涅槃門。謂能通此三法。能通行者。得入涅槃。故名解脫門也。亦云三三昧。三昧義如前說。但三昧即是當體得名。解脫從能通之用。以受稱也。此無別法。有師解云。因時名三昧。證果則變名解脫。此類如八背捨八解脫也<p>一空解脫門　云何名空解脫門。觀諸法無我我所故空。所以者何。諸法從因緣和合生。無有作者。無有受者。能如是通達者。是名空解脫門。是空解脫門。緣二行。謂空無我<p>二無相解脫門　云何名無相解脫門。觀男女相。一異相等。是相中求實皆不可得。故無相。所以者何。若諸法無我我所故空。空故無男無女。一異等法。我我所中。名字是異。以是故。男女一異等相。實不可得。能如是通達者。是為無相解脫門。是解脫緣四行。謂盡滅妙出<p>三無作解脫門　云何名無作解脫門。若知一切法無相。即都無所作。是名無作。所以者何。若於法有所得者。即於三界。而有願求。因是造作三有之業。今一切相。皆不可得故。則於三界。無所願求。不造一切三有生死之業。無業故無報。是為無作解脫門。是無作解脫門。緣十行。謂無常苦集因緣。生道正進乘也<p><b>　　<A NAME="n204"></A>三無漏根初門第三十八</b><p>　一未知欲知根　二知根　三知已根<p>次三解脫門而辯三無漏根者。解脫既是涅槃之門。若善修三解脫。必定發真無漏。證有餘涅槃。得有餘涅槃。自有三道不同。謂見道修道。無學道也。證三道時。必發三根故。次三解脫而辯之。通名根者。根以住立能生為義。得此三法。住立不退。生真智照。故名根也<p>一未知欲知根　無漏九根和合。信行法行人。於見諦道中。名未知欲知根。所謂九根者。信根精進根念根定根慧根喜根樂根捨根意根也<p>二知根　信解見得人。思惟道中。是九根轉名知根。九根如未知欲知根中分別<p>三知已根　若至無學道中。是九根轉。名知已根。九亦如未知欲知根中分別也<p><b>　　<A NAME="n205"></A>十一智初門第三十九</b><p>一法智　二比智　三他心智　四世智　五苦智　六集智　七滅智　八道智　九盡智　十無生智　十一如實智<p>次三無漏根而辯十一智者。以三根能生十一智故。所以者何。未知欲知根。生法智比智。知根生苦智集智滅智道智。及他心智世智。知已根。生盡智無生智。及如實智。是以次三根。而辯十一智也。通名智者決定了知。故名為智。若發此十一智時。各齊位照了分明。故通名為智也<p>一法智　欲界繫法中無漏智。欲界繫因中無漏智。欲界法智滅中無漏智。為斷欲界繫法道中無漏智。及法智品中無漏智也<p>二比智　於色界無色界中。約四諦辯四種無漏智。亦如法智中所明。但有法比之殊也<p>三他心智　知欲界色界繫現在心心數法。及無漏心心數法少分。是為他心智也<p>四世智　諸世間有漏智慧。亦名等智。凡夫聖人。同有此智。故名等智。亦云名字智。是智但有名而無理<p>五苦智　五陰無常苦空無我觀時。得無漏智<p>六集智　知諸法因。因集生緣觀。無漏智也<p>七滅智　滅止妙出觀時。無漏智也<p>八道智　道正行遠觀時。無漏智也<p>九盡智　我見苦已斷集已證滅已修道已。如是念時。無漏智慧。見明覺也<p>十無生智　我見苦已。不復更見斷集已。不復更斷盡證已。不復更證修道已。不復更修。如是念時。無漏智慧。見明覺也<p>十一如實智　一切法總相別相。如實正智。無有罣礙。是為如實智。此智獨在佛心中有。二乘之所無也<p><b>　　<A NAME="n206"></A>十二因緣初門第四十</b><p>一無明　二行　三識　四名色　五六入　六觸　七受　八愛　九取　十有　十一生　十二老死<p>次十一智而辯十二因緣者。除如實智。其餘十智。皆是二乘共得。今一往明。若聲聞人。但約一世。總觀四諦。成十智則智劣。智劣故。不能侵除習氣。功德神用亦減少。若緣覺人。通約三世。細分別觀十二因緣。若成十智則智強。智強故。能侵除習氣功德。神用亦廣。是以大聖教門。別開出中乘之道。意在此也。通稱因緣者。是十二法。展轉能感果。故名因。互相由藉而有。謂之緣也。因緣相續。則生死往還無際。若知無明不起取有。則三界二十五有生死皆息。是為出世之要術也。教門十二因緣。有三種不同。一者約三世明十二因緣。二者約果報二世辯十二因緣。三者約一念一世辯十二因緣。今無明三世十二因緣者。初二過去世攝。後二未來世攝。中八現在世攝。是中略說三事煩惱業苦。是三事展轉。更互為因緣。是煩惱業因緣。業苦因緣。苦苦因緣。苦煩惱因緣。煩惱業因緣。業苦因緣。苦苦因緣。是為展轉。更互為因緣故。云三世十二因緣也<p>一無明　過去世一切煩惱。通是無明。以過去未有智慧光明故。則一切煩惱得起故。是以過去煩惱悉是無明也<p>二行　從無明生業。業即是行。以善不善業。能作世界果故。故名為行也<p>三識　從行生垢心。初身因如犢子。識母自相識。故名識。即是父母交會初。欲託胎時之名<p>四名色　從識生非色四陰及所任色陰。是名名色。即是歌羅邏時之名也<p>五六入　從名色中。生眼等六情。是名六入。從五皰初開已來。即是六入名也<p>六觸　由入對塵情塵識合。是名為觸。以六塵觸六根故。即有六識生。故名情塵識合也<p>七受　從觸生受。故名為受。即是因六觸。觸六根即領受六塵。為六受也<p>八愛　從受中心著。名之為愛。謂於所領受六塵中。心生渴愛也<p>九取　從渴愛因緣求。是名為取。謂求取所愛之塵也<p>十有　從取則後世業因成。是名為有。因能有果。故名為有<p>十一生　從有還受後世五眾之身。是名生。所謂四生六道中受生也<p>十二老死　從生五眾身熟壞。是為老死。老死則生憂悲哭泣。種種愁苦。眾惱合集。若正觀諸法實相清淨。則無明盡。無明盡故行盡。乃至眾苦和合皆盡。若能如是。正觀三世十二因緣。發真無漏。成辟支佛<p>次明從果報。約二世觀十二因緣相。具出大集經。今略出經文。是十二因緣。從歌羅邏而辯無明。故云果報也。約二世明者。前十因緣屬現在。後二因緣屬未來。二世合為十二也<p>一無明　大集經言。云何名為觀於無明。先觀中陰。於父母所生貪愛心。愛因緣故四大和合。精血二渧。合成一渧。大如豆子。名歌羅邏。是歌羅邏有三事。一命二識三燸。過去世中。業緣果報。無有作者。及以受者。初息出入。是名無明。歌羅邏時。氣息入出者。有二種道。所謂隨母氣息上下。七日一變。息入出者名為壽命。是名風道。不臭不爛。是名為燸。是中心意。名之為識。善男子若有欲得辟支佛。當觀如是十二因緣<p>二行　復觀三受因緣。五陰十二入十八界。云何為觀。隨心於念觀息出入。觀於內身皮膚肌肉筋骨髓腦。如空中雲。是身中風。亦復如是。有風能上。有風能下。有風能滿。有風能焦。有風能增長。是故息之出入。名為身行。息從覺觀生。故名意行。和合出聲。是名口行<p>三識　以如是三行因緣故。有識生。故名為識<p>四名色　識因緣故。則有四陰及以色陰。故名名色<p>五六入　五陰因緣識行六處。故名六入<p>六觸　眼色相對。故名為觸。乃至意法。亦如是<p>七受　觸因緣故。念色乃至法是名為受<p>八愛　貪著於色乃至於法。是名為愛<p>九取　愛因緣故。四方求覓。故名為取<p>十有　取因緣故。受於後身。故名為有<p>十一生　有因緣故。有生是為生也<p>十二老死　生因緣故。則有老死種種諸苦。是名五陰十二入十八界十二因緣之大樹也此並是略出經文辯。從初受報來。約二世明十二因緣相。孱然無一句私語。讀者善尋。自知與前來約三世明十二因緣有異也<p>次明一念十二因緣。但約一世中。隨一念心起。即具十二因緣。亦出大集經中。今略出經文明一念十二因緣相<p>一無明　因眼見色而生愛心。即是無明<p>二行　為愛造業。即名為行<p>三識　至心專念。故名為識<p>四名色　識共色行。是名名色<p>五六入　六處生貪。是名六入<p>六觸　因入求愛。名之為觸<p>七受　貪著心者。名之為受<p>八愛　經中脫落。不釋愛相。今私作義釋云。纏綿不捨。名之為愛<p>九取　求是等法。名之為取<p>十有　如是法生。是名為有<p>十一生　次第不斷。是名為生<p>十二老死　次第斷故。名之為死。生死因緣。眾苦所逼。名之為惱。乃至意法因緣生貪。亦復如是<p>是十二因緣。一人一念。皆悉具足。並出大集經文。未有一句私語。讀者善尋。此與常所說三世因緣迥異。若有欲學因緣佛道者。上來至此三種辯因緣。相隨用一門修學。即證緣覺智也<p class='juan'>
法界次第初門卷中之下</p>
</body></html>
