<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T46 </TITLE>
</head>
<BODY>

<p><b>　　<A NAME="n698"></A>No. 1950</b><p class='juan'>
千手眼大悲心咒行法</p>
<p><span class='byline'>　　　　四明沙門知禮集</span><br><p>此大陀羅尼。忝自髫年便能口誦。且罔諳持法。後習天台教觀。尋其經文。觀慧事儀足可行用。故略出之誠堪自軌。然智者所立行儀。總有四種。何等為四。一曰常坐。即文殊問經一行三昧也。二曰常行。即般舟經佛立三昧也。三曰半行半坐。即方等法華二經。袒持普賢二三昧也。四曰非行非坐。即有依諸經行法。及歷善惡無記修觀。總名隨自意三昧也。若據此經不制專坐。唯行及以相半。亦非縱任三性。於中覺察而令三七日依法誦持。蓋隨自意中依經行法也。今於本經出十意。一嚴道場二淨三業。三結界四修供養。五請三寶諸天六讚歎申誠。七作禮八發願持咒。九懺悔十修觀行。仍以法華三昧補助觀想。注於事儀之下。俾其修者免檢他文<p>一嚴道場　經云。住於淨室懸旛然燈。香華飲食以用供養。百錄請觀音儀云。當嚴飾道場。香泥塗地懸諸旛蓋。安置佛像南向。觀音像別東向。今須安千手眼觀音像。或四十手。如無此像。秖於六手四手像前。或但是觀音形貌。亦無在更安釋迦勢至等像無妨。行者十人已還。當西向席地。地若卑濕置低腳床。當日日盡力供養。若不能辦初日不可無施。輔行云。雖心口精誠須以福助。日日為者彌為增上。恐力不逮聽從初日。必先課已資財以伸傾竭。經云。若諸眾生現世求願者。於三七日淨持齋戒。誦此陀羅尼必果所願。據此修者須三七日為一期。必不可減。準法華三昧正修之前。於一七日行方便法。使事儀理觀皆悉精熟。仍求加護。令無障礙者也<p>二淨三業　經云。誦此神咒者。發廣大菩提心。誓度一切眾生。身持齋戒住於靜室。澡浴清淨著淨衣服。制心一處更莫異緣。法華三昧云。初入道場。當以香湯沐浴著淨潔衣。若大衣及諸新染服。若無新者。當取已衣中勝者。以為入道場衣。於後若出道場至不淨處。當脫淨衣著不淨衣。所為事竟。當洗浴著本淨衣。入道場行法(上皆法華三昧文也)縱一日都不至穢。亦須一浴。終竟一期專莫雜語。及一切接對問訊等。終竟一期依經運想。不得剎那念於世務。若便利飲食亦須秉護。勿令散失。事畢即入道場。不得托事延緩。大要身論開遮。口論說默。意論止觀也。修者須依善師咨稟。知已然可行之。慎勿自任<p>三結界　行者於建首日未禮敬前。當齊修行處如法結界。經云。其結界法者。取刀咒二十一遍。畫地為界。或取淨水咒二十一遍。散著四方為界。或取白芥子咒二十一遍。擲著四方為界。或以想到處為界。或取淨灰咒二十一遍為界。或咒五色線二十一遍。圍繞四邊為界皆得。若能如法受持自[月*犬]克果經云。皆得隨便行之<p>四修供養　行者。依法結界已。至千眼像前。先敷具倚立。當念一切三寶。及法界眾生。與我身心無二無別。諸佛已悟眾生尚迷。我為眾生翻迷障故。禮事三寶。作是念已口當唱言<p>一切恭謹。一心頂禮。十方常住三寶(一禮已。燒香散華。首者唱)是諸眾等各各胡跪嚴持香華如法供養。願此香華雲遍滿十方界。一一諸佛土無量香莊嚴。具足菩薩道成就如來香(至此想云。我此香華遍十方。以為微妙光明臺。諸天音樂天寶香。諸天肴膳天寶衣。不可思議妙法塵。一一塵出一切塵。一一塵出一切法。旋轉無閡互莊嚴。遍至十方三寶前。十方法界三寶前。悉有我身修供養。一一皆悉遍法界。彼彼無雜無障閡。盡未來際作佛事。普熏法界諸眾生。蒙熏皆發菩提心。同入無生證佛智。想已云)供養已一切恭謹<p>五請三寶諸天(行者運心。普供養已。胡跪燒香。當念三寶。雖離障清淨。而已同體慈悲。護念群品。若能三業致請。必不來而來。拔苦與樂。[月*犬]須至誠逐位殷勤三請。必有感降唱云)<p>一心奉請。南無本師釋迦牟尼世尊<p>一心奉請。南無西方極樂世界阿彌陀世尊<p>一心奉請。南無過去無量億劫千光王靜住世尊<p>一心奉請。南無過去九十九億殑伽沙諸佛世尊<p>一心奉請。南無過去無量劫正法明世尊<p>一心奉請。南無十方一切諸佛世尊<p>一心奉請。南無賢劫千佛。三世一切諸佛世尊<p>一心奉請。南無廣大圓滿無閡大悲心大陀羅尼神妙章句(想云。法性如空不可見。常住法寶難思議。我今三業如法請。唯願顯現受供養。次位亦爾)<p>一心奉請。南無觀音所說諸陀羅尼。及十方三世一切尊法<p>一心奉請。南無千手千眼大慈大悲觀世音自在菩薩摩訶薩(運想如佛。但改云觀世音菩薩亦如是。下去菩薩聲聞隨位改之)<p>一心奉請。南無大勢至菩薩摩訶薩<p>一心奉請。南無總持王菩薩摩訶薩<p>一心奉請。南無日光菩薩。月光菩薩摩訶薩<p>一心奉請。南無寶王菩薩。藥王菩薩。藥上菩薩摩訶薩<p>一心奉請。南無華嚴菩薩。大莊嚴菩薩。寶藏菩薩摩訶薩<p>一心奉請。南無德藏菩薩。金剛藏菩薩。虛空藏菩薩摩訶薩<p>一心奉請。南無彌勒菩薩。普賢菩薩。文殊師利菩薩摩訶薩<p>一心奉請。南無十方三世一切菩薩摩訶薩<p>一心奉請。南無摩訶迦葉。無量無數大聲聞僧<p>一心奉請。善吒梵摩瞿婆伽天子。護世四王。天龍八部童目天女。虛空神。江海神。泉源神。河沼神。藥草樹林神。舍宅神。水神火神。風神土神。山神地神。宮殿神等。及守護持咒。一切天龍鬼神各及眷屬<p>唯願釋迦本師。彌陀慈父千光王靜住如來。十方三世一切諸佛。不移本際平等慈熏。來降道場證我行法<p>廣大圓滿無閡大悲心。總持祕要顯現道場。受我供養<p>千手千眼觀世音菩薩摩訶薩。乘本願力來到我前。神咒加持頓消三障。大勢至菩薩總持王等諸大菩薩。摩訶迦葉諸大聲聞。同運慈悲俱時來降<p>梵釋四王諸天八部。隨我請來。堅守道場擁護持咒。卻諸魔障示現吉祥。令我所修不違本願<p>六讚歎伸誠(本經無讚歎偈。欲取他經。恐與咒體及表報相小有參差。故輒依經略述讚之)<p>南無過去正法明如來。現前觀世音菩薩。成妙功德具大慈悲。於一身心現千手眼。照見法界護持眾生。令發廣大道心。教持圓滿神咒。永離惡道得生佛前。無間重愆纏身惡疾。莫能救濟悉使消除。三昧辨才現生求願。皆令果遂決定無疑。能使速獲三乘。早登佛地。威神之力歎莫能窮。故我一心歸命頂禮<p>伸述誠懇。隨其智力如實說之。然所求之事。不可增長生死。所運之心。必須利益群品。唯在專謹方有感通。慎勿容易<p>七作禮(行者應念三寶。體是無緣慈悲。常欲拔濟一切眾生。但為無機不能起。應我既再三奉請。縱非目擊冥應不虛。故須作已降之想燒眾名香。五體投地。禮上所請三寶。唯諸天鬼神不須致禮。若至大悲心咒及觀世音菩薩。各須三禮。此之人法是道場主故唱云)<p>一心頂禮本師釋迦牟尼世尊(如前請中三寶諸位。皆須五體投地勤重致禮。禮佛想云。能禮所禮性空寂。感應道交難思議。我此道場如帝珠。釋迦如來影現中。我身影現釋迦前。頭面接足歸命禮。至禮阿彌陀云。即云阿彌陀佛影現中云云。禮法想云。真空法性如虛空常住法寶難思議。我身影現法寶前一心如法歸命禮。禮僧準上禮佛。但改為菩薩等。唯禮觀音云。為求滅障接足禮。此是懺悔主故)<p>八發願持咒　經云。若有比丘比丘尼。優婆塞優婆夷。童男童女。欲誦持者。於諸眾生起慈悲心。先當從我發如是願。此願橫深該收權實。非天台教觀莫到邊涯。今依一家略為標指。俾其行者心有所歸。願有二節前十願明成就法一往生善。後六願。明除滅法一往破惡。然準聞咒。獲四果十地等益。部在方等顯矣此願合被四教菩薩。旁兼兩教二乘。亦有法緣慈悲。隨世利物故。今之行者。既顯圓頓止觀覺意三昧故。立願起行。須順法華之意。故荊溪云。散引諸文該乎一代文體。正意唯在醍醐故。十六願須約開顯圓義釋也。前十願皆稱南無大悲觀世音者。南無翻歸命亦度我。亦信從大悲者。以此菩薩拔苦心重故。稱具大悲者施無畏者。此悲體圓即能與樂。觀世音具如別行疏釋。蓋哀憫至深故教眾生求我度脫。歸心順我立乎誓願。令我機感故也。仍須了知大悲觀音即我本性。今欲復本故稱本立願。又復此願即本性之力用故。馬鳴云。自心起信還信自心。此經云。應當從我發如是願。今以二義釋茲十願。初約諸經四弘釋。次約今家十乘釋。夫四弘者依四諦起。四諦者二示世間苦因果。二示出世樂因果。一切菩薩。欲拔此苦欲與此樂。故依之立四誓也。依苦諦立云眾生無邊誓願度。依集諦立云煩惱無數誓願斷。依道諦立云法門無盡誓願知。依滅諦立云佛道無上誓願成。但今十願。拔世間苦因在前。故與四誓次第小異。而皆二二相成。以知法由眼智度眾生。須方便船必越海道。能登山舍可棲身故。初二依集諦立。先願知一切塵勞之法。皆即法界。次願得是圓淨慧眼。以非此慧不能知故。三四依苦諦立。先願度一切沈淪之眾。次願早得體內方便。非此方便度生不遍故。五六七八依道諦立。道雖萬行不出三學。今先求實慧般若即慧學。次願慧成越於二死苦海。次求出世上上戒定。後願二學功成入於三德。涅槃三學是道諦之始。越苦證滅顯道諦之終也。九十依滅諦立先求無為之法。以宅其心。則惑滅行息。後願冥乎法性。復本淨身。則究竟常寂也縱百千願亦何出於四弘。況此十耶。又願不依諦名為狂願。雖不出四。今以觀音智巧悲深故。開四為十。則使行者標心立行。原始要終皆悉顯了故也。仍須了知始終等相。體性融即。故荊溪云。初心遍攝觀惑法界。即惑成智即生成滅。名圓四誓。又了前二誓。拔性德之苦。後二誓與性德之樂。性之苦樂。何須拔與即。無作之誓也。二約今家十乘釋者。聖意多含且作二釋。尋經始末以後驗前。知是願成十法乘也。何者以說咒前令發十願。說咒訖示咒相貌。有九句并咒。體成十法。與今家十乘。更無差忒。後觀行中當說言。十乘者。初觀不思議境。二發菩提心。三巧安止觀。四破法遍。五識通塞。六調適道品。七對治助開。八知次位。九安忍。十離順道法愛。十願對此。唯一處前後。彼則依境發心。此則依境修觀。各有其意。初知一切法願。顯不思議境。非一念三千。豈收一切。二智慧眼願。圓止觀成佛眼智也。非此眼智不顯妙境故。三度一切眾願發分滿菩提心也。無緣與拔。初住已上方現前故。四善方便願。成破遍也。三惑破已。方能任運與拔破遍。即度生方便。菩薩破惑。為度生故。五般若船願。識通塞如水有船。即塞能通也。六越苦海願。成道品也。非無作道品莫越二死海故。七戒定道願。成助道也。以無作心修事戒定。最能治惡故。八登涅槃山願。知次位也。山須自下升高。雖觀即理道不浪階故。九會無為舍願。成安忍行也。舍名捨眾速證無為故。此行不專。初品上地亦然。天龍恭敬不以為喜。即其例也。十同法性身願。離法愛也。不滯似解合佛真身。故準文二二相成者。照境由止觀。與拔由破惑。先知通塞方修道品。無對治功安有次位。若不安忍。則無似愛可離也。此之觀法。修在名字成在五品。似發在六根。真發在分證。究盡在妙覺。今立願者。願修之得門成之即世。或於一觀或歷餘心。便入似真以至等妙。又復應知此之十法。雖論修證及以因果。而現前一念本自圓成。全性起修即因成果。今立十願標心在茲。又復應知此之十法。雖是智者像代宣揚。而並是漸頓諸經之旨。以離此十更無修證之法。法華大車深可例也。後之六願一往破惡。於中前三破地獄。而初二別破刀火二種。第三破一切地獄。後三破餘三趣。應知六願皆就對治悉檀而立。故地獄云摧折枯竭。餓鬼云飽滿。修羅云調伏。畜生云智慧。如六觀音對破六道。唯天從便宜以善彊故。人兼入理思惟盛故。餘四並從對治。以惡多故。皆標我者。雖是行人所稱。全是諸有真常我性。一念千法也。前十願中。一一我字莫不爾也。若者不定之詞。隨趣對治也。皆云向者訓對也。為對治義宛合。即以四趣我性為能對治。四趣三障為所對治。皆云自者。三障本空無明故有。治以圓法。稱本虛融更非障閡。故云自摧折等。然能對有自他。所治有三障。人自治有事行理觀治。他論神通感應。何者若自起四趣煩惱。造四趣惡業。受四趣苦時。稱名誦咒對之。願此三障即自摧折等。此事行治也。若自用十乘觀慧。對於四趣若惑若業若報時。願得觀成障滅即摧折等。此理觀治也。若自觀行成能破三障。顯出我性得大自在。見一切眾生為四趣三障所苦。以似解力對之即神通治他也。以分滿力對之。即感應治他也。故一言我若向刀山。刀山自摧折等。其義甚深不可卒備。原其所歸觀音能障三道。神咒及我體。是法界亦名中道。舉一全收法法絕待。以彊迷故暫分感應。故曰南無。以翻迷故義立對治。故云我向。今順圓法立上諸願。名無作誓其功巨量。問圓解圓修者。獲益可爾。無此解者。修有何益。答法體本然。聖人稱本而示其修此者。縱未圓解。但得機成任運獲益。若能解者功不可論。如摩尼珠。愚人得之非全無益。但貿一衣一食而已。若其識者。十事修治四洲雨寶故。經云有慧觀方便者。十地果位克獲不難。是故行者。當親善師學茲圓解。立願之際心口一如。三障即消法身速證(既略知此旨當發是願首者唱云)<p class='lg'>　南無大悲觀世音　　願我速知一切法<br>　南無大悲觀世音　　願我早得智慧眼<br>　南無大悲觀世音　　願我速度一切眾<br>　南無大悲觀世音　　願我早得善方便<br>　南無大悲觀世音　　願我速乘般若船<br>　南無大悲觀世音　　願我早得越苦海<br>　南無大悲觀世音　　願我速得戒定道<br>　南無大悲觀世音　　願我早登涅槃山<br>　南無大悲觀世音　　願我速會無為舍<br>　南無大悲觀世音　　願我早同法性身　</p><p class='lg'>　我若向刀山　　刀山自摧折<br>　我若向火湯　　火湯自消滅<br>　我若向地獄　　地獄自枯竭<br>　我若向餓鬼　　餓鬼自飽滿<br>　我若向修羅　　惡心自調伏<br>　我若向畜生　　自得大智慧　</p><p>經云發是願已。至心稱念我之名字。亦應專念我本師。阿彌陀如來。然後即當誦此陀羅尼(行者想身對此佛菩薩前稱念尊名唯在哀切。如遭焚溺求於救濟。若時促略稱七遍。若時稍寬多稱無妨)南無觀世音菩薩　南無阿彌陀佛(稱念訖云)<p>觀世音菩薩白佛言世尊。若諸眾生。誦持大悲神咒。墮三惡道者。我誓不成正覺。誦持大悲神咒。若不生諸佛國者。我誓不成正覺。誦持大悲神咒。若不得無量三昧辨才者。我誓不成正覺。誦持大悲神咒。於現在生中。一切所求若不果遂者。不得為大悲心陀羅尼也。乃至說是語。已於眾會前合掌正。住於諸眾生起大悲。心開顏含笑即說如是廣大圓。滿無閡大悲心。大陀羅尼神妙章句陀羅尼曰<p>南無喝囉怛那哆囉夜[<a href='javascript:showpic("../fontimg/003929.gif")'>口*耶</a>](一)南無阿[<a href='javascript:showpic("../fontimg/004225.gif")'>口*梨</a>][<a href='javascript:showpic("../fontimg/003929.gif")'>口*耶</a>](二)婆盧羯帝爍缽囉[<a href='javascript:showpic("../fontimg/003929.gif")'>口*耶</a>](三)菩提薩哆婆[<a href='javascript:showpic("../fontimg/003929.gif")'>口*耶</a>](四)摩訶薩哆婆[<a href='javascript:showpic("../fontimg/003929.gif")'>口*耶</a>](五)摩訶迦盧尼迦[<a href='javascript:showpic("../fontimg/003929.gif")'>口*耶</a>](六)唵(七)薩皤囉罰曳(八)數怛那怛寫(九)南無悉吉利埵伊蒙阿利[<a href='javascript:showpic("../fontimg/003929.gif")'>口*耶</a>](十)婆盧吉帝室佛囉楞馱婆(十一)南無那囉謹墀(十二)醯唎摩訶皤哆沙咩(十三羊鳴音)薩婆阿他豆輸朋(十四)阿逝孕(十五)薩婆薩哆那摩婆伽(十六)摩罰特豆(十七)怛姪他(十八)唵阿婆盧醯(十九)盧迦帝(二十)迦羅帝(二十一)夷醯唎(二十二)摩訶菩提薩埵(二十三)薩婆薩婆(二十四)摩羅摩羅(二十五)摩醯摩醯唎馱孕(二十六)俱盧俱盧羯懞(二十七)度盧度盧罰闍[<a href='javascript:showpic("../fontimg/003929.gif")'>口*耶</a>]帝(二十八)摩訶罰闍耶帝(二十九)陀羅陀羅(三十)地利尼(三十一)室佛囉耶(三十二)遮羅遮羅(三十三)摩摩罰摩羅(三十四)穆帝[<a href='javascript:showpic("../fontimg/004628.gif")'>口*麗</a>](三十五)伊醯伊醯(三十六)室那室那(三十七)阿羅[<a href='javascript:showpic("../fontimg/004172.gif")'>口*參</a>]佛羅舍利(三十八)罰沙罰[<a href='javascript:showpic("../fontimg/004172.gif")'>口*參</a>](三十九)佛囉舍耶(四十)呼嚧呼嚧摩囉(四十一)呼嚧呼嚧醯利(四十二)娑羅娑羅(四十三)悉利悉利(四十四)蘇嚧蘇嚧(四十五)菩提夜菩提夜(四十六)菩馱夜菩馱夜(四十七)彌帝利夜(四十八)那羅謹墀(四十九)地唎瑟尼那(五十)波夜摩那(五十一)娑婆訶(五十二)悉陀夜(五十三)娑婆訶(五十四)摩訶悉陀夜(五十五)娑婆訶(五十六)悉陀喻藝(五十七)室皤羅耶(五十八)娑婆訶(五十九)那羅謹墀(六十)娑婆訶(六十一)摩羅那羅(六十二)娑婆訶(六十三)悉羅僧阿穆佉耶(六十四)娑婆訶(六十五)娑婆摩訶悉陀夜(六十六)娑婆訶(六十七)者吉羅阿悉陀夜(六十八)娑婆訶(六十九)波陀摩羯悉哆夜(七十)娑婆訶(七十一)那羅謹墀皤伽羅[<a href='javascript:showpic("../fontimg/003929.gif")'>口*耶</a>](七十二)娑婆訶(七十三)摩婆利勝羯羅夜(七十四)娑婆訶(七十五)南無喝囉怛那哆囉夜[<a href='javascript:showpic("../fontimg/003929.gif")'>口*耶</a>](七十六)南無阿唎[<a href='javascript:showpic("../fontimg/003929.gif")'>口*耶</a>](七十七)婆嚧吉帝(七十八)爍皤囉夜(七十九)娑婆訶(八十)悉殿都(八十一)漫哆羅(八十二)跋陀耶(八十三)莎婆訶(八十四)<p>觀世音菩薩說此咒已。大地六變震動。天雨寶華繽紛而下。十方諸佛悉皆歡喜。天魔外道恐怖毛豎。一切眾會皆獲果證。或得須陀洹果。或得斯陀含果。或得阿那含果。或得阿羅漢果者。或得一地二地三四五地乃至十地者。無量眾生發菩提心<p>九懺悔　行者誦咒畢。當念一切緣障皆由宿因。過去今生與諸有情。何惡不造罪累既積。世世相逢為冤為親為障為惱。若不懺悔。無由解脫道法不成。故須披陳哀求三寶為我滅除。經云。為一切眾生。懺悔先業之罪。亦自懺謝無量劫。種種惡業。法華三昧云。業性雖空果報不失。顛倒因緣起諸重罪。流淚悲泣口宣懺悔<p>(應心念言。我及眾生無始。常為三業六根重罪所障。不見諸佛不知出要。但順生死不知妙理。我今雖知由與眾生同。為一切重罪所障。今對觀音十方佛前。普為眾生歸命懺悔。唯願加護令障消滅。念已唱云)<p>普為四恩三有。法界眾生。悉願斷除三障。歸命懺悔(唱已。五體投地心復念言。我與眾生無始來今。由愛見故內計我人外加惡友。不隨喜他一毫之善。唯遍三業廣造眾罪。事雖不廣惡心遍布。晝夜相續無有間斷。覆諱過失不欲人知。不畏惡道無慚無愧。撥無因果。故於今日深信因果。生重慚愧生大怖畏。發露懺悔斷相續心。發菩提心斷惡修善。勤策三業翻昔重過隨喜凡聖一毫之善。念十方佛有大福慧。能救拔我及諸眾生。從二死海置三德岸。從無始來不知諸法。本性空寂廣造眾惡。今知空寂為求菩提。為眾生故廣修諸善。遍斷眾惡唯願觀音。慈悲攝受想訖唱云)<p>至心懺悔。比丘(某甲)等。與法界一切眾生。現前一心本具千法。皆有神力及以智明上等佛心。下同舍識無始闇動。障此靜明觸事昏迷。舉心縛著。平等法中起自他想。愛見為本身口為緣。於諸有中無罪不造。十惡五逆謗法謗人。破戒破齋毀塔壞寺。偷僧祇物污淨梵行。侵損常住飲食財物。千佛出世不通懺悔。如是等罪無量無邊。捨茲形命合墮三塗。備嬰萬苦復於現世眾惱交煎。或惡疾縈纏他緣逼迫。障於道法不得熏修今遇<p>大悲圓滿神咒。速能滅除如是罪障。故於今日至心誦持。歸向<p>觀世音菩薩及十方大師。發菩提心修真言行。與諸眾生發露眾罪。求乞懺悔畢竟消除唯願<p>大悲觀世音菩薩摩訶薩。千手護持千眼照見。令我等內外障緣寂滅。自他行願圓成。開本見知制諸魔外。三業精進修淨土因。至捨此身更無他趣。決定得生阿彌陀佛極樂世界。親承供養大悲觀音。具諸總持廣度群品。皆出苦輪同到智地。懺悔發願已。歸命禮三寶(起禮一拜)<p>次當如法旋遶。或三或七(欲旋遶時。先須正立想此道場如法界。十方三寶畟塞虛空。以次迴身旋繞法座。十方三寶心性寂滅。影現十方心想如夢。梵聲如響勿令心散。口唱云)<p>南無十方佛　南無十方法　南無十方僧　南無本師釋迦牟尼佛　南無阿彌陀佛　南無千光王靜住佛　南無廣大圓滿無閡大悲心大陀羅尼　南無千手千眼觀世音菩薩　南無大勢至菩薩　南無總持王菩薩(或三稱或七稱。旋遶已還至像前。三自歸)<p>自歸佛依當願眾生體解大道發無上心<p>自歸依法當願眾生深入經藏智慧如海<p>自歸依僧當願眾生統理大眾一切無閡和南聖眾<p>十觀行　行者禮懺訖應出道場。別於一處身就繩床。依經修觀。經說此咒結益纔訖。大梵天王請曰。惟願大士。為我說此陀羅尼形貌相狀。觀世音菩薩言。大慈悲心是平等心是。無為心是無染心是。空觀心是恭敬心是。卑下心是無雜亂心是無上菩提心是。當知如是等心。即是陀羅尼相貌。汝當依此而修行之。今輒釋其意。經文九心即依境。發菩提心等九法乘也。以初神咒是其理境。難通顯說。[月*犬]以密談愈彰深祕。故上根一聞即能入證。或階四果或登十地。內外凡位通名發心。是則大梵睹於上根聞境得悟。乃為中下請餘九乘。故云相貌理境如車體相貌如具度問既稱法稱機。故觀音歎曰。汝為方便利益一切眾生故作斯問。故知咒體及以九心十乘意備。又復此經頻令行者。於諸眾生起大慈悲。若非依理豈忘愛見。故初理境即慈悲本。後之八心成悲之法。應知此經正明悲行。又復應知部在方等。此之十法通於四教。而廣大圓滿無礙大悲。藏通二教有名無體。離斷常中豈不廣大等耶。別雖有理修在後時。圓教初心盡茲體用。今明觀心專依圓妙。仍有二種。謂約行。托事也。初約行者。直就一念觀於十界百界千如妙法。雖即一念千法宛[月*犬]。全體即空當處即假。仍非二邊又即雙照不可以一多說安以有無思。若邊若中皆莫能擬。故密語示及顯了詮。皆不可以識識。不可以言言。是為於己心觀不思議境也。既知己心。若是復思一切眾生。念念皆爾。本具九界。既即佛界。仍各具十種因果。即一苦一切苦。我與眾生縱貪瞋癡。動身口意隨業受報萬劫千生。故於自他哀傷哽痛。深起悲心誓拔其苦。本具佛界既即九界。仍各具十種因果。即一樂一切樂。我與眾生以凡小心。求人天身及二乘果。得少為足資生[歎-欠+喜]難。故於自他愛念憐憫。深起慈心誓與其樂。此乃與究竟樂拔一切苦。故名大悲慈心。慈悲雖普散動尚多。須用不二止觀安於法性。使寂照均融名平等心。理若未顯由三惑覆。當觀此惑本空。法性本淨無可破立。名無為心。若著此能觀則於通起塞。識此通塞名無染心。諸法雖空證由觀道。觀不調適品次不生。道品相生成空觀心。蔽資理惑不顯真如。事度助開見生齊佛。名恭敬心。乍息麤心謂為深詣。若知圓位上慢可<span class='corr'>祛</span>。名卑下心。名利眷屬三術離之。三昧可成名無雜亂心。行上九事過內外障。若起法愛則不得前能離此愛方登分果。名無上菩提心。上根觀境即入初住。或內外凡中根二至七。下根盡用。二託事者。觀音一身有千手眼。手有提拔之力。眼有照明之用。即是一千神通智慧也。一身具千手眼。千手眼不離一身。乃表一念即千通慧。十種通慧不離一念。法稱廣大圓滿。復云無礙大悲非一念千法。焉稱此名。[月*犬]既密說。人那解之。乃現此相而為表示。非一家觀法。安能盡釋法名身相。在於彼部領解雖殊。今之行人得法華意。於茲名相終無異塗。況於道場唯瞻此相。不表觀法何以用心。故二種觀門相須而進。若行立持誦若卻坐思惟。不思議觀不應暫廢。是名依法受持也。故前立十願今示十乘。即所願之法。既令依此而修行之。即是初心修相。後文云。有觀慧方便者。十地果位克獲不難。即分滿證相觀成似發。準例前後其意必[月*犬]。若未深諳一家教觀。須近善師咨決解行。方識正邪。故方便五緣四或可闕。善知識緣必須具也。若居異處無師可承。當自尋止觀仍須輔行。決通觀道方可修之。慎勿師心自立規矩。又復應知如上說者。此就咒體深取經宗。為成觀行者也。若論此經力用。何人不攝何善不收。故求聲聞人各獲果證。求世間事無不從心。而略示四十手功德。欲得富饒欲求官位。除身惡疾求見善友。欲生淨土樂趣諸天。莫不果願。乃至經云。持咒者若風若水霑著其身。不受惡趣常生佛前。若行者未能修觀。但當深信斷諸疑心。依文誦持。現世當生離苦得脫。故法華懺立有相安樂行不入三昧。但誦持故。亦能得見上妙色也。故知初心入門多種。妙悟之時理應兩捨。唯願若士若庶若俗若僧。於此總持生決定信起精進心。於相無相盡力修之。現世障惱皆除。淨土往生不惑。廣論利益具載經文<p class='juan'>
千手眼大悲心咒行法(終)</p>
</body></html>
