<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T47 </TITLE>
</head>
<BODY>

<p><p></li><p><b>　　<A NAME="n109"></A>No. 1968</b><p class='juan'>
往生淨土決疑行願二門</p>
<p><span class='byline'>　　　　宋耆山沙門遵式述</span><br><p>維安養寶剎大覺攸贊。三輩高升。夕孕金華列宿猶慚於海滴。晨遊玉沼世燈彊喻於河沙。良以。十方爰來四生利往。雖騰光而普示。終稽首而偏求。故其竺國皇州自今觀古。彼則鉅賢至聖。咸舒藻以為盟(文殊普賢　天親龍樹聖賢之儔。或別譯願文。或著在經論非此備載)。此則覺德鴻儒盡摛毫而作誓(且首從晉世東林淨社。劉雷等十八賢洎一百二十三人同誓。遺民屬詞其後冠蓋之士。德望之僧。潔志之俗富於編簡)。目茲迴向綿續唱和相尋。誠為道德之通衢。常樂之直濟者也。但世多創染割截未識方隅忽遇問津靡慚濫吹。或攘臂排為小教。或大笑斥作權乘。以其言既反經人惑常典。易不云乎。居其室出其言不善。則千里之外違之。況其邇者乎。遂輒述往生淨土決疑行願二門。詞愧不文理存或當視菽麥而且辨挹涇渭而永分。剪伊蘭之臭林。植栴檀之香幹。信解行願原始要終不數千言。而能備舉者實茲二門矣<p>第一決疑門(一疑師。二疑法。三疑自)<p>第二行願門(一禮懺門。二十念門。三繫緣門。四眾福門)<p>第一決疑門者。疑為信障。世間小善尚不能成。況菩提大道乎。或曰。天台智者已有釋十疑論。何須此文。然略由三意<p>一者上為王臣宰官生信樂者。幾務少暇難尋廣文。今舉大綱及略出行相。易披覽故。易修行故。二者論中多隨事釋難。唯第二第三略附理立。且事既無盡疑亦叵窮。今直明一理為諸法源。指源則流可識矣。三者正對說者。反經乖理自損損他。故於第二疑法中。簡小取大明白權實。使來者不惑。至於道安和尚往生論六卷。懷感法師群疑論七卷。道綽禪師安樂集三卷。慈敏三藏淨土慈悲集三卷。源信禪師淨土集二卷。古今諸師歸心淨域者。或製疏解經。或宗經造論。或隨情釋難。或伽陀讚揚。雖殊途同歸而各陳所見。動盈編帙尋究良難。今統彼百家以三疑收盡。然文出天台止觀非敢臆說。一者疑師。二者疑法。三者疑自<p>一疑師者。師有二種。一邪外等師。倒惑化人非所承也。二正法之師。復有凡聖因果。凡及因位容有未了。猶清辨謂今彌勒未是遍知。俟龍華道後方復問津。即其事也。今顯示西方令迴向者。唯果佛聖師。釋迦如來及十方諸佛。出廣長舌說誠實言。讚勸往生。更何所惑<p>二疑法者。佛法有二。一者小乘不了義法。二者大乘了義法。大乘中復有了不了義。今談淨土唯是大乘了義中了義之。法也。且小乘經部括盡貝書。曾無一字讚勸往生他方淨土。故天親論云。女人及根缺二乘種不生。此即明據也。問小彌陀經等。皆說彼國有聲聞弟子。及鼓音王經云。佛母名殊勝妙顏。亦應復有女人。答佛母恐指初降生時。成正覺已國土隨淨。必無女人其母。或轉成男子。如此方龍女。或復命終如悉達母。有人注論引此經文。而云彼土亦有女人者非也。聲聞如觀經疏及十疑論和會。今明大乘復有三種。一者三乘通教。此則門雖通大類狎二乘。又當教菩薩。雖復化他淨佛國土。化畢還同二乘歸於永滅。淨土深理非彼所知。非了義也。二者大乘別教。此明大乘獨菩薩法。雖談實理道後方證因果。不融淨土則理外。修成萬法乃不由心具。雖塵劫修道廣遊佛剎。指彼淨土因果。但是體外方便。斯亦未了。三者佛乘圓教。此教詮旨圓融因果。頓足佛法之妙。過此以往不知所裁也。經曰。十方諦求更無餘乘。唯一佛乘斯之謂與。是則大乘中大乘。了義中了義。十方淨穢卷懷同在於剎那。一念色心羅列遍收於法界。並天真本具非緣起新成。一念既然一塵亦爾。故能一一塵中一切剎。一一心中一切心。一一心塵復互周。重重無盡無障礙。一時頓現非隱顯。一切圓成無勝劣。若神珠之頓含眾寶。猶帝網之交映千光。我心既然生佛體等。如此則方了迴神億剎實生乎。自己心中孕質九蓮豈逃乎。剎那際內苟或事理攸隔淨穢相妨。安令五逆凡夫十念便登於寶土。二乘賢輩迴心即達於金池也哉。信此圓談則事無不達。昧斯至理則觸類皆迷。故華嚴經云。心如工畫師。造種種五陰。一切世間中。無不從心造(造通二種。一者理具名造。十界依正一念頓足。二者變起名造。全理緣起知無不為)如心佛亦爾。如佛眾生然。心佛及眾生是三無差別(實由三無差。別方得感應道交。悲願相攝共變各變因果方成。若但知一理無差不。曉諸法互具則。未善圓旨)<p>又起信論云。所言法者謂眾生心(直指凡心)是心即攝一切世間(六凡法界)出世間法(四聖法界也。攝義亦二種一理具二事造並攝十界。十界之內身土淨穢何法不在)依於此心顯示摩訶衍義(摩訶衍大乘也若非此心安堪乘運)<p>十六觀云。諸佛如來是法界身。入一切眾生心想中。乃至是心作佛是心是佛。又般舟三昧經云。佛是我心是我心見佛。是我心作佛等。談斯旨者。大乘卷中粲然可舉。至若法華妙部。如來親記往生。華嚴頓談普賢躬陳迴向。是知彌陀因地。觀此理而大誓普收。釋迦果成稱此理而廣舌深讚。十方三世莫不咸然。問如上所明妙理圓極。為世人盡須觀行然始生耶。答此不然也。今但直決疑情。令知淨土百寶莊嚴九品因果。並在眾生介爾心中。理性具足方得。今日往生事用隨願自然。是則旁羅十方不離當念。往來法界正協唯心。免信常流執此。非彼其行願之相。正在次門非此所。問況九品生相各有行類。上輩三品須解須行。故文云。汝行大乘解第一義。即其人矣。若今之學者見賢思齊。企金座而高升。唯妙觀而是託。若其中下之流六品生因。只是精持禁戒行世仁慈。乃至下下品生本是惡逆。十念精誠便生彼國。但能知有淨土盡可迴心。苟不然者。寧容九品之差降也(世人縱云淨土出大乘教。不能如上約教甄簡。寧逃混濫未足決疑)<p>三疑自者。問曰。我是博地凡夫世緣纏蓋。云何此身生諸淨土。入賢聖海同正定聚耶。釋曰。若了如上法性虛通。及信彌陀本願攝受。但勤功福寧俟問津。況十念者得生。唯除五逆及謗正法。又定心十念逆謗亦生。今幸無此惡。而正願志求。夫何惑矣<p>第二正修行願門者。略開四門。一者禮懺門。二者十念門。三者繫緣門。四者眾福門。所以但四門者。修行整足唯須此四。何者先禮佛懺悔。淨除業障身心皎潔。故第一門如淨良田。次修十念定心成行。立願要期植往生正因。故第二門如下種子。次使繫心愛護長養滋發芽莖。故第三門如[<a href='javascript:showpic("../fontimg/042333.gif")'>雨/注</a>]以膏雨。次假眾福助令繁茂。使速成華果。故第四門如灌以肥膩。是知能具修此四行者。最上最勝。然相由雖爾。若或少暇。但隨修三二一者。皆生彼國。以四門中各有行願。皆是正因故也。又亦可於六齋日修禮懺法。於日日中修十念法。以十念是淨因要切必不可廢。後二門任力所能。若不然者但隨所欲。任意行之四門今當說<p>第一禮懺門者。應日日早晨於常供養道場中。冠帶服飾端莊謹肅。以佛像前手自燒香。合掌定心作是。唱云<p>一切恭謹一心頂禮常住三寶(存心遍禮十方三世一切佛法僧寶。拜起兩膝著地。手執香爐燒眾名香。唱云)<p>願此香煙雲遍滿十方界。無邊佛土中無量香莊嚴。具足菩薩道成就如來香(唱已冥心少頃遍運香雲供養三寶。普熏眾生咸生淨土想。已置香爐起作一禮。起已合掌曲躬懇切想面對彌陀及一切佛。而讚歎曰)<p class='lg'>　如來妙色身　　世間無與等<br>　無比不思議　　是故今頂禮<br>　如來色無盡　　智慧亦復然<br>　一切法常住　　是故我歸依<br>　大智大願力　　普度於群生<br>　令捨熱惱身　　生彼清涼國<br>　我今淨三業　　歸依及禮讚<br>　願共諸眾生　　同生安樂剎(讚願<br>已即便禮佛。一一存心專對唱云)　</p><p>一心頂禮常寂光淨土阿彌陀如來清淨妙法身遍法界諸佛<p>一心頂禮實報莊嚴土阿彌陀如來微塵相海身遍法界諸佛<p>一心頂禮方便聖居土阿彌陀如來解脫相嚴身遍法界諸佛<p>一心頂禮西方安樂土阿彌陀如來大乘根界身遍法界諸佛<p>一心頂禮西方安樂土阿彌陀如來十方化往身遍法界諸佛<p>一心頂禮西方安樂土觀世音菩薩萬億紫金身遍法界菩薩摩訶薩<p>一心頂禮西方安樂土大勢至菩薩無邊光智身遍法界菩薩摩訶薩<p>一心頂禮西方安樂土清淨大海眾滿分二嚴身遍法界聖眾(即以兩膝跪地。手執香爐燒香。至誠而唱是言)<p>我今普為四恩三有法界眾生。悉願斷除三障歸命懺悔(起禮復跪地。執手爐唱云)<p>至心懺悔。我弟子(某甲)及法界眾生。從無始世來。無明所覆顛倒迷惑。而由六根三業習不善法。廣造十惡及五無間一切眾罪。無量無邊說不可盡。十方諸佛常在世間。法音不絕。妙香充塞。法味盈空。放淨光明照觸一切。常住妙理遍滿虛空。我無始來。六根內盲三業昏闇。不見不聞不覺不知。以是因緣長流生死經歷惡道。百千萬劫永無出期。經云。毘盧遮那遍一切處。其佛所住名常寂光。是故當知一切諸法無非佛法。而我不了隨無明流。是則於菩提中見不清淨。於解脫中而起纏縛。今始覺悟。今始改悔。奉對諸佛彌陀世尊發露懺悔。當令我與法界眾生三業六根。無始所作現作當作。自作教他見聞隨喜。若憶不憶。若識不識。若疑不疑。若覆若露。一切重罪畢竟清淨。我懺悔已。六根三業淨無瑕累。所修善根悉亦清淨。皆悉迴向莊嚴淨土。普與眾生同生安養。願阿彌陀佛常來護持。令我善根現前增進。不失淨因。臨命終時身心正念。視聽分明。面奉彌陀與諸聖眾。手執華臺接引於我。一剎那頃生在佛前。具菩薩道廣度眾生同成種智(懺悔發願已。歸命禮阿彌陀佛及一切三寶應具三說。若時促及事迫一說亦得。次旋繞法或三匝或七匝。乃至多匝。口稱云)<p>南無阿彌陀佛　南無觀世音菩薩　南無大勢至菩薩<p>南無清淨大海眾菩薩摩訶薩(或三或七或多。如是稱念。隨意所欲不拘遍數。次至佛前三自歸。唱云)<p>自歸於佛當願眾生體解大道發無上心<p>自歸於法當願眾生深入經藏智慧如海<p>自歸於僧當願眾生統理大眾一切無礙和南聖眾<p>次至別座誦經(誦彌陀經或十六觀經。若都不誦得經文。即一心稱阿彌陀佛名。量時而止。或更迴向結撮亦得)<p>第二十念門者。每日清晨服飾已後。面西正立合掌連聲。稱阿彌陀佛盡一氣為一念。如是十氣名為十念。但隨氣長短不限佛數。惟長惟久氣極為度。其佛聲不高不低。不緩不急調停得中。如此十氣連屬不斷。意在令心不散專精為功故。名此為十念者。顯是藉氣束心也。作此念已。發願迴向云<p>我弟子(某甲)一心歸命極樂世界阿彌陀佛。願以淨光照我慈誓攝我。我今正念稱如來名經十念頃。為菩提道求生淨土。佛昔本誓若有眾生欲生我國。至心信樂乃至十念。若不生者不取正覺。唯除五逆誹謗正法。我今自憶此生已來。不造逆罪不謗大乘。願此十念得入如來大誓海中。承佛慈力眾罪消滅淨因增長。若臨欲命終自知時至。身不病苦心無貪戀。心不倒散如入禪定。佛及聖眾手持金臺來迎接我。如一念頃生極樂國。華開見佛即聞佛乘。頓開佛慧廣度眾生滿菩提願(作此願已。便止不必禮拜。要盡此一生不得一日暫廢。唯將不廢自要其心得生彼國)<p>第三繫緣門者。凡公臨私養歷涉緣務。雖造次而常內心不忘於佛及憶淨土。譬如世人切事繫心。雖經歷語言去來坐臥種種作務。而不妨密憶前事宛然。念佛之心亦應如是。或若失念數數攝還。久久成性任運常憶。楞嚴經云。譬如有人一專為憶(譬佛常念眾生)一人專念(譬眾生念佛)二人相憶二憶念深如是。乃至從生至生同於形影不相乖異。十方如來憐念眾生如母憶子。若子逃逝雖憶何為。子若憶母如母憶時。母子歷生不相違遠。若眾生心憶佛念佛。現前當來必定見佛去佛不遠。不假方便自得心開。如染香人身有香氣。如此繫心任運常遮一切惡念。設欲作惡。憶佛之故。惡不能成。縱使隨惡作惡業時心常下耎。如身有香自然離臭。又復覺心微起惡念即便憶佛。以佛力故惡念自息。如人遇難。求彼彊援必得免脫。又若見他受苦時。以念佛心憐愍於彼願其離苦。若斷刑獄以念佛故生憫念心。雖依王法當密作願云。我行王法非我本心。願生淨土誓相救濟。凡歷一切境界若善若惡。由心憶佛皆心念作願。故普賢願王云。作一切惡皆不成就。若作善業皆悉和合。即此意爾。如是相續念佛在心。能<span class='corr'>辦</span>一切淨因功德。恐煩披覽不復具說。誠哉此門為益最大<p>第四明眾福門者。普賢觀經云。若國王大臣欲懺悔重罪者。當修行五事<p>一者但當正心不謗三寶不障出家。不為梵行人作惡留難(於持戒四眾勿行污行)<p>二者孝養父母奉事師長<p>三者正法治國不邪枉人民<p>四者於六齋日敕諸境內。力所及處令行不殺(嚴禁漁捕及誡姦鬥。六齋日者。白月初八日四天王使者巡世。十四日四王太子巡。十五日四天大王親巡。黑月二十三日二十九日三十日巡世。准上白月次第終而復始。若四王親下一切諸天星宿鬼神俱時隨從。若遇修福齋戒者。諸天相慶。即為此人注祿添算。護持福業令其成就)<p>五者當深信因果。信一實道知佛不滅。此與十六觀經三福大同。但普賢觀正為王臣故。特引用此。亦是三世諸佛淨土正因。若出家四眾應具依觀經三福為行。當自檢文但隨作一福並須。即時若心念若口言。作意迴向方成淨因。爾勸修者於此四種法門。必須繫日專持修習。方可自期定生淨土。此之四行即是學習念佛三昧往生正因。經云。行此三昧者。現身得見阿彌陀佛及二菩薩。若人但聞佛名二菩薩名。永除無量劫生死之罪。何況憶念。若念佛者。當知此人。是人中芬陀利華。觀音勢至為其勝友。當坐道場生諸佛家。此人現世。彼佛常遣無數化佛無數化觀世音化大勢至。及娑婆世界常有二十五菩薩晝夜擁護。若行住坐臥若一切時處。不令惡鬼得便。不受一切災難。常為國王大臣一切人民之所宗奉。所得功德。一念之間不可算數。如佛之辯不能稱揚。除彼不肖人。孰聞不信樂<p class='juan'>
往生淨土決疑行願二門</p>
</body></html>
