<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T47 </TITLE>
</head>
<BODY>

<p class='juan'>
大慧普覺禪師偈頌卷第十一</p>
<p><span class='byline'>　　　　徑山能仁禪院住持嗣法慧日禪師臣蘊聞　上進</span><br><p><b>　　<A NAME="n1975"></A>皇帝在建邸請陞堂偈</b><p class='lg'>豁開頂門眼。照徹大千界。既作法中王。於法得自在</p><p>又作偈<p class='lg'>大根大器大力量。荷擔大事不尋常。一毛頭上通消息。遍界明明不覆藏</p><p>御賜真讚師演成四偈<p class='lg'>生滅不滅。如水中月。不可攬觸。妙在甄別</p><p class='lg'>常住不住。是真實義。一幅丹青。輝天鑑地</p><p class='lg'>圓覺空明。胡來漢現。一點靈光。萬化千變</p><p class='lg'>隨物現處。廓清寰宇。不動神情。氣吞項羽</p><p><b>　　<A NAME="n1976"></A>泉州惠安縣迎藏經請小參偈</b><p class='lg'>稽首十力大導師。三界獨尊無比況。示現成佛轉法輪。廣演無邊契經海。眾生心想念念殊。所轉法輪亦差別。法輪功德不可量。盡思竭力無能測。有大經卷在一塵。量等三千大千界。世有聰慧明達人。具足天眼悉知見。破塵出經作佛事。不作實與非實想。又以無邊法界空。納在佛身一毛孔。須彌鐵圍及大海。一一包容無迫隘。一毛既爾餘悉然。導師方便亦如是。念念普遍諸毛孔。念念克證金剛慧。念念成就佛菩提。念念滿足普賢願。而不生於戲論心。亦不住於深境界。如夢如幻如水月。如優曇華出世間。如是常轉大經卷。了無能轉所轉者。三世諸佛諸菩薩。聲聞獨覺及天人。地獄修羅鬼畜等。一一皆承此經力。我今復與諸佛子。各生殊勝難遇心。還攝此經一歸塵。安住毘盧法寶藏</p><p><b>　　<A NAME="n1977"></A>莊泉伯檢察為先安撫請陞堂偈</b><p class='lg'>近來學佛人。少見不顛倒。唯務資談柄。棄大而就小。昧卻直截事。外邊打之遶。畢竟那一著。何曾得分曉。獨有莊居士。真實沒虛矯。斷除煩惱根。烈火燒乾草。心地既安然。魔境豈能擾。任爾鬧浩浩。我常靜悄悄。末後示真歸。如脫破布襖。加趺入禪定。皓月臨清沼。透過生死關。擊碎無價寶。剛正大丈夫。一了一切了</p><p><b>　　<A NAME="n1978"></A>方敷文請陞堂舉那吒太子因緣</b><p class='lg'>骨肉都還父母了。不知那箇是那吒。一毛頭上翻身轉。一一毛頭渾不差</p><p><b>　　<A NAME="n1979"></A>趙提宮請陞堂偈</b><p class='lg'>言前薦得已天涯。句後承當路轉賒。一擊鐵關如粉碎。水天空闊雁行斜</p><p><b>　　<A NAME="n1980"></A>李參政轉物菴(并引泰發)</b><p>江月老人。牓所居之室曰轉物。蓋取首楞嚴若能轉物即同如來之義。書來索銘。妙喜宗杲為之銘曰<p>若能轉物即同如來。咄哉瞿曇誑諕癡獃。物無自性我亦非有。轉者為誰徒勞心手。知無自性復是何物。瞥起情塵捫空揣骨。此菴無作住者何人。具頂門眼試辨疏親<p><b>　　<A NAME="n1981"></A>富樞密妙高堂(并引季申)</b><blockquote class='FuWen'>樞密富公。閱華嚴大教。娛戲毘盧性海。隨所寓揭名曰妙高堂。蓋取法界勝樂妙高之義作自受用佛事。書來索銘。妙喜某為之銘曰</blockquote><p class='lg'>妙高堂隨所至。牓未懸落第二。似猛焰藏蚊蚋。擬承當生妄計德雲師安有作。在別峰亦寬廓。住佛地何所託。我作銘任圖度</p><p><b>　　<A NAME="n1982"></A>魏侍郎淨心閣(邦達)</b><p class='lg'>偉哉廣大寂滅心。譬如虛空不分別。擬心求淨即染污。況復比倫諸佛土。又如夢中所見物。所見雖有不可取。如是通達無有疑。淨心之義炳然現。是義現矣難測量。超諸色相離言說。過去未來現在世。佛及菩薩與聲聞。一切含識有情類。平等於義如實了。善哉奇特過量人。只以此閣演是義。演已便息隨所緣。亦與夢中無差別。我以父母所生口。說此無上妙伽陀。莊嚴廣大寂滅心。為諸來者作饒益</p><p><b>　　<A NAME="n1983"></A>向侍郎無熱軒(并引伯恭)</b><blockquote class='FuWen'>薌林居士。於所居園。臨池作無熱軒。將於北埭起連輝觀。取華嚴無熱大龍王宮流出四河華林寶樹接影連輝之義。樂谷韓公司諫為之記。居士來索鄙語乃說是偈</blockquote><p class='lg'>勇猛精進過量人。號曰薌林大居士。住無變易真實處。而常順行諸佛法。不作世間顛倒業。成辦出世勝方便。而能於此方便中。幻出難思諸境界。復於難思境界中。而現種種殊勝事。華林寶樹咸放光。接影連輝相鑒徹。光色清淨如金剛。世間無有能壞者。又如無熱大寶池。四面分流入於海。是海廣大無邊際。不出居士一毛孔。於一毛孔放光明。八萬四千同時發。不勞居士轉舌相。只以此光宣妙法。是法即是此光明。不離是光說此法。大海毛孔亦復爾。此是薌林無熱義。是義如空不可量。一一包羅世間相。我今以此無義語。略為居士出隻手。佛子來登無熱軒。眾寶妙沙開戶牖</p><p><b>　　<A NAME="n1984"></A>蔡知縣小菴(并引)</b><blockquote class='FuWen'>快活居士。結菴於南嶽之陽。以小名之。蓋取石頭和尚菴雖小含法界之義。居士欲予書其牓。因說是偈</blockquote><p class='lg'>此菴非小亦非大。堪笑石頭空掜怪。不知法界即此菴。彊謂此菴含法界。而今欲識住菴人。萬象之中獨露身。妙喜為寫此菴牓。要與太虛為近鄰</p><p><b>　　<A NAME="n1985"></A>汪狀元燕坐軒(聖錫)</b><p class='lg'>不於三界現身意。棹舉何如憒憒時。寄語軒中燕坐者。好看新月下前谿</p><p><b>　　<A NAME="n1986"></A>韓司諫樂谷</b><p class='lg'>人言至樂在此谷。孰信樂為谷所移。以樂均施不樂者。方名真樂丈夫兒</p><p><b>　　<A NAME="n1987"></A>六湛堂</b><p class='lg'>非湛非搖此法源。當機莫厭假名存。直須過量英靈漢。方入無邊廣大門。萬境交羅元不二。六窗晝夜未嘗昏。[<a href='javascript:showpic("../fontimg/044009.gif")'>番*飛</a>]思龐老事無別。擲劍揮空豈有痕</p><p><b>　　<A NAME="n1988"></A>同塵菴</b><p class='lg'>塵無自性攬真成立。擬和其光同亦俱失。外既匪寬內亦不窒。是義非虛亦復非實。菴中主人如玉處石。作如是觀千載一息</p><p><b>　　<A NAME="n1989"></A>喻郎中觀我菴(子才)</b><p class='lg'>萬物備於我。我觀卒未休。智者返觀我。縱橫得自由</p><p><b>　　<A NAME="n1990"></A>黃智通居士善住菴</b><p class='lg'>善住菴中人。從來無所住。只這無住心。便是安身處</p><p><b>　　<A NAME="n1991"></A>謝紫巖居士(張侍郎)</b><p class='lg'>紫巖分惠建谿茗。妙喜答以青州衫。得人一牛還一馬。前三三與後三三</p><p><b>　　<A NAME="n1992"></A>答劉安撫(方明)</b><p class='lg'>毛錐子上通消息。爭似亡言絕見知。後夜一輪空界月。清光千里共依依</p><p><b>　　<A NAME="n1993"></A>寄無垢居士(張侍郎)</b><p class='lg'>上苑玉池方解凍。人間楊柳又垂春。山堂盡日焚香坐。長憶毘耶多口人</p><p><b>　　<A NAME="n1994"></A>示汪居士(南叟)</b><p class='lg'>一毛頭上無邊剎。決定識情難測量。直下不生邪險見。壺中日月自然長</p><p><b>　　<A NAME="n1995"></A>示周子充寫華嚴經</b><p class='lg'>總別同異成壞行布。圓融無礙塵入眾剎。非寬剎入眾塵非隘。居士筆端宣暢果海。因源自在我今說偈。讚揚同證一真法界</p><p><b>　　<A NAME="n1996"></A>示了然居士(舉之)</b><p class='lg'>長樂沙坑鄭了然。不依本分要參禪。自言已到無參處。哥羅管爾米疆年</p><p><b>　　<A NAME="n1997"></A>示韓令人(子蒼宅)</b><p class='lg'>說不到處著一句。風前截斷千差路。超佛越祖只如今。壁立萬仞無回互</p><p><b>　　<A NAME="n1998"></A>示大悲長老</b><p class='lg'>一棒打破生死窟。當時凡聖絕行蹤。返笑趙州心不歇。老來猶自走西東</p><p><b>　　<A NAME="n1999"></A>示祥雲懿長老</b><p class='lg'>奪卻衲僧拄杖。當下便無伎倆。喝下鐵眼忽開直。據千峰頂上</p><p><b>　　<A NAME="n2000"></A>示鼎需禪人</b><p class='lg'>面門豎亞摩醯眼。肘後斜懸奪命符。瞎卻眼解卻符。趙州東壁掛葫蘆</p><p><b>　　<A NAME="n2001"></A>示彌光禪人</b><p class='lg'>龜毛拈得笑咍咍。一擊萬重關鎖開。慶快平生在今日。孰云千里賺吾來</p><p><b>　　<A NAME="n2002"></A>示祖元禪人</b><p class='lg'>萬仞崖頭解放身。起來依舊卻惺惺。飢餐渴飲渾無事。那論昔人非昔人</p><p><b>　　<A NAME="n2003"></A>示遵璞禪人</b><p class='lg'>一口吞盡三世佛。正是吾家客作兒。爭似璞禪無用處。一毛頭上便忘機</p><p><b>　　<A NAME="n2004"></A>示法泉侍者</b><p class='lg'>言前超佛祖。日輪正當午。豁開三要關。一擊塗毒鼓。既發上頭機。莫問千鈞弩。放去絕遮攔。掜聚非回互。咄哉老瞿曇。住住住住住</p><p><b>　　<A NAME="n2005"></A>示用禪人</b><p class='lg'>未點先行不唧[<a href='javascript:showpic("../fontimg/066116.gif")'>口*留</a>]。不撥自轉已出醜。那堪更鼓兩片皮。豈止鑿空開戶牖。火中木馬空嘶鳴。水底泥牛謾哮吼。用禪用禪聽我言。拶到懸崖須放手</p><p><b>　　<A NAME="n2006"></A>送直禪人</b><p class='lg'>直出直入直行直坐。直禪上人直須恁麼。本自圓成不立功課。飢來喫飯寒來向火。不在瞿曇非干達磨。擬心思量返遭殃禍。我說是言已招口過。明眼人前一場話墮。請事斯語無忘骨剉</p><p><b>　　<A NAME="n2007"></A>送法輪思藏主化鍾</b><p class='lg'>覆為鍾仰為鼎。自是法輪家風。妙喜爭敢馳騁。思禪人固相請。援毫臨紙忽猛省。一聲直透須彌頂</p><p><b>　　<A NAME="n2008"></A>送超僧鑑</b><p class='lg'>桶底脫時大地闊。命根斷處碧潭清。好將一點紅爐雪。散作人間照夜燈</p><p><b>　　<A NAME="n2009"></A>寄福勝長老</b><p class='lg'>真人十八界元空。三十一人同姓呂。分散游山各占山。三十一人又同處</p><p><b>　　<A NAME="n2010"></A>寄歸宗華姪禪師</b><p class='lg'>坐斷金輪第一峰。千妖百怪自潛蹤。年來又得真消息。說道楊岐正脈通</p><p><b>　　<A NAME="n2011"></A>送了明長老歸長蘆</b><p class='lg'>人言棒頭出孝子。我道憐兒不覺醜。長蘆長老恁麼來。妙喜空費一張口。從教四海妄流傳。野干能作師子吼。孰云無物贈伊行。喝下鐵圍山倒走</p><p class='juan'>
大慧普覺禪師偈頌卷第十一</p>
</body></html>
