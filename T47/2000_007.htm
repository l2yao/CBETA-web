<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T47 </TITLE>
</head>
<BODY>

<p class='juan'>
虛堂和尚語錄卷之七</p>
<p><b>　　<A NAME="n2434"></A>偈頌</b><p><b>　　<A NAME="n2435"></A>釋雪竇革轍二門</b><p class='lg'>迦葉聆箏起舞。淵明聞鐘皺眉。息耕斗室危坐。半窗凍日熙熙</p><p><b>　　<A NAME="n2436"></A>大功不宰</b><p class='lg'>碧玉溪頭黃葉村。不聞花鳥到籬門。憨眠似覺底時節。山月半規新吐痕</p><p><b>　　<A NAME="n2437"></A>善應無方</b><p class='lg'>雨腳蹣跚林葉稀。去來初不涉離微。靈機未轉已先照。蹤跡擬從何處歸</p><p><b>　　<A NAME="n2438"></A>緣對</b><p class='lg'>石床偃月夢魂冷。溪水寫真臞影清。平生矻矻自忘我。世外不知誰可盟</p><p><b>　　<A NAME="n2439"></A>君子有所思</b><p class='lg'>孤舟十萬里。委命在危流。五葉芬芳後。神州法已秋</p><p><b>　　<A NAME="n2440"></A>閱宗鏡錄</b><p class='lg'>百卷非文字。精探海藏深。老胡三寸舌。鏡主幾生心。力破塵勞網。能銷曠劫金。歸原何所似。花底囀靈禽</p><p><b>　　<A NAME="n2441"></A>鑄印</b><p class='lg'>袍著金花勒小驄。揚鞭幾度月明中。黃河界上空來往。直至如今未樹功</p><p><b>　　<A NAME="n2442"></A>銷印</b><p class='lg'>鐵鞋無底飽風霜。歲晚歸來臥石床。一對眼睛烏律律。半隨雲影挂寒堂</p><p><b>　　<A NAME="n2443"></A>回雁峰晚望</b><p class='lg'>孤筇影落清湘外。看盡歸雲歛復翔。身世悠悠心自許。幾回到此立斜陽</p><p><b>　　<A NAME="n2444"></A>衡陽龐居士庵</b><p class='lg'>居士當年錯用心。渾家不睦到如今。摝籬柄短無人買。空自蕭蕭風滿林</p><p><b>　　<A NAME="n2445"></A>登祝融峰</b><p class='lg'>南嶽諸峰七十二。惟有祝融峰最高。九千七百三十丈。下視寰海如秋豪。岷峨華頂遠俯伏。九華五老來相朝。上封老僧日無事。興來以手摩雲霄</p><p><b>　　<A NAME="n2446"></A>方廣寺</b><p class='lg'>雲中玉磬無時響。木末金燈永夜明。勝地正緣人罕到。古今門戶未嘗扃</p><p><b>　　<A NAME="n2447"></A>訪趙野雲不值</b><p class='lg'>久思閑對老維摩。欲話眾生病痛多。丈室無端鐵門限。未應容易野人過</p><p><b>　　<A NAME="n2448"></A>圓書記之錢唐</b><p class='lg'>誰管[<a href='javascript:showpic("../fontimg/046070.gif")'>魚*占</a>]魚上竹竿。[拚-ㄙ+ㄊ]身捱得髑髏乾。者回歸去西湖上。犢草鷗波不亂看</p><p><b>　　<A NAME="n2449"></A>彌藏主歸潮陽</b><p class='lg'>穆穆叢林見老成。江湖約我復同盟。鱷鄉未話腥風起。春雪初消好問程</p><p><b>　　<A NAME="n2450"></A>斷橋</b><p class='lg'>瞎驢一蹈兩頭空。便與尋常路不同。寸步卻成千里隔。紛紛多在半途中</p><p><b>　　<A NAME="n2451"></A>訪南湖晦嵒講主</b><p class='lg'>講堂迷卻散花人。百萬茫茫徒苦辛。絕處逢生機路活。定應尊者是前身</p><p><b>　　<A NAME="n2452"></A>謝戴悟庵</b><p class='lg'>深荷城東老淨名。菜園捨了又齋僧。磨刀石子看看盡。居士肝心鐵打成</p><p><b>　　<A NAME="n2453"></A>觀山水圖。留休禪者</b><p class='lg'>近遠何多趣。難將尺寸求。向來柀嶽頂。今已遍神州。水肅蒼林晚。寒生玉井秋。圓蒲冷相對。時與話峰頭</p><p><b>　　<A NAME="n2454"></A>求貓子</b><p class='lg'>堂上新生虎面狸。千金許我不應移。家寒故是無偷鼠。要見翻身上樹時</p><p><b>　　<A NAME="n2455"></A>通禪客進納</b><p class='lg'>衲僧肘後箇靈符。誰管從前有與無。片板不能擔到底。又來依樣盡葫蘆</p><p><b>　　<A NAME="n2456"></A>送僧見龍泉不庵</b><p class='lg'>太阿橫桉。血淋漓。鐵作心肝也皺眉。入得門來翻死款。不庵未必肯饒伊</p><p><b>　　<A NAME="n2457"></A>鬮觀音背水陸幀</b><p class='lg'>吉祥大士捨全身。要使迷途脫苦輪。無奈眾生難教化。天堂地獄又重新</p><p><b>　　<A NAME="n2458"></A>霞谷清夜</b><p class='lg'>執晝蘊丘壑。冥機未策勳。瓦匜消古篆。石榻伴歸雲。勝事知如許。餘生無所聞。燈花冷相笑。何可補毫分</p><p><b>　　<A NAME="n2459"></A>送先侍者</b><p class='lg'>半怯春寒病未甦。出門無力為三呼。諸方辣手如靈驗。秋晚應歸捋虎鬚</p><p><b>　　<A NAME="n2460"></A>送文瘦牛</b><p class='lg'>一味清寒骨拄皮且無心力去扶犁江湖儘儘有閑地況是春風草長時</p><p><b>　　<A NAME="n2461"></A>玄黃不真</b><p class='lg'>萬物自全璧。蒙莊安可齊。月高松影細。風急雁行低。誰把丹青入難將竹帛題。寒山應笑我攜手隔雲泥</p><p><b>　　<A NAME="n2462"></A>黑白何咎</b><p class='lg'>世事亂如麻。情人未到家。連延深院雨。滴碎後庭花。舊話幾時別。音書未有涯。暝煙將四合。何處起胡笳</p><p><b>　　<A NAME="n2463"></A>謝芝峰交承惠茶</b><p class='lg'>揀芽芳字出山南。真味那容取次參。曾向松根烹瀑雪。至今齒頰尚餘甘</p><p><b>　　<A NAME="n2464"></A>棘林</b><p class='lg'>海鳳飛來不敢棲。舊條新刺利如錐。茫茫出得出不得。只許[拚-ㄙ+ㄊ]身到者知</p><p><b>　　<A NAME="n2465"></A>趙開府訪霞谷。次韻謝之</b><p class='lg'>旌幢天外見。縹緲谷中來。望重草先偃。山靈雲自開。禪衣坐幽石。[<a href='javascript:showpic("../fontimg/015078.gif")'>稯-禾+木</a>]柄拂清埃。勳業凌煙上。難教隱釣臺</p><p><b>　　<A NAME="n2466"></A>茶寄樓司令</b><p class='lg'>暖風雀舌鬧芳叢。出焙封題獻至公。梅麓自來調鼎手。暫時勺水聽松風</p><p><b>　　<A NAME="n2467"></A>送鑒座主</b><p class='lg'>紙燈吹滅尚迂回。直至如今心未灰。臺石蘚花將半蝕。不知焚鈔復誰來</p><p><b>　　<A NAME="n2468"></A>僧禮補陀</b><p class='lg'>孤蹤抹過海門東。吳越溪山幾萬重。一拜起來還一拜。不知何處見圓通</p><p><b>　　<A NAME="n2469"></A>送騰禪者</b><p class='lg'>別我芝嵒舊主情。松堂月冷露華清。古桐高佩知何處。會聽百灘流水聲</p><p><b>　　<A NAME="n2470"></A>遊棲霞觀</b><p class='lg'>海上多幽蹟。尋碑始得名。仙成丹窖冷。霞暖地花生。有鶴久不死。見人長欲鳴。壇西羽衣子。知我不虛行</p><p><b>　　<A NAME="n2471"></A>僧之金陵</b><p class='lg'>良宵桂月耿中庭。蛩在青莎葉底鳴。別我寸心如寸鐵。不知南國幾多程</p><p><b>　　<A NAME="n2472"></A>寄晦嵒佛光法師</b><p class='lg'>對文箋釋通人到。破句分科作者難。不見澧陽焚鈔者。棒頭拈出尚寒酸</p><p><b>　　<A NAME="n2473"></A>昌老號竹谿</b><p class='lg'>疏疏綠影釀寒清。高節虛心久得名。不見月明流水處。好風時引鳳雛聲</p><p><b>　　<A NAME="n2474"></A>潭老號古[<a href='javascript:showpic("../fontimg/004706.gif")'>囗@水</a>]</b><p class='lg'>蛟龍窟宅初無底。神禹難窮淺與深。好把凝流消息子。沛然為雨活叢林</p><p><b>　　<A NAME="n2475"></A>溥禪者西還</b><p class='lg'>梅影稀疏蘭葉香。吳中水草越中行。荒田觸目無人揀。款款歸來帶月耕</p><p><b>　　<A NAME="n2476"></A>僧字止中</b><p class='lg'>鍊實而食。擇木而棲。靈靈自晦。物物難齊。秋歛巢虛睡穩。夢破月印清溪</p><p><b>　　<A NAME="n2477"></A>閱侍者鏡潭</b><p class='lg'>雨過天風靜。波光似鑄成。不須頻鑑照。妍醜自分明</p><p><b>　　<A NAME="n2478"></A>牧童</b><p class='lg'>煙暖溪。頭草正肥。儘教牛飽臥晴曦。捲桐又入深深塢。吹盡春風不自知</p><p><b>　　<A NAME="n2479"></A>漁父</b><p class='lg'>菰蒲葉冷暮天低。斷岸舟橫水四圍。秪有一竿湘楚竹。未嘗容易下漁磯</p><p><b>　　<A NAME="n2480"></A>曾禪人唯之</b><p class='lg'>當頭一諾未為親。大道難將語默分。不聽晚風江上笛。一聲吹破碧天雲</p><p><b>　　<A NAME="n2481"></A>楫禪人之太白</b><p class='lg'>明明不可銘。斷續復誰聽。海上有癡絕。山中無白丁。天風生寂籟。霜月下寒汀。子去忘幽討。重嵒猶未扃</p><p><b>　　<A NAME="n2482"></A>萬松山贈張省元</b><p class='lg'>鑽仰無門靡不通。靜如古井鑑秋容。樂天自得道中術。時引清風吹萬松</p><p><b>　　<A NAME="n2483"></A>僧遊台雁</b><p class='lg'>音旨雙消不可聞。捲衣南去與誰論。龍湫水澀石橋滑。得路應敲尊者門</p><p><b>　　<A NAME="n2484"></A>床屏怪松</b><p class='lg'>蛟幹虯枝巧作蟠。鱗鱗鬣鬣自生寒。臥間不致為妖去。只就濤聲起處看</p><p><b>　　<A NAME="n2485"></A>僧歸越</b><p class='lg'>露激風摶岸草秋。攬衣何處上蘭舟。無方始是知方者。莫傚支師泥沃洲</p><p><b>　　<A NAME="n2486"></A>遠塵軒</b><p class='lg'>開窗種脩竹。鑿石搆方池。良夜月來此。勞生幾箇知</p><p><b>　　<A NAME="n2487"></A>遊金華洞天</b><p class='lg'>颼颼崖溜靜邊聞。到此仙凡咫尺分。鶴駕朝真何日返。洞門終日鎖寒雲</p><p><b>　　<A NAME="n2488"></A>寄婺守趙玉堂</b><p class='lg'>儒釋同科到者稀。道融水雪鑑精微。和平堂上公餘坐。靜看寒雲片片歸</p><p><b>　　<A NAME="n2489"></A>題書畫什後</b><p class='lg'>發揮多古跡。優彼色絲辭。逸少觀鵝處。元暉縱墨時。室虛蛟自觸。神久樹生悲。得處何機感。尋披當爾思</p><p><b>　　<A NAME="n2490"></A>冬夜示俊侍者</b><p class='lg'>守得烏薪暖氣回。夜深寒重易成灰。因思百丈重挑撥。轉使溈山眼不開</p><p><b>　　<A NAME="n2491"></A>靈竺權衡之訪婺守會雙林</b><p class='lg'>不將一字顯今宗。隨處溪山老眼中。想見金華舊知己。未容明月照歸篷</p><p>西蜀言道士。昔同夏嶽山。三十年後。著僧伽梨衣。復會于雙林<p class='lg'>不拜星壇不步虛。裂冠來下死工夫。地爐深處燒紅葉。曾記三生舊話無</p><p><b>　　<A NAME="n2492"></A>演僧史錢月林</b><p class='lg'>濬發靈機口角邊。斷崖飛瀑逼人寒。若言列祖有傳受。迦葉無因倒剎竿</p><p><b>　　<A NAME="n2493"></A>淵禪人之乳峰</b><p class='lg'>淵默雷聲善發機。鈍根難下頂門椎。青霜黃葉壓窮野。急急歸來見隱之</p><p><b>　　<A NAME="n2494"></A>羅漢樹</b><p class='lg'>稽首如來種。悲生末世中。枝枝成小果。葉葉現神通。海月分清影。天香逐曉風。願惟迷己者。睹此出樊籠</p><p><b>　　<A NAME="n2495"></A>上四明守黃侍郎辭延福</b><p class='lg'>雨化仁陶德愈馨。如春物物自生成。昔年秀水曾觀政。卻與鄞江一樣清</p><p class='lg'>石床久矣臥雲林。六十銀絲兩鬢侵。海上浮盃。心已息。掬溪容我竊棠陰</p><p><b>　　<A NAME="n2496"></A>寄寂照庵主</b><p class='lg'>遠引高蹤繼覆盆。一龕枯寂是前身。秀峰影媔~揩眼。見盡深雲未到人</p><p><b>　　<A NAME="n2497"></A>示祖躬禪人</b><p class='lg'>祖意明明在爾躬。視之不見用無窮。擬心更欲重提掇。一片驚秋葉墮空</p><p><b>　　<A NAME="n2498"></A>安座主更衣</b><p class='lg'>良遂曾敲麻谷門。不相謾。處主賓分。子來親見虛堂叟。兩耳垂肩坐白雲</p><p><b>　　<A NAME="n2499"></A>天竺送僧之昌邑</b><p class='lg'>肅然凝目引秋光。帆過東溟白鳥行。不即不離雖自肯。海山誰為說經王</p><p><b>　　<A NAME="n2500"></A>動靜雙照</b><p class='lg'>舉息冥方所。徒稱宋地僧。百年應自擲。一飯若為憑。風暖鬥山鵲。煙消露石稜。分甘雲水共。終日任騰騰</p><p><b>　　<A NAME="n2501"></A>物我兩忘</b><p class='lg'>居常多不器。情謂盡方知。有眼挂空壁。無心合祖師。衲穿隨手補。客至下階遲。或問虛堂叟。慇懃說向伊</p><p><b>　　<A NAME="n2502"></A>慧禪人之萬年</b><p class='lg'>鼠入錢筒伎已窮。十年蹤跡眼頭空。如今又問平田路。山舍半吹黃葉風</p><p><b>　　<A NAME="n2503"></A>示明禪者</b><p class='lg'>面壁風規久寂寥。兒孫旋旋立新條。不知斷臂緣何事。血灑空庭雪未消</p><p><b>　　<A NAME="n2504"></A>齊禪者之道場</b><p class='lg'>峰從險處自孤起。石到虎邊飛冽泉。門戶既難子宜去。莫辭深雪立庭前</p><p><b>　　<A NAME="n2505"></A>厲道人字弗云</b><p class='lg'>身墮虛空如夢覺。萬機截斷任天真。單單留得孃生口。箇事如何說向人</p><p><b>　　<A NAME="n2506"></A>靈山聽猿齋祖首座號無傳</b><p class='lg'>龍猛因緣會北齋。轟轟南嶽到荊溪。宏綱若謂無人舉。誰聽孤猿月下啼</p><p><b>　　<A NAME="n2507"></A>酬覺如居士</b><p class='lg'>覺體如如不變時。能驅萬象入毫釐。毘耶城媯L人識。一默雷轟只自知</p><p><b>　　<A NAME="n2508"></A>北山庵居</b><p class='lg'>祖擔終難荷。嵒棲儘可攀。愛閑嫌日短。遇興不知還。谷嘯風搏虎。窗明月啟關。餘生無異念。贏得放疏頑</p><p><b>　　<A NAME="n2509"></A>恭欽二禪人之長庚</b><p class='lg'>難兄難弟未全知。毒種從來眼戴眉。若到鄞江有雲處。九峰寒碧鎖清池</p><p><b>　　<A NAME="n2510"></A>訪月上人幽室</b><p class='lg'>竹埵徽M雲屋深。萬機冥合道人心。有門不是無人到。自是靈蹤不可尋</p><p><b>　　<A NAME="n2511"></A>寄東湖溥侍者</b><p class='lg'>聲前未舉已先知。曾用輸機陷國師。險處與誰分勝負。蘋花汀草暗相宜</p><p><b>　　<A NAME="n2512"></A>送泰闍梨</b><p class='lg'>井梧初墮別芝園。[<a href='javascript:showpic("../fontimg/015078.gif")'>稯-禾+木</a>]笠秋行過海邊。沙上有人搏律虎。謂言經鈔未曾詮</p><p><b>　　<A NAME="n2513"></A>送涇禪者</b><p class='lg'>白鳥明邊秋思遠。逢人未話齒先寒。他年祖室爭頭角。雲外歸來略借看</p><p><b>　　<A NAME="n2514"></A>溥禪人歸疏山</b><p class='lg'>故山臨汝夢秋江。況是蛩吟月到窗。不住京華南蕩寺。法身歸去問枯椿</p><p><b>　　<A NAME="n2515"></A>立禪人平山</b><p class='lg'>依依遠勢接雲根。有路何曾氣急人。澤廣既知藏不得。異花靈草自生春</p><p><b>　　<A NAME="n2516"></A>宣知客歸江心</b><p class='lg'>風帽雲巾歷所期。問津何似到家時。曲闌半倚垂楊外。潮落潮生秪自知</p><p><b>　　<A NAME="n2517"></A>寄節維那</b><p class='lg'>幾度忘言話克賓。叢林音響許誰聞。海山秋夜對孤月。應記北高峰頂雲</p><p><b>　　<A NAME="n2518"></A>酬李新恩惠竹杖</b><p class='lg'>一枝蒼玉寄宵人。遠勝邛州九節紋。添得老來山水興。指空敲石看飛雲</p><p><b>　　<A NAME="n2519"></A>元藏主遊方</b><p class='lg'>罵詈瞿曇說脫空。年來分外惡情悰。吳山越水相逢著。放出蟭螟咬大蟲</p><p><b>　　<A NAME="n2520"></A>得頤</b><p class='lg'>地窄天寬古所聞。誅茅分得半溪雲。有時夢覺蘿窗底。懶聽前峰鹿叫群</p><p><b>　　<A NAME="n2521"></A>冷泉送文禪者之天台</b><p class='lg'>惠理呼猿日。葛仙成道時。地勝人難到。去來誰得知</p><p><b>　　<A NAME="n2522"></A>送信禪人</b><p class='lg'>誠信之言是道根。出門句子要區分。溪山到眼知慚愧。莫學叢林飽見聞</p><p><b>　　<A NAME="n2523"></A>正禪者歸菴</b><p class='lg'>方廣靈蹤為絕概。到者紛紛殊不會。亂雲深處著禪菴。狐猿啼在蘿窗外</p><p><b>　　<A NAME="n2524"></A>文禪人臨哀北堂</b><p class='lg'>捲衣東去淚沾巾。蘭谷風香二月春。天地豁空舒笑眼。不知誰是報親人</p><p><b>　　<A NAME="n2525"></A>寄雪竇足首座</b><p class='lg'>光鋩曾不著纖埃。拂拭磨礱心已灰。秋夜不禁猿嘯月。與誰同上妙高臺</p><p><b>　　<A NAME="n2526"></A>衍鞏珙三禪德之國清</b><p class='lg'>誰知三隱寂寥中。因話尋盟別鷲峰。相送當門有脩竹為君葉葉起清風</p><p><b>　　<A NAME="n2527"></A>送僧之嚴</b><p class='lg'>對蒲方話蘿窗底。又握山藤破曉煙。領取桐江到家句。子規啼在月明前</p><p><b>　　<A NAME="n2528"></A>送逢侍者</b><p class='lg'>銷鑠精微復見人。青鞋蹈破幾重雲。鷲峰孤頂來辭我。秪有秋光可共分</p><p><b>　　<A NAME="n2529"></A>本禪人爛柴</b><p class='lg'>秪。為到頭乾不盡。縱饒見火亦難吹。年來歲往消磨去。不許春風管帶伊</p><p><b>　　<A NAME="n2530"></A>崖泉應虛室</b><p class='lg'>天籟發中靜。峰高遠出雲。有來非眼聽。無處足心聞。蒲冷禪衣弊。窗虛月影分。大功終不宰。縱爾自云云</p><p><b>　　<A NAME="n2531"></A>題漁磯</b><p class='lg'>秋竿倚石臺。沙鳥暗相猜。一草有時動。幾朝魚不來</p><p><b>　　<A NAME="n2532"></A>電嵒相者</b><p class='lg'>妙處未形三寸舌。神眸一爍更無餘。季咸退舍許負死。湖海識人方見渠</p><p><b>　　<A NAME="n2533"></A>大義庵主</b><p class='lg'>山根旋縛尖頭屋。溪上新開數畝田。老矣不能重展手。倚筇凝目送寒煙</p><p><b>　　<A NAME="n2534"></A>傅禪人空谷</b><p class='lg'>洞然非洞亦非盤。箇埵陳城葚悇搳C未啟口前先應諾。聽時莫被耳根謾</p><p><b>　　<A NAME="n2535"></A>送小師無二回中川</b><p class='lg'>蜃江來訪竺山春。貴爾尋師已得人。莫學橫趨未歸客。至今塵土滿衣巾</p><p><b>　　<A NAME="n2536"></A>此軒</b><p class='lg'>一梁對一柱。綽綽自橫陳。誰擬復誰即。溫然無故新</p><p><b>　　<A NAME="n2537"></A>古梅</b><p class='lg'>千年苔樹不成春。誰信幽香似玉魂。霽雪滿林無月曬。點燈吹角做黃昏</p><p><b>　　<A NAME="n2538"></A>獨舫軒</b><p class='lg'>蹤跡渾如漾綠漪。畫橈曾不近漁磯。有時夢落秋江去。短笛橫吹載月歸</p><p><b>　　<A NAME="n2539"></A>霞光亭</b><p class='lg'>靈跡宣符豈易量。故應祥彩發天藏。真風不逐三韓去。直至如今草木香</p><p><b>　　<A NAME="n2540"></A>泳侍者不受育王藏主</b><p class='lg'>劫空田地自由身。眼綻無心典竺墳。探討正音誰可擬。調高終是遏行雲</p><p><b>　　<A NAME="n2541"></A>明知客江心訪竺峰</b><p class='lg'>歷盡風霜兒不枯。髑髏前下死工夫。檮林句子千鈞重。江上歸來記得無</p><p><b>　　<A NAME="n2542"></A>對雪</b><p class='lg'>郊郊寒翠濕癡雲。暗剪水花巧著春。多話風前初重竹。可思深夜立庭人</p><p><b>　　<A NAME="n2543"></A>上竺池院歸鷲峰菴</b><p class='lg'>鷲嶺心旌動。池邊影漸疏。一生無定力。七十尚移居。細雨洒松塢。涼風挽竹輿。白雲相望處。跼蹐自渠渠</p><p><b>　　<A NAME="n2544"></A>次白雲端和尚韻。禮楊岐會禪師塔</b><p class='lg'>來拜東山祖。峰高日未央。遐瞻心已足。右繞興何長。啼鳥驚人去。飛花過水香。西河牙爪在。曾不媿汾陽</p><p><b>　　<A NAME="n2545"></A>禮道吾雷。[這-言+千]塔在石霜</b><p class='lg'>祖師靈骨見應難。霹靂聲中過別山。父子秪緣機不密。翻成千古是非關</p><p><b>　　<A NAME="n2546"></A>謝夢庵居士性宗集</b><p class='lg'>性本無宗夢亦非。萬機難透一真機。有時暗與乾坤合。笑看春花秋葉飛</p><p><b>　　<A NAME="n2547"></A>寄崇福源長老</b><p class='lg'>一髮千鈞適此時。風前無語皺雙眉。松源正脈將枯竭。濬發靈源復是誰</p><p><b>　　<A NAME="n2548"></A>愷藏主號庾嶺</b><p class='lg'>南宗北祖爭衣處。雨洗風磨石尚新。靈跡豈知千載後。叢林猶有昔時人</p><p><b>　　<A NAME="n2549"></A>白[磁-石+米]寄夢丐</b><p class='lg'>黃[<a href='javascript:showpic("../fontimg/057264.gif")'>禾*(尤-尢+木)</a>]爛舂如切玉。醉人風味忍沾唇。火爐頭話煩君舉。莫作粘牙綴齒人</p><p><b>　　<A NAME="n2550"></A>淨髮吳生</b><p class='lg'>適意多雲水。尋幽訪所知。曾於竺峰下。會見寶溪時。巧理數莖髮。清分兩點眉。忽忘心手處。何謂不如斯</p><p><b>　　<A NAME="n2551"></A>村樂圖</b><p class='lg'>一年田地熟。賦外樂天真。便不打鼓笛。也是太平人</p><p><b>　　<A NAME="n2552"></A>自賦息耕</b><p class='lg'>葉深煙氣暖。粳軟骨毛香。巢許垂清節。臨流不爾忘</p><p><b>　　<A NAME="n2553"></A>送鄱陽復道者</b><p class='lg'>相逢道人漆雙瞳。衣衫零落迎秋風。甘將百骸作泥土。冷笑萬事如展蓬。當今祖道薄如紙。瓦缶雷鳴鬧人耳。正音卻作一線懸。兩手枕胸淚如洗。行行不惜兩莖眉。魔宮虎穴俱探窺。山窮橋斷始得路。伎倆盡時方見伊</p><p><b>　　<A NAME="n2554"></A>寄星婺適莊居士</b><p class='lg'>稽首毘耶金粟身。靜中多見鬧中人。卻將不二門頭事。時與虛空細講論</p><p><b>　　<A NAME="n2555"></A>寄雪竇性首座</b><p class='lg'>祝融峰下燒紅葉。應夢山中看白雲。足跡未教容易見。誰知天外有人聞</p><p><b>　　<A NAME="n2556"></A>送茂侍者</b><p class='lg'>木葉辭柯霜氣清。虎頭戴角出禪扃。東西南北無人處。急急歸來話此情</p><p><b>　　<A NAME="n2557"></A>春日對鏡</b><p class='lg'>不住復新新。來從幻裡真。舊髯皆變白。老眼尚精神。世事終難鑑。菱花亦有塵。東風原上草。不覺又生春</p><p><b>　　<A NAME="n2558"></A>送炳書記</b><p class='lg'>心鏡頻磨髮漸斑。照臨今古未嘗閑。已知所得離文字。此去禪棲必有山</p><p><b>　　<A NAME="n2559"></A>法光藏主之南徐</b><p class='lg'>三呼檮下愧靈襟。湖海叢林已遍尋。忘卻飛猿舊時路。到頭曾不厭初心</p><p><b>　　<A NAME="n2560"></A>實禪者歸省</b><p class='lg'>靈山禪起未溫席。卻問潮陽過海舡。咨省壽堂春日靜。究心應記白雲邊</p><p><b>　　<A NAME="n2561"></A>璟和尚號石庵</b><p class='lg'>空嵒為屋薜蘿門。天巧渾無斧鑿痕。花鳥不來雲自合。豎拳消息與誰論</p><p><b>　　<A NAME="n2562"></A>可禪人歸江心</b><p class='lg'>每思槌拂恨難酬。孤嶼尋歸月正秋。堂上若呈圓相去。迺師應錯罵雙檮</p><p><b>　　<A NAME="n2563"></A>送僧省母</b><p class='lg'>十年來往浙東西。捱得頭荒露伏犀。因話編蒲米山老。不禁秋夜聽莎雞</p><p><b>　　<A NAME="n2564"></A>寄都省羅太尉</b><p class='lg'>海涵山育氣如春。內相聲華中外聞。綱紀禁庭天寵密。金璫長染御爐熏</p><p><b>　　<A NAME="n2565"></A>淨覃藏主遊方</b><p class='lg'>叢林荒落水雲寒。風味辛酸話轉難。隱隱一枝天外去。不知何地擇人安</p><p><b>　　<A NAME="n2566"></A>德惟侍者巡禮</b><p class='lg'>巖。桂初飄好問津。軟風輕結露華新。諸方不用多招手。自有尋香逐臭人</p><p><b>　　<A NAME="n2567"></A>通藏主之南國</b><p class='lg'>春人長淮野燒青。六朝遣事鏡中明。臨崖細剝苔紋看。太半無人知姓名</p><p><b>　　<A NAME="n2568"></A>立藏主之三衢</b><p class='lg'>一會靈山已七年。寸心如鐵鼻遼天。無端歸去思前事。話到柯消石也穿</p><p><b>　　<A NAME="n2569"></A>端書記赴雲城辟命</b><p class='lg'>不遊文苑入祇園。芻草風香春正妍。要識根莖來處遠。葛仙丹井冷雲邊</p><p><b>　　<A NAME="n2570"></A>慶藏主之南屏</b><p class='lg'>曾向殊方典竺墳。叢林有志張吾軍。天寒歲晚重尋舊。莫負青鞋蹈凍雲</p><p><b>　　<A NAME="n2571"></A>隱侍者遊乳峰</b><p class='lg'>竇深惟古雪。霄岸列危巒。到者難披頂。尋師多賣單。無時雲氣重。長帶瀑聲寒。挨得入門句。歸來似我看</p><p><b>　　<A NAME="n2572"></A>寄慈峰故人</b><p class='lg'>湖面春歸物理明。水花無數點青萍。因行若訪和庵主。未必孤蹤在二靈</p><p><b>　　<A NAME="n2573"></A>無補侍者遊方</b><p class='lg'>索索青鞋蹈曉霜。逢人屈指問諸方。有無探討歸來日。糞火堆邊話短長</p><p><b>　　<A NAME="n2574"></A>[沔-丏+丐]禪人之雁蕩</b><p class='lg'>風高木落雁山秋。鞭起無依穴鼻牛。村草步頭攔不住。大方隨處有良疇</p><p><b>　　<A NAME="n2575"></A>珙侍者之[沔-丏+丐]</b><p class='lg'>漢江漠漠向東流。摝蜆撈[<a href='javascript:showpic("../fontimg/046346.gif")'>暇-日+魚</a>]休未休。蒲葉半凋秋著岸子歸無口笑嵒頭</p><p><b>　　<A NAME="n2576"></A>贈許居士</b><p class='lg'>山儀不裹龐公帽。嚲袖深藏傳老槌。敲磕諸方應未已。眼頭乖角少人知</p><p><b>　　<A NAME="n2577"></A>贈妙喜社道友</b><p class='lg'>斷來妙喜針鋒上。塞破虛空不礙空。昔日維摩今社友。相逢箇箇有神通</p><p><b>　　<A NAME="n2578"></A>示日本智光禪人</b><p class='lg'>隱隱孤帆絕海來。虛空消殞鐵山摧。大唐國媯L知識。己眼當從何處開</p><p><b>　　<A NAME="n2579"></A>送永嘉祖意禪人</b><p class='lg'>識得祖師端的意。迢迢千里扣知音。當機一喝忘情謂。歸興猶如虎出林</p><p><b>　　<A NAME="n2580"></A>心侍者歸省</b><p class='lg'>露葉蕭蕭月滿庭。秋來多夢老人星。海山印渚知吾處。終不深雲獨掩扃</p><p><b>　　<A NAME="n2581"></A>就明書懷</b><p class='lg'>流菜非深隱。那堪復故山。未能忘影跡。終是礙人間。白髮吟邊短。清燈話媔~。江湖有新夢。何日出松關</p><p><b>　　<A NAME="n2582"></A>海首座號怒濤</b><p class='lg'>憂國憂民日夜驚。[搷*頁]天[搷*頁]地作雷鳴。子胥此去休煩惱。百谷來朝一樣清</p><p><b>　　<A NAME="n2583"></A>天竺玉輪師赴覺海</b><p class='lg'>妙旨惟從句外求。白雲先見室中籌。海山深處多麟鳳。此去橫經一網收</p><p><b>　　<A NAME="n2584"></A>賀契師庵居</b><p class='lg'>正席雲山萬象回。道人毒眼為誰開。呼童放竹澆花外。修整茶爐待客來</p><p><b>　　<A NAME="n2585"></A>揖讓圖</b><p class='lg'>行必有師。進之以禮。昭昭君子心。對面風波起</p><p><b>　　<A NAME="n2586"></A>山行示思穆侍者</b><p class='lg'>春水綠浮影。山光瀉入懷。因思善牧者。隨分納些些</p><p><b>　　<A NAME="n2587"></A>雲谷術士</b><p class='lg'>出則無心應有聲。眇然天地亦難銘。可中別有通神處。見說年來分外靈</p><p><b>　　<A NAME="n2588"></A>鐫者任廷</b><p class='lg'>入石入木知分數。古篆今篆攻豈難。秪因雕巧失真體。不見全文在世間</p><p><b>　　<A NAME="n2589"></A>剃剪林榮</b><p class='lg'>眾技爾為得。養生何所親。篋中三寸鐵。雲外一閑身。黑白已無幾。修治轉失真。畏寒宜少伐。未愧舀溪人</p><p><b>　　<A NAME="n2590"></A>韜光室</b><p class='lg'>懶光栽花傍竹籬。旋收巖葉毳寒衣。不知陵谷幾遷變。時見斷雲相逐歸</p><p><b>　　<A NAME="n2591"></A>三友堂</b><p class='lg'>清客蒼官會此君。歲寒不減舊精神。有時品字論交態。各有丰標遠襲人</p><p><b>　　<A NAME="n2592"></A>碧照軒</b><p class='lg'>剪木依山巧鑿池。已知寫影到人稀。一奩寒玉坐來久。但見雙雙白鳥飛</p><p><b>　　<A NAME="n2593"></A>荷衣沼</b><p class='lg'>水面綠盤擎雨出。臨風幾度倚闌干。不知暖氣有多少。老子年年得禦寒</p><p><b>　　<A NAME="n2594"></A>岳林古渡</b><p class='lg'>契翁來作濟人舟。兩岸青山浸碧流。舞棹舷歌不到處。知心惟有老嵒頭</p><p><b>　　<A NAME="n2595"></A>長汀煙雨</b><p class='lg'>漪漪遠水漾明邊。沙鷺風晴刷羽翰。借使輞川收拾得。江湖莫作畫圖看</p><p><b>　　<A NAME="n2596"></A>酬李寄軒</b><p class='lg'>寄傲知何所行藏匪一軒。究心無別旨。鳴道有來源。未話先通理。聲詩不在言。相期湖上寺。執手聽啼猿</p><p><b>　　<A NAME="n2597"></A>惟侍者號曲江</b><p class='lg'>源脈滔滔古岸頭。往來終是礙行舟。無風激起千尋浪。到海方知是逆流</p><p><b>　　<A NAME="n2598"></A>日本源侍者游台雁</b><p class='lg'>師道嚴明善應酬。石橋過了問龍湫。一花一草人皆見。是子知機獨點頭</p><p><b>　　<A NAME="n2599"></A>示內記藻侍者</b><p class='lg'>當年濟北辭黃檗。索火之機屈未伸。今日子孫開活眼。老南元是讀書人</p><p><b>　　<A NAME="n2600"></A>德信西上</b><p class='lg'>出門溪葉亂紛紛。欲去重尋舊主人。碓下莫辭腰石冷。古菱花綻不干春</p><p><b>　　<A NAME="n2601"></A>壬戌登雪竇錦鏡</b><p class='lg'>池面溶溶水照空。春風花影落青銅。倚欄擬作機頭看。已墮阿師圈[袖-由+貴]中</p><p><b>　　<A NAME="n2602"></A>妙高</b><p class='lg'>松枯石老凍雲垂。到此虛空漸覺低。腳力盡時清興遠。與誰攜手上天梯</p><p><b>　　<A NAME="n2603"></A>飛雪</b><p class='lg'>黑風袞袞六花輕。天列陰崖勢欲傾。到此只知膚粟冷。夜深誰聽瀑泉聲</p><p><b>　　<A NAME="n2604"></A>水仙</b><p class='lg'>芳心塵外潔。道韻雪中香。自是神仙骨。何勞更洗</p><p><b>　　<A NAME="n2605"></A>墨竹</b><p class='lg'>毫端不及處。精神殊可掬。靡靡聽談玄。六月添重服</p><p><b>　　<A NAME="n2606"></A>浙江潮圖</b><p class='lg'>怒勢自驚殊莫擬。靜心人見骨毛寒。平生一對風波眼。今日晴窗不忍看</p><p><b>　　<A NAME="n2607"></A>老融牛圖</b><p class='lg'>純去自忘牧。青蓑柳影中。不餐櫻外草。知是幾春風</p><p><b>　　<A NAME="n2608"></A>梁楷忘機圖</b><p class='lg'>尋常忘物我。渾不涉希夷。夢落秋壇冷。從教斗柄移</p><p><b>　　<A NAME="n2609"></A>常牧溪猿圖</b><p class='lg'>霜墮群林空。一嘯千巖靜。耿耿殊有情。勞生發深省。抱子攀危條。清興在高遠。一點鍾愛心。業風吹不斷</p><p><b>　　<A NAME="n2610"></A>荷鷺</b><p class='lg'>沙嘴坡頭。枯荷影裡。清興忽來。一息千里蒲葉吹秋。水天漠漠。歛影肅心。意不在啄</p><p class='juan'>
虛堂和尚語錄卷之七</p>
</body></html>
