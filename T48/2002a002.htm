<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T48 </TITLE>
</head>
<BODY>

<p class='juan'>
如淨和尚語錄卷下</p>
<p><b>　　<A NAME="n363"></A>明州天童景德寺語錄</b><p><span class='byline'>　　　　侍者祖日編</span><br><p>山門天童大解脫門。豁開衲僧自己。透乾坤無表裡。雖然萬古清風八面來。前樓後閣玲瓏起<p>佛殿。黃金妙相。驢腮馬嘴。咦。賊是小人智過君子<p>方丈。橫一丈豎一丈。文殊維摩隔壁抓痒。卓拄杖云。盡大地人不釣自上<p>至法座前。焚香謝恩。捧　敕黃示眾云。雲開九天。呈起云。看彩鳳[<a href='javascript:showpic("../fontimg/072730.gif")'>口*御</a>]出。且道。如何委悉。急急如律令敕<p>指法座。爐炭為床。鑊湯為座。口吐黑煙。彌天罪過<p><span class='corr'>斂</span>衣就座乃云。有問有答。屎尿狼藉。無問無答。雷霆霹靂。於是眉毛慶快。鼻孔軒昂。直得大地平沈。虛空迸裂。正當恁麼。且與宏智古佛相見。舉拂子云。相見已了。合談何事。從前汗馬無人識。只要重論蓋代功。雖然知恩報恩一句如何。四海浪平龍睡穩。九天雲淨鶴摩空<p>復舉記得。僧問百丈。如何是奇特事。百丈云。獨坐大雄峰。大眾不得動著。且教坐殺者漢。今日忽有人問淨上座。如何是奇特事。只向它道。有甚奇特。畢竟如何。淨慈缽盂。移過天童喫飯<p>上堂。外不放入。內不放出。痛下一槌。萬事了畢。且道。如何大白峰前令斬新。內外紀綱俱委悉<p>道舊至上堂。冤有頭債有主。一劍當鋒。豁開門戶。拽隊成群恁麼來。放火殺人相合聚。且道。如何老胡頂[<a href='javascript:showpic("../fontimg/043724.gif")'>寧*頁</a>]跨龍虎<p>上堂。心念分飛。如何措手。趙州狗子佛性無。只箇無字鐵掃帚。掃處紛飛多。紛飛多處掃。轉掃轉多。掃不得處[拚-ㄙ+ㄊ]命掃。晝夜豎起脊梁。勇猛切莫放倒。忽然掃破太虛空。萬別千差盡豁通<p>開爐上堂。只箇柴頭煨火種。諸方聿起競開爐。天童直截超宗處。爐與柴頭盡底無。恁麼卻有煖氣。正好猛做工夫。且道。如何驀忽雷霆轟烈焰。從教深夜雪糢糊<p>謝新舊兩班上堂。開無間地獄。現閻羅大王。聚夜叉一部。列牛頭兩行。與其進者。劍樹上猛火進用。與其退者。刀山裡寒冰退藏。且道。理會甚事[匹*寸]耐。飯飽弄[<a href='javascript:showpic("../fontimg/026071.gif")'>筋-肋+助</a>]判斷。屎急尿床。其或未然。花柳春風入戲場<p>上堂。天童鐵臭老拳頭。打殺江湖水牯牛。夜深忽然生箇卵。天明推出大日頭。且道。如何晒[日*良]諸人烝濕處。免教行步滑如油<p>上堂。靈雲見處桃花開。天童見處桃花落。桃花開春風催。桃花落春風惡。靈雲且置。莫有與天童相見底麼。春風惡桃花。躍浪生頭角<p>壽慶節上堂。至哉坤元誕佛國摩耶之瑞。大矣貝典祝仙桃王母之春。正當恁麼且道。以何為驗。觀音瓔珞妙莊嚴。勢至花鬘長自在<p>結夏上堂。結卻衲僧布袋頭。天童拈來作氣毬。腳尖趯出佛無數。付與叢林作馬牛<p>謝知事齋首座秉拂。上堂。鐵酸豏金剛圈。塞斷咽喉。拽脫鼻孔。天童立地有分。衲僧乞命無門。且道。如何堪與瞿曇作子孫<p>新起妙嚴慶懺陞座。推倒多年老鼠窠。掃空平地笑呵呵。從空架起生頭角。蓋覆驢牛不厭多。今朝成就大緣。千古發揮大事。且道。如何斫額任他門外客。到家還我箇中人<p>復舉。文殊問無著。近離甚麼處。著云。南方。殊云。南方佛法如何住持。著云。末法比丘少奉戒律。殊云。多少眾。著云。或三百或五百。師云。春風勾引鷓鴣啼。著問文殊。此間佛法如何住持。殊云。凡聖同居。龍蛇混雜。著云。多少眾。殊云。前三三後三三。師云。平地波瀾釣鐵船。者兩轉語。要與諸方眉毛廝結。更有兩轉語。要與諸方點眼。或三百或五百。銅錢鐵錢。省數足陌。前三三後三三。蘿蔔芋嬭。淺貯滿擔。諸方忽然眼開。決定拍手大笑。笑箇甚麼。不笑巴人。便笑杜撰。雖然笑者還稀。忽有人問天童多少眾。但向他道。新起妙嚴誇第一。一齊都在畫圖中<p>請監收上堂。竇八布衫穿。大家出隻手。橫須彌為概。量大海為斗。所以生殺在前。收放在後。歸功塞破虛空口。還知麼。天童不敢相辜。甘作啼雞吠狗<p>上堂。螟蛉之子。殪而逢螺蠃。祝之曰類我類我。天童門下。莫有類我底麼。萬里不掛片雲。天地一團猛火<p>謝監收。上堂。金剛王寶劍在匣。有望風不犯之威。天童喝下飛出。變作無孔鐵鎚。輥入荒田亂草。任教日炙風吹。因甚如此。拈匙把[<a href='javascript:showpic("../fontimg/026071.gif")'>筋-肋+助</a>]知多少。不是知音不易知<p>謝造橋上堂。去那邊去。來者裡來。中間絕壑斷崖。且道。如何相接。以拂子作彎橋勢云。看。依稀金磴闊。彷彿彩虹彎。人從橋上過。又作麼生。松蘿影裡開天巧。汗黑光中入畫看<p>上堂。眼見黃葉落。耳聞孤雁鳴。且道。是什麼物得與麼靈。咦。溪上秋光分外清<p>浙翁遺書至。上堂。八月十八錢塘潮。淛翁聲價潑天高。盡教四海弄潮手。徹底窮淵輥一遭。重揀擇不辭勞。要透龍門繼鳳毛。忽然收卷還源去。萬古曹溪風怒號<p>上堂。陸脩靜陶淵明。文殊普賢。打圓相云。咦。一款具呈。且道。憑誰批判。若是孔夫子。吾無隱乎爾<p>開爐。上堂。召大眾打圓相云。箇是天童。火爐。近前則燒殺。退後則凍殺。忽有箇漢。出來道合作麼生。[<a href='javascript:showpic("../fontimg/002299.gif")'>囗@力</a>]火爐動也<p>上堂。天童仲冬第一句槎槎牙牙。老梅樹忽開花。一花兩花。三四五花。無數花。清不可誇。香不可誇。散作春容吹草木。衲僧箇箇頂門禿。驀劄變怪。狂風暴雨。乃至交袞大地雪漫漫。老梅樹太無端。寒凍摩挲鼻孔酸<p>上堂。古今大雪滿長安。天童賣卻這心肝。無神通菩薩。猛劈一椎。千手眼大悲。掜怪多端。還會麼。獅子教兒迷子訣。老婆心切不相瞞<p>上堂。世尊道。一人發真歸源。十方虛空悉皆消殞。師拈云。既是世尊所說。未免盡作奇特商量。天童則不然。一人發真歸源。乞兒打破飯碗<p>上堂舉。五祖演和尚云。有人向虛空裡。寫得祖師西來意五箇字。老僧大展坐具拜他。師拈云。當時天童若見。只對他道。款出囚口。今則莫有同款者麼。既無。依稀斜去雁。驚破海門秋<p>上堂。霜風號肅殺。霜葉墮蕭颾。舉拂子云。看。唯有玲瓏岩。崔嵬望轉高。所謂天童滯貨。今朝短販一遭。莫有酬價底麼。下座巡堂<p>佛成道上堂。瞿曇臘月八。夜半走出山賊。路羊腸曲。偷心虎背斑。鈍置人天者一番。天童恁麼撿舉。且道。該當也無。落賺兒孫頭盡禿。葫蘆藤種纏葫蘆<p>退院上堂。進院得住便住。退院要行便行。還相委悉麼。箇條烏拄杖。莫怪太生獰。擲拄杖下座<p><b>　　<A NAME="n364"></A>小參</b><p><span class='byline'>　　　　侍者義遠編</span><br><p>除夜小參。年盡月盡日盡時盡。以拂子劃一劃云。盡情劃斷。舉拂子云。者箇無盡。還見麼。喚作清涼拂子。受用無盡。今夜共諸人分歲。說法無盡。所以春水滿四澤無盡。夏雲多奇峰無盡。秋月揚明輝無盡。冬嶺秀孤松無盡。一年如是。過去無盡。一年如是。到來無盡。若恁麼見得。日日眼睛定動。時時鼻孔軒昂。依舊年月日時悉皆無盡。雖然盡與無盡。與者拂子。總不相干。正當恁麼。忽有箇漢。出來對眾。奪卻免見葛藤無盡。大家慶快無盡。其或未然。伏聽處分。擊拂子云。斬新曆日明朝看。大歲騎牛倒上天。舉。僧問香林。如何是衲衣下事。香林云。臘月火燒山。師頌云。衲衣下事火燒山。臘月家貧徹骨寒。堪笑連延曾未息。眉毛焦赤面皮斑<p>結夏小參。打破黑漆桶。十方空索索。不受靈山記。安居大圓覺。早晨喫粥齋時。喫飯入夜打眠。早朝又起。歷劫見前。終而復始。生死悠悠無定止。恁麼徹去。過去諸如來。斯門已敗缺。現在諸菩薩。今各無折合。未來修學人。切忌顛倒走。可中若有箇漢。出來道未在。猶是繫縛盲驢。守他鬼窟。[<a href='javascript:showpic("../fontimg/002299.gif")'>囗@力</a>]九旬垂釣。正要上鉤。還知麼。麻三斤乾屎橛。拳頭腳尖更。須悟去始得。且道。有什麼長處。毘婆尸佛早留心。直至如今不得妙<p>瑞岩解夏小參。十方聚會魚游網。三月安居鳥入籠。生殺盡時蠶作繭。心空及第黑山中。大眾直饒。句外透關。機先驗臘。鞔峰棒頭有刺。喝下爆雷。酌然未肯。何故釋迦元不出世。達磨斷不西來。天生豈受差排。誰肯輒從抑屈。況復威音那畔。空劫已前早成掩彩。今日既到者裡。合作麼生。咦。放過一著三千里外。咬豬咬狗。荒草葛藤。還有借路底麼。卓拄杖云。摘楊花摘楊花。舉。僧問洞山。秋初夏末。向什麼處去。洞山云。向萬里無寸草處去。大眾洞山恁麼答話。雖則老婆心切。未免平地陷<span class='corr'>入</span>。今夜忽有人。問淨上座。只向他道。隨行蹈斷流水聲。縱觀寫出飛禽跡<p>冬夜小參。鑽冰取火憑誰信。[拚-ㄙ+ㄊ]命工夫入死門。脫體一交翻得活。金剛正焰透乾坤。瑞岩門下。以此見一陽來復萬物咸新。露柱燈籠歡喜說偈。五臺山上雲蒸飯。佛殿階前狗尿天。剎竿頭上煎[飢-几+追]子。三箇胡孫夜簸錢。咄。落草之談。應時納祐。只今眾中。莫有句外透關底麼。出來點眼。慶快平生。其或未然。黃梅石女繡鴛鴦。一日新添一線長<p>淨慈入院。小參大眾。西湖湖裡水。南山山上雲。卓拄杖云。天台拄杖子。相見笑忻忻。時節因緣合談何事。卓拄杖云。喚作拄杖則觸。不喚作拄杖則背。不得有語。不得無語。卓拄杖云。霹靂聲前破款。電光影上發機。這邊那邊逢場作戲。咄。露布葛藤。切忌[尸@豕]沸。還知麼。未曾親近。早隔大千。向上全提。轉無交涉。向者裡。莫有脫窠臼透離微底麼。出來與拄杖子證據。不妨攪動西湖水。撥起南山雲。拄杖子[跳-兆+孛]跳。上三十三天。卓拄杖云。[祝/土]著帝釋鼻孔。與天下衲僧。出氣慶快叢林。正當恁麼。所謂拄杖子相見底時節因緣。只如未相見已前。又作麼生。卓拄杖云。今夜小參不答話。惱亂春風拄杖頭<p>結夏小參。平地起骨堆。虛空[<a href='javascript:showpic("../fontimg/072382.gif")'>剜-夗+死</a>]窟籠。驀透兩重關。拈卻黑漆桶。打圓相云。圓覺伽藍。十方聚會。咄。淨慈門下。切忌[尸@豕]沸。其或尚留觀聽。癩馬繫樁。所謂搖扇取風涼。喫飯伸腳睡。更有甚事。雖然照顧蚊虫虱蚤住。向下文長。早先珍重。正當恁麼。須知有不入者保社底。又且如何。花陰輕舞蝶。山影靜穿雲<p>解夏小參。毀於佛毀於法。不入眾數。墮三惡道。淨慈門下。甚生標表。還知麼。九旬結款。今日放行。驢三千馬八百。吹笛打鼓。唱歌促拍。直得清風不敢清。白雲不敢白。驀過瞿曇者一著。雖然逢人切忌錯舉。咄。巢父飲牛許由洗耳<p>皇后殿秋會小參。妙音觀世音。具足神通力。十方諸國土。無剎不現身。於是莊嚴天妙仙衣。端坐坤寧寶殿。贊一人皇化。作萬國母儀。道德淳熙。雨賜嘉泰。直得光齊日月。春風永茂於金枝。壽等山河。瑞氣長。新於玉葉。圍繞毘盧真境。發輝菩提妙花。茲者慶遇清秋。忻承佳運。特頒大施。崇建小參。點開佛祖眼睛。普會人天鼻孔。一敲一唱。盡林下之愚誠。載喜載瞻。滿天中之心願。廣大如法界。究竟若虛空。正當恁麼。以拂子打一圓相云。妙音觀世音。說法故如是。且道。四眾合掌信受奉行一句。又作麼生。天上有星皆拱北。人間無水不朝東<p>天童入院小參。跳出淨慈牛欄。撞入太白馬廄。一團罪業黑漫漫。風吹日炙薰天臭。恁麼見得。今夜小參不答話。引賊入界。莫有入界底麼。牙如劍樹。口似血盆。霹靂雷霆。尤難紹續。且道。如何紹續。佛殿掘東司。歡喜入地獄。其或未然。疥狗不願生天。卻笑雲中白鶴。舉。僧問當山啟禪師。學人卓卓上來。請師的的啟云。我者裡一屙便了。有甚麼卓卓的的。大眾好箇一屙便了。只是雷聲浩大。雨點全無。且合作麼生。一棒打翻連底脫。太平無象唱山歌<p>冬夜小參。長至迎新。如何話會。記得黃面比丘道。如破鏡鳥以毒樹果抱為其子。子成父母皆遭其食。好箇消息。今夜天童。乞食見小利。未免[拚-ㄙ+ㄊ]身捨命。將現前大眾。作枚毒樹果。念一道真言。抱捕去也。類我類我。出來出來。舉拂子云。看。出來了也。有能食其父母者麼。可謂知恩報恩。方堪傳授。其或未然。第二頭相見。異種靈苗火裡栽。鐵花無影樹頭開。驀然結箇團[<a href='javascript:showpic("../fontimg/004866.gif")'>圞-木</a>]果。舉似時人收得來。於是轉作龍眼荔枝甘蔗蒲桃。元屬自己家園。普請自家咬嚼。吞也得吐也得。剔團[<a href='javascript:showpic("../fontimg/004866.gif")'>圞-木</a>]也得。百雜碎也得。有也得無也得。恁麼也得。不恁麼也得。恁麼不恁麼總得。總不得也得。咄。狼藉滿地。笑殺傍觀。且道。如何收拾得。誰在畫樓沽酒處。相邀來喫趙州茶<p><b>　　<A NAME="n365"></A>普說</b><p>喝一喝云。大眾者一喝。威音王未現已前。早是蹉過了也。況復今日更來者裡。胡喝亂喝。是甚麼[尸@豕]沸碗鳴聲。眾中若有人。勇猛出來。劈屎口椎落牙齒。[祝/土]向屎坑裡去。免見狼藉取次欺人。直饒恁麼。也是背後掜拳。揚聲止響。然曲設多門。放開一路。莫有人出來麼。良久云。既無。暫借一喝。重疊狼藉。欺人去也。喝一喝。有主有賓。有照有用。還知落處麼。若知得落處。便知得起處。若知得起處。便知得滅處。若知得滅處。便知得起滅俱滅寂滅現前。於日用中。六處發現。在眼曰見。直須抉卻眼睛迥無所見。然後無所不見。方可謂之見。在耳曰聞。直須塞斷耳根迥無所聞。然後無所不聞。方可謂之聞。在鼻曰嗅。直須敲落鼻孔香臭不分。然後無所不分。方可謂之嗅。在舌談論。直須拔卻舌頭天地緘默。然後熾然無間。方可謂之談論。在身曰人。直須四大脫除了無依倚。然後隨類現形。方可謂之人。在心曰識。直須永絕攀緣三祇劫空。然後起滅不停。方可謂之識。如上六處發現。無所間斷。前來所謂有主有賓。有照有用。直得賓主互換照用交參。上至三世諸佛六代祖師。下及傍生異類草木昆虫。皆此一喝。無有遺者。便見。威音王未現已前。只是如今。如今只是威音王未現已前。無二無二分。無別無斷故。若約山僧所論。喝箇甚麼。論箇甚麼。本無許多般。總須喫棒。有甚蹉過。有甚不蹉過。更有臨濟四喝。因行不妨掉臂。亦與一一穿卻鼻孔。咄一喝。如金剛王寶劍。屎廁籌一喝。如踞地獅子。窟埵揤咫@喝。如探竿影草。釣蝦<span class='corr'>蟆</span>漢一喝。不作一喝用。髑髏前魍魎。今夜清涼。恁麼喚作醫死馬。縱然活去者一喝。爭免箇[尸@豕]沸碗鳴聲。雖然且道。威音王未現已前。從什麼處得來。還定當得出麼。若也定當得出。胡喝亂喝。有甚麼過。免向繩床角頭叉手覓。其或未然。拳頭腳尖。切忌惡發咄<p><b>　　<A NAME="n366"></A>法語</b><p><b>　　<A NAME="n367"></A>示祖清禪人</b><p>老僧少年。臥牛背上吹烏鹽角。調入梅花引。忽然轉嗚噎。不知所以。乃其角破而氣絕。天地豁空吾心忘矣。久而返。吾心即天地之太祖。嗚呼岩花開松風鳴。至於萬像無作而作。皆吾心之用。而初未嘗用也。於是騎牛還家。尚記其彷彿。祖清上座求語參禪。禪固不知。因筆聊塞來意<p><b>　　<A NAME="n368"></A>頌古</b><p><b>　　<A NAME="n369"></A>青原白家三盞酒</b><p class='lg'>清貧三盞便輕酬。萬里曹門出鄭州。盡情斫卻月中桂。惱亂春風卒未休</p><p><b>　　<A NAME="n370"></A>阿難問迦葉。世尊傳金襴。外別傳何物。迦葉召阿難。阿難應諾。迦葉云。倒卻門前剎竿著</b><p class='lg'>喚一聲兮應一聲。兩箇分明好弟兄。倒卻門前剎竿著。芳草漫天荊棘生</p><p><b>　　<A NAME="n371"></A>雲門云。世界恁麼廣闊。因甚鐘聲裡披起七條</b><p class='lg'>鐘聲披起鬱多羅。妙用靈通變化多。賊是家親須掃跡。太平無象始安和</p><p><b>　　<A NAME="n372"></A>黑老婆</b><p class='lg'>萬物朝元不較他。拈來直截辨[言*肴]訛。游春浪子風流甚。賣弄三文黑老婆</p><p><b>　　<A NAME="n373"></A>金剛圈栗棘蓬</b><p class='lg'>肘後驀生閑絡索。風前忽布鬧叉撐。那吒八臂空惆悵。夜半三更白晝行</p><p><b>　　<A NAME="n374"></A>空假中三觀</b><p class='lg'>張來張打油。李來李打油。通身骨轆轉。打得最風流</p><p><b>　　<A NAME="n375"></A>靈雲見桃花悟道。玄沙云。諦當甚諦當。敢保。老兄未徹在</b><p class='lg'>一箇烏梅似本形。蜘蛛結網打蜻蜓。蜻蜓落了兩片翼。堪笑烏梅咬鐵釘</p><p><b>　　<A NAME="n376"></A>波斯匿王問賓頭盧尊者。承聞。尊者親見佛來。是也不。尊者以手策起眉毛示之</b><p class='lg'>策起眉毛答問端。親曾見佛不相瞞。至今應供四天下。春在梅梢帶雪寒</p><p><b>　　<A NAME="n377"></A>讚佛祖</b><p><span class='byline'>　　　　侍者德霑編</span><br><p><b>　　<A NAME="n378"></A>觀音</b><p class='lg'>端坐圓通微妙相。眾生眼裡堆青嶂。曉來窗外聽啼禽。春風不在花枝上</p><p class='lg'>頭上寶冠牛戴角。腳下蓮華馬踏蹄。通身瓔珞皮毛債。歷劫風流輥水泥</p><p class='lg'>心塵脫落開岩洞。自性圓通儼紺容。天之敬龍之恭不以為喜。安然中咦更薦海濤翻黑風</p><p><b>　　<A NAME="n379"></A>出山相</b><p class='lg'>凍不死餓不死。深山走出這面觜。咦。人間天上風波起</p><p class='lg'>摩耶落賺屙出來。撞入草窠打一回。誰知有屈叫不得。殃害兒孫作罪魁</p><p><b>　　<A NAME="n380"></A>維摩</b><p class='lg'>大病現前。乾坤一默。老而不死。是謂之賊。賊賊春風啼鳥花狼藉</p><p><b>　　<A NAME="n381"></A>達磨</b><p class='lg'>豁然無聖自作自敗。面壁釘樁猶敢掜怪。叵耐神光屙一堆。引他臭穢遭他壞。咦。葛藤荒草遍乾坤。年年賸欠春風債</p><p class='lg'>金烏飛上玉闌干。黑漆崑崙背面看。畢竟者些傳不得。落花流水太無端</p><p class='lg'>腳下莖蘆到岸也未。直指人心驢屁狗屁。狗。千古叢林遭鈍置</p><p><b>　　<A NAME="n382"></A>聽松風布袋</b><p class='lg'>松風鳴側耳聽。捫腹而笑。賊精賊精。咦。千古萬古得人憎</p><p class='lg'>靠箇布袋。瞌睡平地。突出毒刺。有人一踢。踢翻天下。腳跟出氣</p><p><b>　　<A NAME="n383"></A>四睡圖</b><p class='lg'>拾得寒山老虎豐干。睡到驢年。也太無端。咦。驀地起來開活眼。許多妖怪自相瞞</p><p><b>　　<A NAME="n384"></A>圓覺圖</b><p class='lg'>一隊豬狗漢。圍繞業識幢。只管要說傍人罪過。不知敗缺自己賊贓。[<a href='javascript:showpic("../fontimg/002299.gif")'>囗@力</a>]。太平無象打一椎。驚破虛空閃電飛</p><p><b>　　<A NAME="n385"></A>善財</b><p class='lg'>掜住乾坤粉一團。大人剛被小人瞞。機先若具機先眼。走殺從教起釁端</p><p><b>　　<A NAME="n386"></A>普化</b><p class='lg'>者漢走從何處來。鼓合臨濟白拈賊。鐸聲搖撼動風雷。至今大地俱狼藉</p><p><b>　　<A NAME="n387"></A>泉大道</b><p class='lg'>棒頭挑起葫蘆。手裡伸出缽盂。[<a href='javascript:showpic("../fontimg/004297.gif")'>口*童</a>]酒[<a href='javascript:showpic("../fontimg/004297.gif")'>口*童</a>]肉破落戶。天上人間大丈夫</p><p><b>　　<A NAME="n388"></A>端獅子</b><p class='lg'>咄哉掜怪老狐狸。披起金毛獅子皮。弄盡任從天外去。尾巴敗露已多時</p><p><b>　　<A NAME="n389"></A>言法華</b><p class='lg'>腳下長拖破木履。口內不知道甚底。惱亂風光沒奈何。南北東西無定止</p><p><b>　　<A NAME="n390"></A>南山律師(道宣)</b><p class='lg'>優波離後身。韋將軍捧足。布衣真童男。瓦缽天廚食。咦歷劫戒光秋月明。南山靜照煙霜色</p><p><b>　　<A NAME="n391"></A>臨濟</b><p class='lg'>掜箇空拳嚇殺天下。這般祖師。畜生驢馬</p><p><b>　　<A NAME="n392"></A>濟顛</b><p class='lg'>天台山裡五百牛。跳出顛狂者一頭。賽盡煙花瞞盡眼。尾巴狼藉轉風流</p><p><b>　　<A NAME="n393"></A>無用頂相</b><p class='lg'>打殺宣州花木瓜。爆出越州翁木大。血滴滴風袞劍輪。黑漫漫彌天罪過。咦。描邈者箇賊頭。三千里外誰耐。面熱而汗迸流</p><p><b>　　<A NAME="n394"></A>自贊</b><p class='lg'>烏龜殼空索索。打一鑽響剝剝。也是張拳嚇野狐。描邈出來增醜惡。雖然三十年後。只管有人卜度</p><p class='lg'>突出娑婆世界。一枚真箇村頭。行腳都無用處。推倒只好做牛。釘雙角插條尾。綠楊芳草春風裡。可殺有力會耕田。賣與閻王還飯錢。不然掣電機先喫痛拳</p><p class='lg'>無明業識幢。豎起漫天黑。一句不相當。拳頭飛霹靂咦。老婆心切血滴滴</p><p><b>　　<A NAME="n395"></A>源山主求贊頂相</b><p class='lg'>箇是淨慈毛和尚。口言禍福有定當。逐日隨緣去赴齋。是謂兩腳功德藏。彫裝十佛布砌兩廊。判斷一切魍魎鬼。主管五百羅漢堂。至於修橋造路。與夫浴主街坊。聞一切善事。如蠅見血。聞一切惡事。似蟹落湯。有時隨摟搜。若萬回老子歡喜。有時放歇蹶。若布袋和尚顛狂。得一文錢不曾落地。合十爪掌常乃謝天。只一味朴直。無些子壒塵。所以打動好事檀那。畫出這般面觜。且道如何比擬。八月十五中夜涼。一輪月照西湖水</p><p><b>　　<A NAME="n396"></A>小佛事</b><p><span class='byline'>　　　　侍者清茂編</span><br><p><b>　　<A NAME="n397"></A>一上座下火</b><p class='lg'>萬法歸一。生也猶如著衫。一歸何處。死也還同脫[<a href='javascript:showpic("../fontimg/034236.gif")'>袖-由+夸</a>]。生死脫著不相干。一道神光常獨露。咦疾焰過風發大機。塵塵剎剎沒回互</p><p><b>　　<A NAME="n398"></A>醫者下火</b><p class='lg'>人間死病君能活。君死憑誰救得甦。我有單方一把火。為君燒卻藥葫蘆。某人諾活也甦也。且道以何為驗。以火打圓相云。咦。本來面目無生死。春在梅花入畫圖</p><p><b>　　<A NAME="n399"></A>祖典座下火</b><p class='lg'>佛祖眼睛無柄木杓。東舀西舀雷奔電爍。放下忽地轉關。透過跳窖一著。咦。餧驢餧馬有來由。驗盡生薑不改辣。淨慈背後掉柴頭。惱亂春風鬧聒聒</p><p><b>　　<A NAME="n400"></A>真正上座下火</b><p class='lg'>真正參禪不存佛祖。踏翻圓覺伽藍。說甚七月十五。恁麼去真快樂。[<a href='javascript:showpic("../fontimg/002299.gif")'>囗@力</a>]。異類中行披毛戴角。南山點首笑呵呵。燒卻娘生破直裰</p><p><b>　　<A NAME="n401"></A>祖師堂主下火</b><p class='lg'>影戲棚頭箇老驢。忽然[跳-兆+孛]跳入紅爐。為伊點出真驢面。雪霽千山展畫圖</p><p><b>　　<A NAME="n402"></A>知覺上座下火</b><p class='lg'>大智大愚大覺大迷。愚迷具大闡提。遊戲無間泥犁。某人淨慈句下。恁麼會得。不曾生不曾死。咦。[<a href='javascript:showpic("../fontimg/000262.gif")'>一/旦</a>]天烈焰紅[<a href='javascript:showpic("../fontimg/043881.gif")'>颱-台+炎</a>]起</p><p><b>　　<A NAME="n403"></A>宗太上座下火</b><p class='lg'>心地開通太虛齋照。照極忽忘死生談笑。咦。燒卻娘生鶻臭衫。切忌斫額新羅鷂</p><p><b>　　<A NAME="n404"></A>新知庫下火</b><p class='lg'>脫下舊襴衫。舞起新秋曲。秋水舞清光。秋山舞蒼綠。舞罷秋風歸去來。萬古秋蟾寒泚玉。某人且道。脫下舊襴衫。向甚處安著。咦。丙丁童子趁風流。借作送行歌一曲</p><p><b>　　<A NAME="n405"></A>慧印堂主下火</b><p class='lg'>秉智慧火燒無文印。烈焰發光風頭峭峻。且道因甚如此。高超佛祖無生死</p><p><b>　　<A NAME="n406"></A>為淛翁入祖堂</b><p class='lg'>昔從太白凌霄去。今自凌霄太白來。不墮去來生死路。展真云。看堂堂面目笑咍咍。且道。笑向阿誰。以真指祖云。大家元是主中主。慣入驢胎與馬胎</p><p><b>　　<A NAME="n407"></A>偈頌</b><p><span class='byline'>　　　　侍者德祥編</span><br><p><b>　　<A NAME="n408"></A>幹藏</b><p class='lg'>瞿曇老賊口親屙。驢屎相兼馬屎多。打作一團都撥轉。潑天臭惡惱娑婆</p><p><b>　　<A NAME="n409"></A>化炭</b><p class='lg'>一刀兩段沒商量。透出無明大火坑。再入死灰烹得活。歲寒聲價轉崢嶸</p><p><b>　　<A NAME="n410"></A>起淨慈方丈</b><p class='lg'>方方一丈牯牛欄。佛祖驅來要透關。聊借眉毛相架搆。遮天蓋地黑漫漫</p><p><b>　　<A NAME="n411"></A>牧翁</b><p class='lg'>自家鼻孔自家穿。自家繩索自家牽。自家忽地都忘卻。一笛清風送楚天</p><p><b>　　<A NAME="n412"></A>講人更衣</b><p class='lg'>老胡教網漫天闊。當甚多年碗脫丘。勘破轉關千聖外。別行條貫結冤讎</p><p><b>　　<A NAME="n413"></A>風鈴</b><p class='lg'>通身是口掛虛空。不管東西南北風。一等與渠談般若。滴丁東了滴丁東</p><p><b>　　<A NAME="n414"></A>拄杖頌寄松源和尚</b><p class='lg'>七尺烏藤掛東壁。春風忽來生兩翼。鞭起飛龍趁不得。洞庭攪碎琉璃碧。去兮去兮明歷歷。梅花影裡休相覓。為雨為雲自古今。古今寥寥有何極</p><p><b>　　<A NAME="n415"></A>敬溪翁</b><p class='lg'>揭翻古剡岸雲開。峻發清機劈箭來。裂轉面皮乾剝剝。萬山奔浪笑咍咍</p><p><b>　　<A NAME="n416"></A>送亮藏主謁碧雲</b><p class='lg'>咬狗豬漢爛泥團。撮著參天劍刃寒。轉入春風開笑眼。桃花紅照碧琅玕</p><p><b>　　<A NAME="n417"></A>送僧見明極和尚</b><p class='lg'>機絲抽盡萬緣平。休倚寒岩轉路程。千聖不攜無影像。那邊借伴月華明</p><p><b>　　<A NAME="n418"></A>送僧</b><p class='lg'>生逼猢猻坐鐵砧。一槌天地盡崩沈。橫來豎去呵呵笑。喫飯[<a href='javascript:showpic("../fontimg/004297.gif")'>口*童</a>]眠邁古今</p><p><b>　　<A NAME="n419"></A>送覺兄歸洞庭</b><p class='lg'>覺盡還源見本心。洞庭無蓋碧沈沈。衲僧不作這伎倆。浪急風高意轉深</p><p><b>　　<A NAME="n420"></A>提舉太尉張求頌</b><p class='lg'>平生道德邁前賢。著漢衣冠拜漢天。自是名高閑不得。阿難依舊世尊前</p><p><b>　　<A NAME="n421"></A>觀使太尉張求頌</b><p class='lg'>居士眼睛吞佛祖。衲僧鼻孔透乾坤。眼睛鼻孔初無間。萬古宗門結痛冤</p><p><b>　　<A NAME="n422"></A>相士</b><p class='lg'>月落滄溟夜渺漫。衲僧面目太寒酸。擬將禍福輕偷眼。惡浪狂風袞亂山</p><p><b>　　<A NAME="n423"></A>牛圖</b><p class='lg'>柳堤煙斂春風靜。鼻孔遼天一牯牛。拽轉通身依舊黑。野花芳草轉風流</p><p><b>　　<A NAME="n424"></A>贈僧</b><p class='lg'>喝聲霹靂震晴空。白棒飛星化活龍。不入這般兒女隊。亂花翻袖舞春風</p><p><b>　　<A NAME="n425"></A>塗田</b><p class='lg'>劄斷潮頭大海枯。十方公界佃官租。寥寥萬古平如掌。不許傍人揚契書</p><p><b>　　<A NAME="n426"></A>送蜀僧得母書歸鄉</b><p class='lg'>雁落秋空剝萬金。寥寥一片老婆心。先天後地難回互。風急恩深冤亦深</p><p><b>　　<A NAME="n427"></A>接待</b><p class='lg'>飯籮無底乾坤窄。舀出炎炎熱鐵丸。爛斷飢腸重瞥地。佛魔無處辨來端</p><p><b>　　<A NAME="n428"></A>禮真歇塔</b><p class='lg'>歇盡真空透活機。兒孫相接命如絲。今無倒指空腸斷。杜宇血啼花上枝</p><p><b>　　<A NAME="n429"></A>師六坐道場未稟承眾或是請師云待我涅槃堂裡拈出果臨終拈香云</b><p class='lg'>如淨行腳四十餘年。首到乳峰。失腳墮於陷阱。此香今不免。拈出鈍置我前住雪竇足庵大和尚。并書辭世頌云</p><p class='lg'>六十六年罪犯。彌天打箇[跳-兆+孛]跳。活陷黃泉。咦。從來生死不相干</p><p class='juan'>
如淨和尚語錄卷下(終)</p>
<p>歲次己丑六月初伏日。小師廣宗募刻板。臨安府靈隱景德禪寺住持祖泉挍勘焉<p><b>　　<A NAME="n430"></A>後序</b><p>淨禪師得無師句。用逸格機。婁至德已前。青葉[髟/告]之後。突出無面目底。糙暴生獰。通身是眼。要看是錄。予保。渠未夢見此老腳跟下汗臭氣在<p>紹定改元開爐日　靈隱高原祖泉敬跋<p>獅子吼無畏說。百獸聞之皆腦裂。天衣舉似箇中人。邁古超今離途轍<p>紹定戊子中秋　天衣住山比丘文蔚謹跋<p>余嚮較正永平語錄并其正法眼藏。二書之中。斑斑有稱先師天童云者。蓋如淨禪師之語也。溫然如天球。樸然似生鐵。只應寶愛。不堪咬嚼。因欲見全錄也尚矣。今茲之夏。禪山上座。攜其錄兩本來。先出一本云。是某師父。雲龍義林。老人久所貯也。又出一本云。是某同參所持。而渠自云。其師遍歷之日。親以唐本寫之。今偶得兩本。實較讎時到。願師合正梓流之。余欣然接取。拜而誦之。鏗鏗法曲。殷殷雅音。洋洋乎悅心聞。譬如乾闥婆王彈琉璃琴。須彌[跳-兆+孛]跳。大海洶涌。草木叢林。盡發絃聲。金色頭陀。不覺起作舞。再展兩本。沈思點對。寫手不同。互有得失。不可不正。乃分水乳於結角羅紋之處。揀金沙於刀刁參差之際。加倭點著旁訓。間考事跡。細書其上。意在為初學也。兩次涉月始得脫手。禪山歡喜。不止自辨紙筆。辛苦繕寫。直付印生。以令刊行。其為法用心。可謂勤矣。於是重撿永平所稱者。十而得四五。方知錄外猶多而未全收也。昔瑞岩遠公。拔取永平廣錄。輯為一卷。作之跋云。得百千之十一。抑此亦天童之十一歟。想必有廣錄在。只願後賢勤搜羅之<p>時延寶八年龍次庚申中元後一日<p>後學沙門白卍山涉筆于東海王子峰</body></html>
