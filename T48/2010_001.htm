<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T48 </TITLE>
</head>
<BODY>

<p><p></li><p><b>　　<A NAME="n957"></A>No. 2010</b><p class='juan'>
信心銘</p>
<p class='lg'>　至道無難　　唯嫌揀擇　　但莫憎愛<br>　洞然明白　　毫釐有差　　天地懸隔<br>　欲得現前　　莫存順逆　　違順相爭<br>　是為心病　　不識玄旨　　徒勞念靜<br>　圓同太虛　　無欠無餘　　良由取捨<br>　所以不如　　莫逐有緣　　勿住空忍<br>　一種平懷　　泯然自盡　　止動歸止<br>　止更彌動　　唯滯兩邊　　寧知一種<br>　一種不通　　兩處失功　　遣有沒有<br>　從空背空　　多言多慮　　轉不相應<br>　絕言絕慮　　無處不通　　歸根得旨<br>　隨照失宗　　須臾返照　　勝卻前空<br>　前空轉變　　皆由妄見　　不用求真<br>　唯須息見　　二見不住　　慎勿追尋<br>　纔有是非　　紛然失心　　二由一有<br>　一亦莫守　　一心不生　　萬法無咎<br>　無咎無法　　不生不心　　能隨境滅<br>　境逐能沈　　境由能境　　能由境能<br>　欲知兩段　　元是一空　　一空同兩<br>　齊含萬像　　不見精麤　　寧有偏黨<br>　大道體寬　　無易無難　　小見狐疑<br>　轉急轉遲　　執之失度　　心入邪路<br>　放之自然　　體無去住　　任性合道<br>　逍遙絕惱　　繫念乖真　　沈惛不好<br>　不好勞神　　何用疏親　　欲趣一乘<br>　勿惡六塵　　六塵不惡　　還同正覺<br>　智者無為　　愚人自縛　　法無異法<br>　妄自愛著　　將心用心　　豈非大錯<br>　迷生寂亂　　悟無好惡　　一切二邊<br>　妄自斟酌　　夢幻空華　　何勞把捉<br>　得失是非　　一時放卻　　眼若不眠<br>　諸夢自除　　心若不異　　萬法一如<br>　一如體玄　　兀爾忘緣　　萬法齊觀<br>　歸復自然　　泯其所以　　不可方比<br>　止動無動　　動止無止　　兩既不成<br>　一何有爾　　究竟窮極　　不存軌則<br>　啟心平等　　所作俱息　　狐疑盡淨<br>　正信調直　　一切不留　　無可記憶<br>　虛明自然　　不勞心力　　非思量處<br>　識情難測　　真如法界　　無他無自<br>　要急相應　　唯言不二　　不二皆同<br>　無不包容　　十方智者　　皆入此宗<br>　宗非促延(一念萬年萬年一念)　　無在不在<br>　十方目前　　極小同大　　妄絕境界<br>　極大同小　　不見邊表　　有即是無<br>　無即是有　　若不如是　　必不須守<br>　一即一切　　一切即一　　但能如是<br>　何慮不畢　　信心不二　　不二信心<br>　言語道斷　　非去來今　</p><p class='juan'>
信心銘之終</p>
</body></html>
