<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T49 </TITLE>
</head>
<BODY>

<p><b>　　<A NAME="n3"></A>No. 2027</b><p class='juan'>
迦葉結經</p>
<p><span class='byline'>　　　　後漢安息三藏安世高譯</span><br><p>聞如是一時世尊滅度未久。諸羅漢等悉會共議。未集經藏法律諸議。各心念言。吾等所作已辦。越塵勞山枯竭愛河。一切智日佛。天中天眼忽不見。吾等患厭載攝是身。今欲般泥洹即說偈曰<p class='lg'>　以度愚人淵　　恩愛海難越<br>　破壞俗朽老　　及生死之輪<br>　見諸種眾著　　身如蛇蚖篋<br>　我等當滅度　　意淨如燈滅　</p><p>於是無數千阿羅漢等。各自從意所好。山巖流河泉源深岸之中。於彼滅度盡其恩愛。如燈忽滅。時無數千阿羅漢等悉般泥洹。天住虛空白大迦葉。今真人等以滅度安。於是天人即說頌曰<p class='lg'>　宣尊之音聲　　其久心無礙<br>　今是為已逝　　佛者消垢安<br>　如應眾導首　　以為定離慧<br>　忽愚癡窈冥　　法德光不見　</p><p>尊者迦葉聞是言已。心自念言。快哉天人說。此世間不久當復窈冥。此當云何。即自念言便以解了。今攝結義當集經律。諸法化要用哀愍故安隱世間。何以故。世尊從無數劫作行。積功累德勤苦難量。欲安世間集是法律律以救攝。於是奉護佛法所化未滅度頃。當共合集攝護法化。於是賢者大迦葉等。會比丘僧便告言曰。阿那律等能仁。無常金剛山壞。佛勝日冥。非常之闇蔽。能仁光非常之日空竭佛海。非常之火燒一切智。今正是時。常護世間念父功德。當立父事稱譽父教。所作使成於是頌曰<p class='lg'>　未結無上義　　不當捨滅度<br>　且安佛之子　　須集眾經卷　</p><p>於是眾比丘僧適說是已。尊者迦葉五百羅漢。欲合集結正法律義。便詣羅閱祇聚會歲臘。爾時賢者阿難亦具歲臘。其諸耆年心念如是。此阿難者世尊之弟。又常親侍聞。持大智解一切法。爾時聖眾即便歎曰<p class='lg'>　於是和順眾　　奉佛教如掌<br>　十力所稱譽　　所言淨持慧　</p><p>於是七月十五日。新歲已竟。便集經卷法律諸藏。五百羅漢悉俱聚會。耆年大迦葉告賢者阿那律。卿觀世間誰離十力。如來弟子眾僧。何所羅漢所作已辦而不來會乎。於是阿那律即以天眼察視世間。報曰。仁者大迦葉。有耆年名曰橋桓缽。在尸利天宮。而作新歲彼不來會。唯大迦葉當遣僧使請呼至此。爾時眾中有幼者。新受大戒三年比丘。比丘字不那。三垢已斷逮三達智。曉三歲經獲于三明。不著三界猶得自在。於彼大迦葉告眾僧曰。年少比丘子汝能為眾僧使乎。時賢者不那起住叉手。受如尊教輒能行耳。大迦葉曰。善哉善哉。比丘。賢聖眾中有是年幼比丘甚為佳矣。說是則已頌曰<p class='lg'>　尸利若干種　　眾花光盛耀<br>　疾速往到彼　　如蜂採軟香<br>　橋桓缽神通　　所止而有勝<br>　如理承眾教　　宣化如是意<br>　大迦葉之等　　眾僧遣吾告<br>　於此興僧事　　速來至于期　</p><p>於是賢者不那。從眾羅漢受是命已。譬如金翅鳥躍出龍宮。如人眴頃到橋桓缽所。稽首禮足談語問訊。便說頌曰<p class='lg'>　寂然善哉性　　樂定滅調順<br>　志淨迦葉淨　　及餘尊自在<br>　合會有僧事　　最興佛無量<br>　彼因欲命具　　來下見眾勝　</p><p>於是賢者橋桓缽。聞不那言一時心念謂不那曰。仁者不那。有比丘僧得無鬥變諍訟之事。十力所轉法輪之教。眾邪異道無亂之乎。外道畜生如驚鹿輩。得無欲以壞於佛法邪。黨得無以螢火之明欲障日之光耀乎。得無以非寂志見沙門像。無梵志行自謂清淨。又不那仁者當說。佛告比丘眾教而卿反謂迦葉之等比丘之眾將無大哀。世尊般泥洹將無演慧。世珍不見異道。撓亂正法之教。儻無十力轉法輪王自在非常。忽而不見將無大哀。安隱一切救護眾生。寂而不起佛日不沒乎。佛喻月光得無罣礙有覆蔽。將無道樹覺意生花興盛之好。沙門果實歸于無常。世間大燈得無非常風滅之耶。得無非常水滅于佛火。儻無愚癡子諍亂佛教。將法輪義追返不還。無佛月耀光明為盡。將阿須輪障大光明。爾時賢者不那曰。唯橋桓缽佛船已壞慧山已崩。諸持法之等亦欲滅度越彼世間橋桓缽曰。惡人得無合鬥變諍。云何於世間得聞正法於是而寂。謂不那曰。以為拔要餘在無要。離如來光世間無復威神之耀。當往何求即時頌曰<p class='lg'>　世間以為空　　無佛無所樂<br>　閻浮利何索　　便於是滅度　</p><p>於是賢者橋桓缽。取缽衣服與不那曰。以奉聖眾宣我聲曰。一切眾賢者。悉願忍以於善哉義尊之無放逸。賢者橋桓缽說是以竟便而滅度。滅度已從身出火還自闍維。如大積薪燃炬矣。闍維以竟。便於空中於四流泉來下灌身。水清且涼。其色如水精琉璃之色。彼流水自然有聲而說頌曰<p>第一流水曰<p class='lg'>　智慧住生死　　不當信浮雲<br>　無常壞金剛　　佛山王已崩　</p><p>第二流水曰<p class='lg'>　所有常動搖　　用畏勤苦害<br>　不自在捨己　　佛歎滅度安　</p><p>第三流水曰<p class='lg'>　如是無放逸　　所作成其身<br>　無數惱害擾　　如燃燈疾滅　</p><p>第四流水曰<p class='lg'>　眾中最有勝　　當為稽首禮<br>　尊者橋桓缽　　至於般泥曰<br>　樂從佛十力　　願隨而滅度<br>　譬如六牙象　　其子慕逐母<br>　於彼稽首禮　　一切賢聖眾<br>　唯願尊上僧　　原我之所咎　</p><p>於是賢者橋桓缽滅度之後。賢者不那便取衣缽。如彈指頃即時來還。以奉眾僧次第禮竟。便說頌曰<p class='lg'>　人中之最尊　　大哀而寂然<br>　橋桓缽聞之　　應時便滅度<br>　於彼稽首禮　　一切賢聖眾<br>　唯願尊上僧　　原我之所咎　</p><p>說是以後便自滅度。於時一切眾僧。皆計非常須臾。思惟正經戒律諸法之解。即悉赴會比丘僧。爾時賢者大迦葉告阿那律曰。仁者且觀是眾會中。誰有婬怒癡縛結未解恩愛陰蓋。須學戒辨凡夫聚會也。時阿那律察坐訖白大迦葉。有比丘名阿難。世尊侍者方當學成彼來會此。於是賢者大迦葉。謂賢者阿難。汝且起去。我等不與卿共結經要。阿難報曰。願尊者大迦葉歡悅我不缺戒。亦無邪見亦不壞業。亦不失行亦不犯眾。迦葉報曰。唯且阿難卿侍如來親近。上尊無有缺戒何足為怪。又仁謂言。我無所犯。起取證舍勒來。我當計卿前後過罪。於是大迦葉適起此心。三千世界六反震動。百千天人住於虛空舉聲稱。怨哉此大迦葉。何以出辭乃爾。於時賢者迦葉謂阿難言。仁者云何謂無所犯。何故從佛求令女人出家為沙門。阿難報曰。唯大迦葉。世尊母終時。摩訶摩耶瞿曇彌。勤苦養育躬奉世尊。為菩薩時乳哺令長。欲報其恩故求令作沙門。愍念親族欲令得度。是故求佛令作沙門。又聞過去諸佛平等覺有四輩眾。我念世尊法教之化得無減少故。從佛求使作沙門。尊者迦葉曰。唯阿難是為不足達孝報恩。如來法身供養之德。令女人作沙門者。譬如成就稻田。天大雨墮雹而破壞之。佛正法者本當久立。坐于女人出家作沙門令住千歲。又阿難汝言我用愍念親族之故求為沙門。是為不應沙門之法。以有親族恩念故矣。又阿難汝言過去諸平等覺。具有四輩故求為沙門者。爾時世人婬怒癡薄無有縛結。志樂空閑心無瑕穢。豈得比之今時人乎。是為一過。下算著地。又阿難汝復有過。又世尊所說。其有精進獲四神足者。便能自在住壽一劫若復踰劫。汝何為不從世尊求哀愍傷世間。阿難答曰。唯尊者。時魔波旬撓擾我意故不從佛求哀耳。迦葉答曰。是為大過。何謂侍於無欲當降魔力反從魔教。是為二過。阿難汝且不識是過。汝復有過。世尊訶汝汝時恨言他。犯他坐是為三過。次復有過。汝以足越世尊金縷織成衣。是為四過。阿難次復有過。世尊臨般泥洹時。欲至雙樹從汝求水而不與之。是為五過。汝復有過。時佛世尊說諸雜碎隨順禁戒。汝亦不念為當來人分別問之。是為六過。汝以世尊陰馬之藏示於眾人。是為七過。阿難汝復有過。何以故。世尊紫磨金色示于女人。令上啼哭淚污其足。是為八過。阿難汝復有過。是眾會中無婬怒癡。而汝獨有三垢之瑕。汝方當學成其道。化眾所作已辦而汝未達。是為九過。且起出會。終不與卿共結經也。賢者阿難普察四座。悲哀鳴呼甚毒何因乃爾乎。我身今日已離如來無救無護。目不睹明世間為冥。又賢者大迦葉。其佛世尊臨滅度時告阿難。汝莫啼悲兼以我累。於大迦葉今偶小誤而不相原。唯仁者迦葉悅豫意解後不敢失也。時尊者迦葉謂阿難曰。汝莫啼哭仁功德本以普具足。我等法要會當如言。直諫之辭不得不設。阿難且起吾不與卿共結經要。於是賢者阿那律謂大迦葉。我等云何違離。阿難佛之侍者。博聞總持積要之藏。次佛第三而結經要乎。尊者大迦葉曰。吾等不與阿難方學之類。俱共結集經義法要。阿難且起自退而去。吾與成就阿羅漢等乃俱結經。於是阿難起坐悲哀。顧視眾比丘憂色而出。應時其夜彼祇支子。為示聞解斷一切結。得羅漢道逮三達智果大神通。諸羅漢眾異日共會無數百千。如阿須倫捨月之光。其明照耀普現世間。阿難心悅脫諸瑕穢所作已辦。尊者迦葉曰。善哉善哉。阿難卿逮平等吾心欣踊。世尊所謂累教者今已度卿耳。如是順次得斷諸漏。又汝阿難其佛世尊。講說法眼蒙仁博聞持法之恩當今永立。於是頌曰<p class='lg'>　彼佛住世尊　　所至為第一<br>　悉有如人民　　道術不齊遊<br>　於是甘露味　　為至普賢人<br>　佛定滅寂然　　以故教化希　</p><p>於是諸耆年謂阿難曰。汝當住須結集正經法律眾法之解。於是眾會無數百千告阿難已。念法恭敬具足玄廣。普察比丘思佛功德而不可限。於是頌曰<p class='lg'>　此比丘眾勝　　以違遠佛德<br>　不復有威耀　　如空離日光　</p><p>於是賢者阿難即觀師子之座。眾比丘僧周匝圍遶。如師子王處眾師子。阿難坐已。賢者大迦葉為阿難說頌曰<p class='lg'>　大智願說之　　安住子唯講<br>　何所之經卷　　世尊最先說　</p><p>迦葉為阿難說是偈適竟。阿難意即得佛覺而念經道。無所畏懼亦不動搖無所疑難。遙向世尊般泥曰處。一心叉手便口頌曰<p class='lg'>　聞如是一時　　佛遊波羅捺<br>　仙人鹿苑說　　具足法輪經　</p><p>眾尊甚多悉共勸助。乃上師子座如師子行第一說言。聞如是一時隨尊所處所可聞經皆悉誦宣。時一切眾羅漢等聞是言已。便皆避座下處于地。心念如是嗚呼無常力。吾等自睹如來說法適爾近耳。今日云何聽聞如是。爾時真人說此頌曰<p class='lg'>　咄三界恍忽　　如月現于水<br>　譬如彼幻化　　猶芭蕉無堅<br>　三界無等侶　　功德最清淨<br>　佛者常有終　　忽乖如風起　</p><p>爾時賢者大迦葉。須臾間禪思便嗟歎曰。嗚呼終力一切無脫。於是頌曰<p class='lg'>　不顧無智者　　亦不護有智<br>　脫與及未度　　無有不歸盡<br>　不以言咒濟　　不用麤辭免<br>　世間死等耳　　同如海水鹹　</p><p>於是大迦葉。從阿難聞是言已。便慇懃受轉法輪經。告阿若拘鄰五比丘。汝等所受如是不。答曰若斯如是。比類結集正經藏。結集律藏結集諸法藏。結集經時。諸天即來住于虛空舉聲稱曰<p class='lg'>　眾生為阿難　　示現諸教禁<br>　造集正法經　　哀愍眾人民<br>　於是精集行　　釋迦文善導<br>　未來及現在　　為得第一定　</p><p>於是結集正經律禁諸法解已。尊者大迦葉即說頌曰<p class='lg'>　是為哀愍人　　所建法經卷<br>　結集十力教　　則為無有量<br>　其世間邪見　　及念窈冥滅<br>　其光照耀遠　　冥中燃大燈　</p><p class='juan'>
迦葉結經</p>
</body></html>
