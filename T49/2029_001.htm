<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T49 </TITLE>
</head>
<BODY>

<p><p></li><p><b>　　<A NAME="n7"></A>No. 2029</b><p class='juan'>
佛使比丘迦旃延說法沒盡偈百二十章</p>
<p><span class='byline'>　　　　失譯人名今附西晉錄</span><br><p class='lg'>　尊者迦旃子　　體道修律護<br>　見諸卒暴者　　以偈開法路<br>　心常懷愴恨　　思惟悲感事<br>　常勤務精進　　顧後大恐懼<br>　正法垂欲滅　　人年纔壽百<br>　正法之光明　　在世不久沒<br>　正法已滅盡　　比丘眾迷惑<br>　當捨諸經法　　聖覺之所講<br>　反受雜文章　　廢捐佛所說<br>　見訓諸淺經　　心意為欣悅<br>　常當共諍訟　　違教背典經<br>　展轉興誹謗　　各各相慢輕<br>　愚癡課難化　　無智如株杌<br>　卿無所別知　　不學佛正法<br>　釋置經義理　　更互相求短<br>　吾身所聞傳　　獨步無儔伴<br>　持中以著下　　舉下著於中<br>　不復識次第　　所說貴不窮<br>　證處設乖謬　　反說無本末<br>　聞受皆浮漫　　講論無清話<br>　斯徒眾惡意　　謗訕於和上<br>　見尊睹師父　　傲慢不崇敬<br>　是等共辯諍　　心念甚愁毒<br>　著世慕豪貴　　墮縛不自覺<br>　我覺甚真諦　　卿誠無所知<br>　卿講殊倒錯　　我言順典義<br>　各各共諍訟　　用生毒害心<br>　貪得利供養　　隨俗共浮沈<br>　習樂於居屋　　不能自拔度<br>　從貪共談語　　但說世間務<br>　時諸比丘捨　　樹間及閑暇<br>　行止於聚落　　兩中立精舍<br>　喜樂於憒擾　　不慕處靜默<br>　展轉相侵欺　　以自養妻息<br>　或有時比丘　　客從遠方來<br>　寺主先自安　　閑居乃聽之<br>　妒其所止居　　嫉其有德名<br>　亦嫉於族姓　　又復希法經<br>　見遠方比丘　　顏色不悅和<br>　得其捨之去　　於心乃為快<br>　貪著於供養　　用興毒惡嫉<br>　矜莊相貢高　　由是成忿失<br>　常念瞋恚惡　　憍慢為自大<br>　所求無厭足　　恣意隨塵穢<br>　毒事不應行　　不欲誦受經<br>　終日笑歌舞　　冥暮寢不醒<br>　斯等共聚會　　言不及經理<br>　但說縣官賊　　流俗行來事<br>　假使有學者　　眾人所供養<br>　<span class='corr'>羨</span>者求出家　　言學比丘法<br>　假使有學者　　白衣所崇敬<br>　務於雜碎事　　因是得名聞<br>　所行不如教　　自從利養起<br>　其年既幼少　　多畜眾弟子<br>　其心懷諍亂　　不能究所學<br>　沙門二三年　　廣畜諸眷屬<br>　莫能謹慎戒　　墮落於邪見<br>　或有說斷滅　　或有講有人<br>　已住如是學　　墮惡人鬚髮<br>　門徒多鄙猥　　少年相圍繞<br>　或時甚枯旱　　或時復大水<br>　雀鼠及蝗蟲　　災害並輻至<br>　五穀普罄匱　　民庶咸飢饉<br>　窮逼於餬口　　出家求安隱<br>　便行作沙門　　不調越軌度<br>　不解於禁戒　　眾會無救護<br>　苟且無羞恥　　不能修慎行<br>　亦不樂法會　　汲汲著財養<br>　以非法為法　　所說違道義<br>　舉罪反輕重　　亂經背賢規<br>　眾會至夜半　　鬥諍事彌滋<br>　然後乃說經　　粗略不周備<br>　希簡說禁戒　　具足鬥諍事<br>　處處失義理　　故正法滅盡<br>　適共鬥諍已　　遂乃結仇怨<br>　諸魔及官屬　　用斯得人便<br>　諸天龍鬼神　　來欲聽經教<br>　傾企遲聞戒　　但更聞諍訟<br>　諸天人懷恨　　不可比丘行<br>　行來共講言　　佛法欲滅盡<br>　吾等捨天樂　　故來欲受法<br>　不得聞正法　　不如棄之去<br>　其有尊鬼神　　心樂佛法者<br>　不念諸比丘　　不復行擁護<br>　於時弊鬼神　　凶暴行毒害<br>　取比丘精氣　　令命無有餘<br>　比丘多疾病　　羸劣無氣力<br>　失神顏色變　　勤苦遭眾厄<br>　展轉相憎嫉　　疾病不相瞻<br>　或有至死亡　　無護橫夭終<br>　貪著利財寶　　衣食無限節<br>　曉知習俗法　　邪業以自活<br>　販賣規賈利　　出入求生息<br>　志尚在總務　　孜孜無解極<br>　樂於雜碎事　　求利欲救命<br>　棄捐度世業　　細務自嬰累<br>　衣服不整齊　　儀節不閑修<br>　不能將順行　　如野馬獼猴<br>　遙見賢比丘　　分衛知止足<br>　遠遠罵詈之　　言不順禁戒<br>　如今日比丘　　澹然無過失<br>　彼時諸比丘　　默聲犯眾惡<br>　偷苟無羞慚　　懈怠懷毒意<br>　斯等將來世　　反當見敬事<br>　有仁賢比丘　　具足知廉恥<br>　於彼失法時　　乃更不見待<br>　譬如師子王　　處在林樹間<br>　豺狼及犬狐　　不敢食其肉<br>　命過身出虫　　還自噉其肉<br>　晝夜共噉食　　毀滅其形體<br>　能仁大聖人　　泥洹滅度後<br>　諸地水火風　　不能毀佛法<br>　世間珍奇寶　　不妄忽自亡<br>　蒼金出於世　　紫金乃不彰<br>　正法在於世　　終不自沒盡<br>　因有象法故　　正法則滅盡<br>　譬如海中船　　貪重故沈沒<br>　佛法斯亦然　　利養故滅盡<br>　背經及聖典　　以此為正法<br>　以法違於律　　以非作法義<br>　諸邪見異學　　五通諸學士<br>　不能毀法義　　及所興布施<br>　其從釋迦文　　因佛作沙門<br>　當毀於正法　　令法至滅盡<br>　計劣諸男子　　除髮被袈裟<br>　皆當敗正法　　令典沒不現<br>　不肯順禁教　　戮力存法務<br>　恣心從所樂　　猶如塵蔽驢<br>　于時諸學人　　受取妄保任<br>　改定其券別　　令錯所寄信<br>　畏於縣官吏　　怨賊及債主<br>　戰戰相惡難　　恐怖衣毛豎<br>　耕種及治生　　遭值諸吏卒<br>　朝夕習穢欲　　眾患所見惱<br>　將有三惡王　　大秦在於前<br>　撥羅在於後　　安息在中央<br>　由於是之故　　正法有棄亡<br>　夷王大凶惡　　處在於北方<br>　興師伐惡國　　傷害諸萬民<br>　輕毀諸沙門　　多犯於眾惡<br>　毀壞佛塔寺　　破敗學精廬<br>　當於爾時世　　郡國皆丘墟<br>　是等皆恐懼　　愁憂而懊惱<br>　捨其北方土　　奔趣于中國<br>　病瘦目不明　　尪瘵無氣力<br>　不能捨北方　　當為其所賊<br>　時少年比丘　　不務沙門者<br>　便當脫衣服　　恐怖欲自全<br>　於是中國君　　當來伐夷王<br>　既已誅夷王　　來還居監尼<br>　彼有尊比丘　　名號曰尸師<br>　博聞靡不達　　能悅諸國王<br>　王聞尸師言　　心意懷欣躍<br>　願欲請眾僧　　興設大布施<br>　遣使詣十方　　宣命於諸國<br>　諸人來詣此　　今當大布施<br>　諸僧皆集至　　其數有百千<br>　遭難皆憔悴　　願樂見大施<br>　諸比丘已會　　百千設備足<br>　展轉相推求　　各各相問訊<br>　仁和上所在　　阿闍梨所至<br>　常所從沙彌　　惡師今所師<br>　或傷或死亡　　或亦見驅逐<br>　比丘既相見　　啼哭不自勝<br>　彼時諸會者　　其數百千眾<br>　懷惱失顏色　　樂見大布施<br>　四面並雲集　　同會十五日<br>　講說佛典戒　　尋復相忿懟<br>　斯等既忿懟　　展轉不共和<br>　尊比丘教告　　諸比丘默然<br>　吾當說卿等　　示有佛法律<br>　聽我之所說　　無得亂語言<br>　計此閻浮地　　沙門佛門徒<br>　會同當共和　　不宜長嫌故<br>　有大比丘眾　　其數有百千<br>　欲得學道義　　往會十五日<br>　有大比丘眾　　雖有百千數<br>　我學設明達　　卿等不能知<br>　設有一比丘　　學能達悟者<br>　便可說本末　　我學知其經<br>　時有一比丘　　所學普通達<br>　有德名須賴　　如是師子吼<br>　即時從坐起　　叉手而住立<br>　稽首耆年足　　便當師子吼<br>　吾不懷狐疑　　其心無猶豫<br>　身所學經戒　　今設為通利<br>　吾亦無眾難　　心亦不進退<br>　吾所前學者　　法律無所疑<br>　通暢於經典　　明達於道義<br>　吾所學如此　　諸賢宜奉持<br>　卿不達眾經　　亦不解法律<br>　云何尊者前　　而多自稱歎<br>　尊師惡弟子　　性凶懷毒害<br>　其名曰阿斯　　即便害須賴<br>　時有大鬼神　　信樂於佛法<br>　手自執金剛　　遂打殺阿斯<br>　當于爾時世　　地六反震動<br>　四方自然響　　非人擊靈鼓<br>　至爾時四方　　當有四大煙<br>　又復四大火　　上方四面墮<br>　於爾之世時　　世間為幽冥<br>　從是往不反　　生民沒愚癡<br>　黎庶無央數　　悲哀懷懊惱<br>　今日最末世　　佛正法未盡<br>　曾見佛鬼神　　信樂於道義<br>　縱身自投地　　號躄不自堪<br>　諸比丘遭惡　　如人喪二親<br>　今日最末世　　佛正法滅盡<br>　從今日以往　　無復說經典<br>　法律及禁戒　　當何從聞聽<br>　諸天樹木鬼　　曠野居神明<br>　悲感心憂惱　　宛轉不自寧<br>　法燈為已沒　　正典已毀滅<br>　今世最崩頹　　法鼓不復鳴<br>　諸魔設歡喜　　聚會相慶賀<br>　舉手而讚言　　今是佛末世<br>　卻後將來世　　當有是患難<br>　益當加精進　　勉力求度脫<br>　譬如有賈客　　失時心懷惱<br>　故宜加慕屬　　無得復後悔<br>　聞時道法興　　經典普流布<br>　說法者常存　　勤心修佛教<br>　今日四輩人　　展轉相恭敬<br>　聞佛法尚在　　夙宵加精進<br>　身體自康強　　未遭老病死<br>　以故當慇懃　　念後大危懼<br>　及時諸國安　　無有眾患難<br>　豐熟乞易得　　奉修佛教禁<br>　沙門解羅剎　　聞是法教戒<br>　前稽首作禮　　耆年迦旃子<br>　惟吾身戰慄　　毛豎心為寒<br>　失志不知法　　不復識方面<br>　今我聞此言　　心生大恐懼<br>　將來世見此　　安能心不碎<br>　尊者迦旃子　　興此悲哀已<br>　則為諸弟子　　說正法未盡<br>　三百歲多解脫　　三百歲聞戒定<br>　三百歲修佛寺　　入千年青苑說<br>　說比丘樂無樂　　習獨處床席居<br>　在於彼行無方　　當降伏諸愛欲　</p><p class='juan'>
佛使比丘迦旃延說法沒盡偈百二十章</p>
</body></html>
