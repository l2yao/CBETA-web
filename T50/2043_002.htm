<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T50 </TITLE>
</head>
<BODY>

<p class='juan'>
阿育王經卷第二</p>
<p><span class='byline'>　　　　梁扶南三藏僧伽婆羅譯</span><br><p><b>　　<A NAME="n157"></A>見優波笈多因緣品第二</b><p>爾時阿育王。起八萬四千舍利塔已生大歡喜。與諸大臣共往雞寺。到已於上座前合掌禮拜而作是言。佛一切見者記我以沙施佛今得是報。更復有人佛所記不。彼時上座比丘名耶舍(翻名聞)答阿育王言亦有。世尊未涅槃時有龍王名阿波羅囉(翻無留)。復有陶師及旃陀羅(翻惡)龍王。佛化是等竟至摩偷羅國。於摩偷羅國告長老阿難言。此摩偷羅國如來涅槃百年之後。當有賣香商主名曰笈多。其後生兒名優波笈多。最勝教化為無相佛。我涅槃後當作佛事。復告阿難汝今見彼遠青林不。阿難答言已見。佛言彼有山名優樓漫陀。如來涅槃百年之後。當於彼山起寺。名那哆婆哆最勝坐禪處。於時世尊而說偈言<p class='lg'>　教化弟子中　　智慧最第一<br>　世尊之所記　　名優波笈多<br>　大德於此世　　當廣作佛事　</p><p>彌時阿育王復問上座耶舍。優波笈多為生以未。大德耶舍答言已生在優樓漫陀山。除一切煩惱。諸阿羅漢悉隨從之攝受世間。故如一切智於天人阿修羅。及諸龍神等而為說法。是時長老優波笈多。為一萬八千阿羅漢之所圍繞。在那哆婆哆寺。時阿育王為諸大臣。而說偈言<p class='lg'>　汝當速莊嚴　　象馬車步兵<br>　我欲往彼國　　優樓漫陀山<br>　為欲見大德　　名優波笈多<br>　勤精進盡漏　　乃至阿羅漢　</p><p>時諸大臣白阿育王言。王應遣使報彼諸人令優波笈多來至王門。王答諸臣。阿羅漢者不可輕屈我等今應自往禮拜。而說偈言<p class='lg'>　處世同如來　　名優波笈多<br>　若不受其教　　其心金剛造　</p><p>乃至阿育王遣使往優波笈多所白優波笈多言。我欲至大德處。優波笈多聞使語已即便思惟。若阿育王來必多人隨從當損此國。思惟已即語使言。我當至彼不須王來王即造船迎優波笈多。處處道路無不修治。至摩偷羅國是時優波笈多將一萬八千阿羅漢。為攝受阿育王。故一切入船乃至往波吒利弗多國時阿育王民白大王言。優波笈多為攝受王。故已至此國。大王當知佛法如地。王今修善由之得正渡三有海至無為岸。優波笈多至明清旦當步至王所。王聞歡喜即解瓔珞價直千萬以賞此人。復令此人擊鼓宣令。使波吒利弗多國一切聞知優波笈多明當入國。復令此人說此偈言<p class='lg'>　若人樂富樂　　及天解脫因<br>　一切應當見　　彼優波笈多<br>　若人不見佛　　兩足中最尊<br>　自然大慈悲　　無漏大師等<br>　彼見當供養　　名優波笈多　</p><p>乃至阿育王。令一切人民聞此偈言。又復令其嚴治道路。時王出城至半由旬共諸臣民嚴持香花。種種伎樂迎優波笈多。時阿育王遙見優波笈多已在岸上。與一萬八千阿羅漢。如半月形而自圍繞。即便下象步至優波笈多處。時阿育王一足在船一足在岸。以兩手捧優波笈多以置船中。五體投地敬禮其足猶如大樹摧折墮地。又復以舌舐其兩足長跪合掌瞻仰無厭而說偈言<p class='lg'>　大地海為衣　　山莊嚴一繖<br>　除怨得此地　　令我生歡喜<br>　不如於今日　　與大德相見<br>　我今見大德　　倍生於心念<br>　是故我生喜　　謂已見世尊<br>　佛已入涅槃　　大德作佛事<br>　世間為無明　　汝如日月光<br>　以智慧莊嚴　　猶如大師等<br>　第一教化人　　眾生所歸依<br>　應當見教化　　我當如說行　</p><p>爾時大德優波笈多。以右手摩阿育王頂。而說偈言<p class='lg'>　王今得自在　　當修不放逸<br>　三寶值遇難　　王應常供養<br>　世尊付法藏　　於王及我等<br>　當守護佛法　　為攝受眾生　</p><p>阿育王答言。如世尊記我今已作。而說偈言<p class='lg'>　我今已供養　　世尊舍利像<br>　處處廣起塔　　以珍寶莊嚴<br>　唯不能出家　　修行於梵行　</p><p>優波笈多言。大王善哉善哉如此之事。是王應作。何以故<p class='lg'>　王於身命財　　應當修真實<br>　王若在異世　　不受異世苦　</p><p>時阿育王以大供養。將優波笈多入城。手捧大德以置高座。優波笈多其身軟滑如兜羅綿。阿育王既觸其身合掌而言<p class='lg'>　大德身軟滑　　如綿迦尸等<br>　今我體鹿澀　　而觸大德身　</p><p>時優波笈多復說偈言<p class='lg'>　我以勝供養　　供養佛世尊<br>　不及王以沙　　奉施於如來　</p><p>時阿育王復以偈言<p class='lg'>　我先小兒意　　以沙奉世尊<br>　值遇功德田　　是故今為王　</p><p>時優波笈多。為令阿育生歡喜故。而說偈言<p class='lg'>　王值功德田　　而生布施種<br>　是故得此報　　不可思議樂　</p><p>王聞是已心大歡喜。復說偈言<p class='lg'>　昔以沙布施　　世尊大福田<br>　今得無比樂　　四分轉輪王<br>　誰聞如此事　　不供養如來　</p><p>是時阿育王禮優波笈多足白言。大德我欲於佛行住坐處悉皆供養。又欲作相令未來眾生知佛如來行住坐臥所在之處。為攝受故即說偈言<p class='lg'>　我欲於如來　　行住坐臥處<br>　悉皆修供養　　為離生死苦<br>　又欲作如來　　行住坐臥相<br>　使未來眾生　　起見佛因緣　</p><p>優波笈多答言。大王善哉善哉王今此心最為難及。今欲現王如來世尊四威儀處令王作相。為欲攝受諸眾生故。是時阿育王即嚴四兵。香花伎樂與優波笈多。即往彼處時優波笈多將阿育王至佛生處入嵐毘尼林(翻解脫處)舉右手指言。阿育王。此是佛生處。而說偈言<p class='lg'>　世尊第一處　　生便行七步<br>　淨眼觀四方　　而作師子吼<br>　是我最後生　　處胎住亦然　</p><p>時阿育王五體投地。頂禮如來初生之處。合掌說偈<p class='lg'>　有人見佛者　　彼具大功德<br>　若聞師子吼　　功德亦如是　</p><p>優波笈多為阿育王生大信心。而問王言。有天見佛初生行七步。及聞師子吼王欲見耶。王答言大德。我今欲見優波笈多言。如來初生摩耶夫人所攀樹枝天在其中。即便以手指示其處。而說偈言<p class='lg'>　若有諸天人　　住在此林中<br>　得見世尊生　　復聞師子吼<br>　當現其自身　　為阿育生信　</p><p>是時天人便現其身。於優波笈多前立合掌說言<p>大德令我欲何所作。時優波笈多語阿育王。此天見佛生時。阿育王合掌向天。而說偈言<p class='lg'>　汝見佛初生　　百福莊嚴身<br>　佛面如蓮花　　世間所愛樂<br>　復聞師子吼　　依此大林中　</p><p>是時天人復以偈答<p class='lg'>　我已見佛身　　光明如金色<br>　七步行虛空　　二足中最勝<br>　亦聞師子吼　　為天人中尊　</p><p>時王問言。如來生時有何瑞相。天人答言。我今不能廣說妙事。略說少分。即說偈言<p class='lg'>　放金色光明　　照於盲世間<br>　人天所愛樂　　及山海地動　</p><p>乃至阿育王。以十萬兩金供養如來初生之處。即便起塔復往餘處。時優波笈多將阿育王入迦比羅婆修斗仙人住處(翻蒼色)。舉手示王此處。人以菩薩與白飯王。三十二相可愛之色莊嚴其身。王見已五體投地向彼作禮。釋迦(人姓)跋陀那(翻正當)是天神處。菩薩至彼欲禮天神。是時天神不受其禮。而禮菩薩。時白飯王見是事己即便說言。我今此兒為天之天。即為立名謂之天天。又言此是相師婆羅門相菩薩處。又言此是仙人記菩薩處。云此兒生已當應作佛。又言此是摩訶波闍波提養菩薩處。又言此是菩薩學書之處。又言此是菩薩乘象車馬等種種技術之處。又言此是菩薩究竟諸道滿足之處。又言此是菩薩轉石輪處。又言此是共六萬婇女娛樂之處。又言此是菩薩見老病死生悲心處。又言此是菩薩閻浮樹下修諸禪定離欲惡法。有覺有觀離生喜樂入初禪處。菩薩坐禪日已過中蔭菩薩樹其影不移。其餘諸樹影隨日轉。時白飯王見如此事五體投地禮菩薩足。又此間有一萬天人。隨侍菩薩從迦毘羅城中夜而出。又此是菩薩脫寶冠并遣馬與車匿還處。而說偈言<p class='lg'>　捨寶冠纓絡　　并馬與車匿<br>　令其還本國　　一身無侍衛<br>　為修精進行　　便入山學道　</p><p>菩薩於此處。以迦尸衣易獵師袈裟而便出家。此是娑羅伽婆(翻姓)請菩薩處。此處頻毘娑羅(翻摸實)王與菩薩半國。是處問鬱頭藍弗復說偈言<p class='lg'>　此處有仙人　　名鬱頭藍弗<br>　聞其法捨去　　人王無餘師　</p><p>此處六年苦行。復說偈言<p class='lg'>　六年中苦行　　難行我已行<br>　知苦行非道　　捨仙人所行　</p><p>此處是菩薩。受難陀難陀波羅二女奉十六轉乳糜受已食之復說偈言<p class='lg'>　菩薩在此處　　食難陀乳糜<br>　大勇最勝語　　往菩提樹間　</p><p>此處迦梨龍王讚嘆菩薩。如偈所說<p class='lg'>　龍王名迦梨　　讚歎而說言<br>　以此道當往　　於菩提樹間　</p><p>是時阿育王。禮優波笈多足合掌說言。我欲見龍王其先見如來行如象王。從於此路往菩提樹。時優波笈多往迦梨住處。以手指而說偈言<p class='lg'>　龍王中最勝　　汝當起現身<br>　汝見菩薩行　　往詣菩提樹　</p><p>是時迦梨龍王即現其身。於優波笈多前合掌說言。大德教我欲何所作。優波笈多語阿育王言。此迦梨龍王。菩薩從此路往菩提樹時是其讚歎。時阿育王合掌向迦梨龍王。而說偈言<p class='lg'>　汝見佛世尊　　光明如金色<br>　於世間無等　　面如秋滿月<br>　十力大功德　　汝當說一分<br>　云何從此行　　佛神力具足　</p><p>迦梨龍王答言。我今不能廣說當略說之王當諦聽而說偈言<p class='lg'>　菩薩履地時　　六種大震動<br>　及大海諸山　　放光過於日　</p><p>乃至阿育王於龍王處起塔已便去。時優波笈多將阿育王往菩提樹舉手指言。大王此處菩薩以慈悲為伴勝魔王軍。覺得阿耨多羅三藐三菩提。而說偈言<p class='lg'>　滿足王於此　　勝種種魔軍<br>　得無比醍醐　　無上正遍知　</p><p>時阿育王以十萬金供養菩提樹。及起塔已便去。優波笈多復白王言。此是佛受四天王四缽合為一缽處。又此處受二商主提謂波利所奉之食。佛從此處往波羅奈國。時有外道名優波祇歎如來處。優波笈多復將阿育王往仙面處舉手指言。此是世尊三轉十二行法輪處。即說偈言<p class='lg'>　是此處三轉　　十二行法輪<br>　真實法所造　　為度生死苦　</p><p>此是一千外道出家之處。又此是佛為頻婆娑羅王說法得見諦處。及八萬諸天摩伽陀國婆羅門長者無數人等說法得見諦處。此是佛為帝釋天王說法及八萬諸天得見諦處。此是世尊為母說法夏安居竟與無數諸天從彼來處。乃至廣說。優波笈多將阿育王至拘尸那城佛涅槃處。舉手示言。大王此是如來所作已辦入無餘涅槃處。而說偈言<p class='lg'>　天人阿修羅　　夜叉龍神等<br>　及一切世間　　教化彼已竟<br>　大慈悲精進　　是故入涅槃　</p><p>時阿育王聞是語已悶絕躄地。乃至以冷水灑面尋得醒寤。從地而起以十萬金。供養如來涅槃之處及起塔已。禮優波笈多足而說言。我是世尊所說大弟子。我欲供養舍利。優波笈多答言。善哉善哉王心極善。是時優波笈多將阿育王入祇洹林。舉右手指言。大王此是舍利弗塔自當供養。阿育王問優波笈多言。舍利弗功德智慧其事云何。答言是第二佛為法之將。能隨如來而轉法輪。佛弟子中智慧第一。一切世間所有智慧。十六分中不及其一。唯除如來。而說偈言<p class='lg'>　無等正法輪　　佛為世間轉<br>　舍利弗隨轉　　以利益世間<br>　誰能說其人　　功德智慧海　</p><p>時阿育王心大歡喜。以十萬金供養舍利弗塔。合掌說偈言<p class='lg'>　我禮舍利弗　　以恭敬心念<br>　大慧離煩惱　　為世間光明　</p><p>優波笈多復示阿育王目揵連塔說言。大王此是目揵連塔王當供養。王問言其人功德神力云何。長老答言。佛說其神力弟子之中最為第一。能以足指動天帝釋最勝法堂。亦能降伏難陀優波難陀龍王。即說偈言<p class='lg'>　目揵連神力　　佛說為第一<br>　能以足指動　　帝釋最勝殿<br>　降伏二龍王　　難陀波難陀<br>　神力功德海　　無有能稱量　</p><p>時阿育王以十萬金供養目揵連塔。合掌說偈<p class='lg'>　最勝之神力　　離生死苦惱<br>　我今以頂禮　　名聞目揵連　</p><p>優波笈多復指示言。此是摩訶迦葉塔應當供養。阿育王問言其人功德云何。長老答言。於少欲知足乃至八種及頭陀苦行。佛說其人最為第一。佛以半座與其令坐。又以自身袈裟覆之。攝受苦人受持法藏。復說偈言<p class='lg'>　最勝大福田　　行少欲知足<br>　受持佛法藏　　能攝苦眾生<br>　佛與其半座　　及以衣覆身<br>　無有人能說　　其大功德海　</p><p>時阿育王復以十萬金。供養大迦葉塔。合掌說偈<p class='lg'>　常在山石窟　　具少欲知足<br>　除諸煩惱怨　　獲得解脫果<br>　無比功德力　　是故今頂禮　</p><p>時優波笈多。復示阿育王薄拘羅塔說言。大王。此是薄拘羅塔應當供養。阿育王問言。其人功德云何。答言。佛弟子中精進無病最為第一。不曾為人說一二句法。時王令人以二十貝子供養其塔。時有大臣問阿育王。等是羅漢。何故餘塔皆以金供養。而薄拘羅塔獨與二十貝子以為供養。阿育王言。汝當聽說<p class='lg'>　以智慧為燈　　除於無明闇<br>　住意為舍宅　　少利益世間<br>　是故以貝子　　供養於其塔　</p><p>是時二十貝子從塔處來著阿育王足。時大臣見深生驚怪而說言。此阿羅漢少欲之力。乃至已入涅槃而不受施。時優波笈多。復將阿育王至阿難塔說言。大王。此阿難塔應當供養。其是如來給事弟子能持佛語。佛說。其人弟子之中多聞第一。而說偈言<p class='lg'>　是長老阿難　　諸天人所貴<br>　常護持佛缽　　具足念慧心<br>　多聞為大海　　口說微妙語<br>　方便正覺意　　明了一切法<br>　為諸功德藏　　世尊所讚歎　</p><p>時阿育王以十萬金供養阿難塔。大臣問言。何故於此最勝供養。阿育王答言。當聽我說<p class='lg'>　佛世尊法身　　清淨無與等<br>　其能攝受持　　故我上供養<br>　其然佛法燈　　除諸煩惱闇<br>　其力故法住　　故我上供養<br>　如以牛跡水　　不及於大海<br>　阿難智慧水　　不及佛智海<br>　於修多羅中　　佛與登王位<br>　故我於今日　　設最上供養　</p><p>時阿育王供養已竟生大歡喜。禮優波笈多足。而說偈言<p class='lg'>　我今生人中　　不失善業果<br>　以先功德力　　得作自在王<br>　以不真實法　　獲得於真實<br>　世尊舍利塔　　莊嚴於世間<br>　云何修苦行　　於我所未作　</p><p>時阿育王禮優波笈多足。還其本國<p class='juan'>
阿育王經卷第二</p>
</body></html>
