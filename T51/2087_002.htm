<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T51 </TITLE>
</head>
<BODY>

<p class='juan'>
大唐西域記卷第二(三國)</p>
<p><span class='byline'>　　　　三藏法師玄奘奉　詔譯</span><br><p><span class='byline'>　　　　大總持寺沙門辯機撰</span><br><ul><li>濫波國</li><li>那揭羅曷國</li><li>健馱邏國</li></ul><p>詳夫天竺之稱。異議糾紛。舊云身毒。或曰賢豆。今從正音。宜云印度。印度之人隨地稱國。殊方異俗遙舉總名。語其所美謂之印度。印度者。唐言月。月有多名。斯其一稱。言諸群生輪迴不息。無明長夜莫有司晨。其猶白日既隱宵燭斯繼。雖有星光之照。豈如朗月之明。苟緣斯致因而譬月。良以其土聖賢繼軌導凡御物如月照臨。由是義故。謂之印度。印度種姓族類群分。而婆羅門特為清貴。從其雅稱傳以成俗。無云經界之別。總謂婆羅門國焉<p>若其封疆之域。可得而言。五印度之境周九萬餘里。三垂大海。北背雪山北廣南狹。形如半月。畫野區分七十餘國。時特暑熱。地多泉濕。北乃山阜隱軫丘陵[焉-正+臼]鹵。東則川野沃潤疇壟膏腴。南方草木榮茂。西方土地磽确。斯大概也。可略言焉<p>夫數量之稱謂踰繕那(舊曰由旬。又曰踰闍那又曰由延。皆訛略也)。踰繕那者。自古聖王一日軍行也。舊傳一踰繕那四十里矣。印度國俗乃三十里。聖教所載唯十六里。窮微之數分一踰繕那為八拘盧舍。拘盧舍者。謂大牛鳴聲所極聞稱拘盧舍。分一拘盧舍為五百弓。分一弓為四肘。分一肘為二十四指。分一指節為七宿麥。乃至蝨蟣隙塵牛毛羊毛兔毫金水。次第七分以至細塵。細塵七分為極細塵。極細塵者不可復折。折即歸空。故曰極微也<p>若乃陰陽曆運日月次舍。稱謂雖殊時候無異。隨其星建以標月名。時極短者。謂剎那也。百二十剎那為一呾剎那。六十呾剎那為一臘縛。三十臘縛為一牟呼栗多。五牟呼栗多為一時。六時合成一日一夜(晝三夜三)。居俗日夜分為八時(晝四夜四於一一時各有四分)。月盈至滿謂之白分。月虧至晦謂之黑分。黑分或十四日十五日。月有小大故也。黑前白後合為一月。六月合為一行。日遊在內北行也。日遊在外南行也。總此二行合為一歲。又分一歲以為六時。正月十六日至三月十五日。漸熱也。三月十六日至五月十五日。盛熱也。五月十六日至七月十五日。雨時也。七月十六日至九月十五日。茂時也。九月十六日至十一月十五日。漸寒也。十一月十六日至正月十五日。盛寒也。如來聖教歲為三時。正月十六日至五月十五日。熱時也。五月十六日至九月十五日。雨時也。九月十六日至正月十五日。寒時也。或為四時。春夏秋冬也。春三月。謂制呾羅月。吠舍佉月。逝瑟吒月。當此從正月十六日至四月十五日。夏三月。謂頞沙荼月。室羅伐拏月。婆羅缽陀月。當此從四月十六日至七月十五日。秋三月。謂頞濕縛庾闍月。迦剌底迦月。末伽始羅月。當此從七月十六日至十月十五日。冬三月。謂報沙月。磨袪月。頗勒窶拏月。當此從十月十六日至正月十五日。故印度僧徒依佛聖教坐兩安居。或前三月。或後三月。前三月當此從五月十六日至八月十五日。後三月當此從六月十六日至九月十五日。前代譯經律者。或云坐夏。或云坐臘。斯皆邊裔殊俗。不達中國正音。或方言未融而傳譯有謬。又推如來入胎初生出家成佛涅槃日月。皆有參差。語在後記<p>若夫邑里閭閻方城廣峙。街衢巷陌曲徑盤迂。闤闠當塗旗亭夾路。屠釣倡優魁膾除糞旌厥宅居。斥之邑外。行里往來僻於路左。至於宅居之製垣郭之作。地勢卑濕城多壘塼。暨諸牆壁或編竹木。室宇臺觀板屋平頭。泥以石灰覆以[<a href='javascript:showpic("../fontimg/057507.gif")'>專*瓦</a>]墼。諸異崇構製同中夏。苫茅苫草或塼或板。壁以石灰為飾。地塗牛糞為淨。時花散布。斯其異也。諸僧伽藍頗極奇製。隅樓四起重閣三層。榱梠棟梁奇形彫鏤。戶牖垣牆圖畫眾綵。黎庶之居內侈外儉。隩室中堂高廣有異。層臺重閣形製不拘。門闢東戶。朝座東面。至於坐止咸用繩床。王族大人士庶豪右。莊飾有殊規矩無異。君王朝座彌復高廣。珠璣間錯謂師子床。敷以細[<a href='javascript:showpic("../fontimg/057087.gif")'>疊*毛</a>]蹈以寶机。凡百庶僚隨其所好。刻彫異類瑩飾奇珍。衣裳服玩無所裁製。貴鮮白輕雜綵。男則繞腰絡腋橫巾右袒。女乃襜衣下垂通肩總覆。頂為小髻餘髮垂下。或有剪髭別為詭俗。首冠花鬘身佩瓔珞。其所服者謂憍奢耶衣。及[<a href='javascript:showpic("../fontimg/057087.gif")'>疊*毛</a>]布等。憍奢耶者。野蠶絲也。叢摩衣。麻之類也。頷([據-豕+丘]嚴反)缽羅衣織細羊毛也。褐剌縭衣織野獸毛也。獸毛細耎可得緝績。故以見珍而充服用。其北印度。風土寒烈短製褊衣。頗同胡服。外道服飾紛雜異製。或衣孔雀羽尾。或飾髑髏瓔珞。或無服露形。或草板掩體。或拔髮斷髭或蓬鬢椎髻。裳衣無定赤白不琚C沙門法服唯有三衣及僧卻崎。泥縛些(桑箇反)那。三衣裁製部執不同。或緣有寬狹。或葉有小大。僧卻崎(唐言掩腋。舊曰僧祇支。訛也)覆左肩掩兩腋。左開右合長裁過腰。泥縛些那(唐言裙舊曰涅槃僧訛也)既無帶襻其將服也。集衣為[<a href='javascript:showpic("../fontimg/034730.gif")'>袖-由+聶</a>]束帶以緇。[<a href='javascript:showpic("../fontimg/034730.gif")'>袖-由+聶</a>]則諸部各異。色乃黃赤不同。剎帝利婆羅門清素居簡潔白儉約。國王大臣服玩良異。花鬘寶冠以為首飾。環釧瓔珞而作身佩。其有富商大賈唯釧而已。人多徒跣少有所履。染其牙齒或赤或黑。齊髮穿耳。脩鼻大眼。斯其貌也<p>夫其潔清自守非矯其志。凡有饌食必先盥洗。殘宿不再食器不傳。瓦木之器經用必棄。金銀銅鐵每加摩瑩。饌食既訖嚼楊枝而為淨。澡漱未終無相執觸。每有溲溺必事澡灌。身塗諸香。所謂栴檀鬱金也。君王將浴。鼓奏絃歌祭祀拜祠沐浴盥洗<p>詳其文字。梵天所製原始垂則。四十七言也。寓物合成隨事轉用。流演枝派其源浸廣。因地隨人微有改變。語其大較未異本源。而中印度特為詳正。辭調和雅與天同音。氣韻清亮為人軌則。鄰境異國習謬成訓。競趨澆俗莫守淳風<p>至於記言書事各有司存。史誥總稱謂尼羅蔽荼(唐言清藏)。善惡具舉災祥備著<p>而開蒙誘進先導十二章。七歲之後漸授五明大論。一曰聲明。釋詁訓字。詮目疏別。二工巧明。伎術機關陰陽曆數。三醫方明。禁咒閑邪藥石針艾。四謂因明。考定正邪研覈真偽。五曰內明。究暢五乘因果妙理<p>其婆羅門學四吠陀論(舊曰毘陀訛也)。一曰壽。謂養生繕性。二曰祠。謂享祭祈禱。三曰平。謂禮儀占卜兵法軍陣。四曰術。謂異能伎數禁咒醫方<p>師必博究精微貫窮玄奧。示之大義導以微言。提撕善誘彫杇勵薄。若乃識量通敏志懷逋逸則拘縶。反開業成後已年方三十。志立學成。既居祿位先酬師德。其有博古好雅肥遁居貞。沈浮物外逍遙事表。寵辱不驚聲問以遠。君王雅尚莫能屈跡。然而國重聰叡俗貴高明。褒贊既隆禮命亦重。故能強志篤學忘疲遊藝。訪道依仁不遠千里。家雖豪富志均羈旅。口腹之資巡丐以濟。有貴知道無恥匱財。娛遊墮業媮食靡衣。既無令德又非時習。恥辱俱至醜聲載揚<p>如來理教隨類得解。去聖悠遠正法醇醨。任其見解之心。俱獲聞智之悟。部執峰峙諍論波濤。異學專門殊途同致。十有八部各擅鋒銳。大小二乘居止區別。其有宴默思惟經行住立。定慧悠隔諠靜良殊。隨其眾居各製科防。無云律論經是佛經。講宣一部乃免僧知事。二部加上房資具。三部差侍者祇承。四部給淨人役使。五部則行乘象輿。六部又導從周衛。道德既高旌命亦異。時集講論考其優劣。彰別善惡黜陟幽明。其有商搉微言抑揚妙理。雅辭贍美妙辯敏捷。於是馭乘寶象導從如林。至乃義門虛闢辭鋒挫銳。理寡而辭繁。義乖而言順。遂即面塗赭堊身坌塵土。斥於曠野棄之溝壑。既旌淑慝亦表賢愚。人知樂道家勤志學。出家歸俗。從其所好。罹咎犯律僧中科罰。輕則眾命訶責。次又眾不與語。重乃眾不共住。不共住者斥擯不齒。出一住處措身無所。羈旅艱辛或返初服<p>若夫族姓殊者。有四流焉。一曰婆羅門。淨行也。守道居貞潔白其操。二曰剎帝利。王種也(舊曰剎利略也)。奕世君臨仁恕為志。三曰吠奢(舊曰毘舍訛也)。商賈也。貿遷有無逐利遠近。四曰戍陀羅(舊曰首陀訛也)。農人也。肆力疇壟勤身稼穡。凡茲四姓清濁殊流。婚娶通親飛伏異路。內外宗枝姻媾不雜。婦人一嫁終無再醮。自餘雜姓寔繁。種族各隨類聚難以詳載<p>君王奕世唯剎帝利。篡弒時起異姓稱尊。國之戰士驍雄畢選。子父傳業遂窮兵術。居則宮廬周衛。征則奮旅前鋒。凡有四兵步馬車象。象則被以堅甲牙施利距。一將安乘授其節度。兩卒左右為之駕馭。車乃駕以駟馬。兵帥居其乘。列卒周衛。扶輪挾轂。馬軍散禦逐北奔命。步軍輕捍敢勇充選。負大[木*鹵]執長戟。或持刀劍前奮行陣。凡諸戎器莫不鋒銳。所謂矛楯弓矢刀劍鉞斧。戈殳長槊輪索之屬。皆世習矣<p>夫其俗也性雖狷急志甚貞質。於財無苟得。於義有餘讓。懼冥運之罪。輕生事之業。詭譎不行盟誓為信。政教尚質風俗猶和。凶悖群小時虧國憲。謀危君上。事跡彰明。則常幽囹圄無所刑戮。任其生死不齒人倫。犯傷禮義悖逆忠孝。則劓鼻截耳斷手刖足。或驅出國。或放荒裔。自餘咎犯輸財贖罪。理獄占辭不加刑朴。隨問款對據事平科。拒違所犯恥過飾非。欲究情實。事須案者。凡有四條。水火稱毒。水則罪人與石盛以連囊。沈之深流校其真偽。人沈石浮則有犯。人浮石沈則無隱。火乃燒鐵罪人踞上。復使足蹈。既遣掌案。又令舌舐。虛無所損實有所傷。懦弱之人不堪炎熾。捧未開花散之向焰。虛則花發實則花焦。稱則人石平衡輕重取驗。虛則人低石舉。實則石重人輕。毒則以一羖羊剖其右髀。隨被訟人所食之分。雜諸毒藥置右髀中。實則毒發而死。虛則毒歇而穌。舉四條之例。防百非之路<p>致敬之式。其儀九等。一發言慰問。二俯首示敬。三舉手高揖。四合掌平拱。五屈膝。六長踞。七手膝踞地。八五輪俱屈。九五體投地。凡斯九等極唯一拜。跪而讚德謂之盡敬。遠則稽顙拜手。近則嗚足摩踵。凡其致辭受命褰裳長跪。尊賢受拜必有慰辭。或摩其頂。或拊其背。善言誨導以示親厚。出家沙門既受敬禮。唯加善願無止跪拜。隨所宗事多有旋繞。或唯一周。或復三匝。宿心別請數則從欲<p>凡遭疾病絕粒七日。期限之中多有痊愈。必未瘳差方乃餌藥。藥之性類名種不同。醫之工伎占候有異<p>終沒臨喪哀號相泣。裂裳拔髮拍額椎胸。服制無間喪期無數。送終殯葬其儀有三。一曰火葬。積薪焚燎。二曰水葬。沈流漂散。三曰野葬。棄林飼獸。國王殂落先立嗣君以主喪祭。以定上下。生立德號死無議諡。喪禍之家人莫就食。殯葬之後復常無諱。諸有送死以為不潔。咸於郭外浴而後入。至於年耆壽耄死期將至。嬰累沈痾生涯恐極。厭離塵俗願棄人間。輕鄙生死希遠世路。於是親故知友奏樂餞會。泛舟鼓棹濟殑伽河。中流自溺謂得生天。十有其一未盡鄙見。出家僧眾制無號哭。父母亡喪誦念酬恩。追遠慎終寔資冥福<p>政教既寬機務亦簡。戶不籍書人無傜課。王田之內大分為四。一充國用祭祀粢盛。二以封建輔佐宰臣。三賞聰叡碩學高才。四樹福田給諸異道。所以賦斂輕薄傜稅儉省。各安世業俱佃口分。假種王田六稅其一。商賈逐利來往貨遷。津路關防輕稅後過。國家營建不虛勞役。據其成功酬之價直。鎮戍征行宮廬營衛。量事招募懸賞待人。宰牧輔臣庶官僚佐。各有分地自食封邑<p>風壤既別地利亦殊。花草果木雜種異名。所謂菴沒羅果。菴弭羅果。末杜迦果。跋達羅果。劫比他果。阿末羅果。鎮杜迦果。烏曇跋羅果。茂遮果。那利[卄/觔]羅果。般[木*(玄/衣)]娑果。凡厥此類難以備載。見珍人世者略舉言焉。至於棗栗椑[<a href='javascript:showpic("../fontimg/014596.gif")'>姊-女+木</a>]印度無聞。梨柰桃杏蒲萄等果。迦濕彌羅國已來往往間植。石榴甘橘諸國皆樹<p>墾田農務稼穡耕耘。播植隨時各從勞逸。土宜所出稻麥尤多<p>蔬菜則有薑芥瓜瓠葷陀菜等。[葸-十+夕]蒜雖少噉食亦希。家有食者驅令出郭<p>至於乳酪膏酥沙糖石蜜芥子油諸餅糗常所膳也。魚羊獐鹿時廌肴胾。牛驢象馬豕犬狐狼師子猴猿。凡此毛群例無味噉。噉者鄙恥眾所穢惡。屏居郭外希跡人間<p>若其酒醴之差滋味流別。蒲萄甘蔗剎帝利飲也。麴蘗醇醪吠奢等飲也。沙門婆羅門飲蒲萄甘蔗漿。非酒醴之謂也。雜姓卑族無所流別<p>然其資用之器功質有殊。什物之具隨時無闕。雖釜鑊斯用。而炊甑莫知。多器坯土少用赤銅。食以一器眾味相調。手指斟酌略無匙箸。至於老病乃用銅匙<p>若其金銀鋀石白玉火珠。風土所產彌復盈積。奇珍雜寶異類殊名。出自海隅易以求貿。然其貨用交遷有無。金錢銀錢貝珠小珠<p>印度之境疆界具舉。風壤之差大略斯在。同條共貫粗陳梗概。異政殊俗據國而敘<p>濫波國。周千餘里。北背雪山三垂黑嶺。國大都城周十餘里。自數百年。王族絕嗣。豪傑力競無大君長。近始附屬迦畢試國。宜粳稻多甘蔗。林樹雖眾果實乃少。氣序漸溫微霜無雪。國俗豐樂人尚歌詠。志性怯弱情懷詭詐。更相欺誚未有推先。體貌卑小動止輕躁。多衣白[<a href='javascript:showpic("../fontimg/057087.gif")'>疊*毛</a>]所服鮮飾。伽藍十餘所。僧徒寡少。並多習學大乘法教。天祠數十異道甚多<p>從此東南行百餘里。踰大嶺濟大河。至那揭羅曷國(北印度境)<p>那揭羅曷國。東西六百餘里。南北二百五六十里。山周四境縣隔危險。國大都城周二十餘里。無大君長主令役屬迦畢試國。豐穀稼多花果。氣序溫暑風俗淳質。猛銳驍雄輕財好學。崇敬佛法少信異道。伽藍雖多僧徒寡少。諸窣堵波荒蕪<span class='corr'>圮</span>壞。天祠五所異道百餘人<p>城東二里有窣堵波。高三百餘尺。無憂王之所建也。編石特起刻雕奇製。釋迦菩薩值然燈佛。敷鹿皮衣布髮掩泥得受記處。時經劫壞斯跡無泯。或有齋日天雨眾花。群黎心競式修供養。其西伽藍少有僧徒。次南小窣堵波。是昔掩[<a href='javascript:showpic("../fontimg/005204.gif")'>泥/土</a>]之地。無憂王避大路遂僻建焉<p>城內有大窣堵波。故基聞諸先志曰。昔有佛齒高廣嚴麗。今既無齒唯餘故基。其側有窣堵波。高三十餘尺。彼俗相傳不知源起。云從空下。峙基於此既非人工。寔多靈瑞<p>城西南十餘里有窣堵波。是如來自中印度凌虛遊化降跡於此。國人感慕建此靈基。其東不遠有窣堵波。是釋迦菩薩昔值然燈佛。於此買華<p>城西南二十餘里至小石嶺。有伽藍高堂重閣積石所成。庭宇寂寥絕無僧侶。中有窣堵波。高二百餘尺。無憂王之所建也<p>伽藍西南深澗[阿-可+肖]絕。瀑布飛流縣崖壁立。東崖石壁有大洞穴。瞿波羅龍之所居也。門徑狹小窟穴冥闇。崖石津滴磎徑餘流。昔有佛影煥若真容。相好具足儼然如在。近代已來人不遍睹。縱有所見彷彿而已。至誠祈請有冥感者。乃暫明視尚不能久。昔如來在世之時。此龍為牧牛之士供王乳酪。進奉失宜既獲譴責。心懷恚恨。即以金錢買華供養受記窣堵波。願為惡龍破國害王。即趣石壁投身而死。遂居此窟為大龍王。便欲出穴成本惡願。適起此心。如來已鑒愍此國人為龍所害。運神通力自中印度至。龍見如來毒心遂止。受不殺戒。願護正法。因請如來常居此窟。諸聖弟子琩我供。如來告曰。吾將寂滅為汝留影。遣五羅漢常受汝供。正法隱沒其事無替。汝若毒心奮怒。當觀吾留影以慈善故毒心當止。此賢劫中當來世尊。亦悲愍汝皆留影像影窟門外有二方石。其一石上有如來足蹈之跡。輪相微現光明時燭。影窟左右多諸石室皆是如來諸聖弟子入定之處。影窟西北隅有窣堵波。是如來經行之處。其側窣堵波有如來髮爪。鄰此不遠有窣堵波。是如來顯暢真宗說蘊界處之所也。影窟西有大盤石。如來嘗於其上濯浣袈裟。文影微現<p>城東南三十餘里至醯羅城。周四五里。豎峻險固。花林池沼光鮮澄鏡。城中居人淳質正信。復有重閣畫棟丹楹。第二閣中有七寶小窣堵波。置如來頂骨。骨周一尺二寸。髮孔分明。其色黃白。盛以寶函。置窣堵波中。欲知善惡相者。香末和[<a href='javascript:showpic("../fontimg/005204.gif")'>泥/土</a>]以印頂骨。隨其福感其文煥然。又有七寶小窣堵波。以貯如來髑髏骨。狀若荷葉。色同頂骨。亦以寶函緘絡而置。又有七寶小窣堵波。有如來眼睛。睛大如奈。光明清徹曒映中外。又以寶函緘封而置。如來僧伽胝袈裟。細[<a href='javascript:showpic("../fontimg/057087.gif")'>疊*毛</a>]所作其色黃赤。置寶函中。歲月既遠微有損壞。如來錫杖白鐵作鐶栴檀為笴寶筒盛之。近有國王。聞此諸物並是如來昔親服用。恃其威力迫脅而歸。既至本國置所居宮。曾未浹辰求之已失。爰更尋訪已還本處。斯五聖跡多有靈異。迦畢試王令五淨行給侍香花。觀禮之徒相繼不絕。諸淨行等欲從虛寂。以為財用人之所重。權立科條以止諠雜。其大略曰。諸欲見如來頂骨者。稅一金錢。若取印者稅五金錢。自餘節級以次科條。科條雖重觀禮彌眾重閣西北有窣堵波。亦甚高大。而多靈異。人以指觸便即搖震。連基傾動鈴鐸和鳴。從此東南山谷中行五百餘里至健馱邏國(舊曰乾陀衛訛也北印度境)<p>健馱邏國。東西千餘里。南北八百餘里。東臨信度河。國大都城號布路沙布邏。周四十餘里。王族絕嗣。役屬迦畢試國。邑里空荒居人稀少。宮城一隅有千餘戶。穀稼殷盛花果繁茂。多甘蔗出石蜜。氣序溫暑略無霜雪。人性恇怯好習典藝。多敬異道少信正法。自古已來印度之境。作論諸師則有那羅延天。無著菩薩。世親菩薩。法救。如意。脅尊者等。本生處也。僧伽藍千餘所。摧殘荒廢蕪漫蕭條。諸窣堵波頗多頹<span class='corr'>圮</span>。天祠百數異道雜居<p>王城內東北有一故基。昔佛缽之寶臺也。如來涅槃之後。缽流此國。經數百年式遵供養。流轉諸國在波刺斯<p>城外東南八九里有卑缽羅樹。高百餘尺。枝葉扶疏蔭影蒙密。過去四佛已坐其下。今猶現有四佛坐像。賢劫之中九百九十六佛皆當坐焉。冥祇警衛靈鑒潛被。釋迦如來於此樹下南面而坐告阿難曰。我去世後當四百年有王命世號迦膩色迦。此南不遠起窣堵波。吾身所有骨肉舍利。多集此中<p>卑缽羅樹南有窣堵波。迦膩色迦王之所建也。迦膩色迦王以如來涅槃之後第四百年。君臨膺運統贍部洲。不信罪福輕毀佛法。畋遊草澤遇見白兔。王親奔逐至此忽滅。見有牧牛小豎於林樹間作小窣堵波。其高三尺。王曰。汝何所為。牧豎對曰。昔釋迦佛聖智懸記。當有國王於此勝地建窣堵波。吾身舍利多聚其內。大王聖德宿殖名符昔記。神功勝福允屬斯辰。故我今者先相警發。說此語已忽然不現。王聞是說嘉慶增懷。自負其名大聖先記。因發正信深敬佛法。周小窣堵波更建石窣堵波。欲以功力彌覆其上。隨其數量琤X三尺。若是增高踰四百尺。基趾所峙周一里半。層基五級高一百五十尺。方乃得覆小窣堵波。王因嘉慶。復於其上更起二十五層金銅相輪。即以如來舍利一斛而置其中。式修供養。營建纔訖見小窣堵波。在大基東南隅下傍出其半。王心不平便即擲棄遂住窣堵波第二級下石基中。半現。復於本處更出小窣堵波。王乃退而歎曰。嗟夫人事易迷神功難掩。靈聖所扶憤怒何及。慚懼既已謝咎而歸。其二窣堵波今猶現在。有嬰疾病欲祈康愈者。塗香散華至誠歸命多蒙瘳差<p>大窣堵波東面石陛南鏤作二窣堵波。一高三尺。一高五尺。規摹形狀如大窣堵波。又作兩軀佛像。一高四尺。一高六尺。擬菩提樹下加趺坐像。日光照燭金色晃曜。陰影漸移石文青紺。聞諸耆舊曰。數百年前。石基之隙有金色蟻。大者如指。小者如麥。同類相從齧其石壁。文若雕鏤廁以金沙。作為此像今猶現在<p>大窣堵波石陛南面有畫佛像。高一丈六尺。自胸已上分現兩身。從胸已下合為一體。聞諸先志曰。初有貧士傭力自濟。得一金錢願造佛像。至窣堵波所謂畫工曰。我今欲圖如來妙相。有一金錢酬功尚少。宿心憂負迫於貧乏。時彼畫工鑒其至誠。無云價直許為成功。復有一人事同前跡。持一金錢求畫佛像。畫工是時受二人錢求妙丹青共畫一像。二人同日俱來禮敬。畫工乃同指一像示彼二人。而謂之曰。此是汝所作之佛像也。二人相視若有所懷。畫工心知其疑也。謂二人曰。何思慮之久乎。凡所受物毫釐不虧。斯言不謬像必神變。言聲未靜像現靈異。分身交影光相照著。二人悅服心信歡喜<p>大窣堵波西南百餘步有白石佛像。高一丈八尺。北面而立。多有靈相數放光明。時有人見像出夜行旋繞大窣堵波。近有群賊欲入行盜。像出迎賊賊黨怖退。像歸本處住立如故。群盜因此改過自新。遊行邑里具告遠近<p>大窣堵波左右小窣堵波魚鱗百數。佛像莊嚴務窮工思。殊香異音時有聞聽。靈仙聖賢或見旋繞。此窣堵波者。如來懸記。七燒七立佛法方盡。先賢記曰。成壞已三。初至此國適遭大火。當見營搆尚未成功<p>大窣堵波西有故伽藍。迦膩色迦王之所建也。重閣累榭層臺洞戶。旌召高僧式昭景福。雖則<span class='corr'>圮</span>毀尚曰奇工。僧徒減少並學小乘。自建伽藍異人間出。諸作論師及證聖果。清風尚扇至德無泯<p>第三重閣有波栗濕縛(唐言脅)尊者室。久已傾頓尚立旌表。初尊者之為梵志師也。年垂八十捨家染衣。城中少年更誚之曰。愚夫朽老一何淺智。夫出家者有二業焉。一則習定。二乃誦經。而今衰耄無所進取。濫跡清流徒知飽食。時脅尊者聞諸譏議。因謝時人而自誓曰。我若不通三藏理不斷三界欲。得六神通具八解脫。終不以脅而至於席。自爾之後唯日不足。經行宴坐住立思惟。晝則研習理教。夜乃靜慮凝神。綿歷三歲學通三藏。斷三界欲得三明智。時人敬仰。因號脅尊者焉<p>脅尊者室東有故房。世親菩薩於此製阿毘達磨俱舍論。人而敬之封以記焉<p>世親室南五十餘步第二重閣。末笯曷刺他(唐言如意)論師於此製毘婆沙論。論師以佛涅槃之後一千年中利見也。少好學有才辯。聲問遐被法俗歸心。時室羅伐悉底國毘訖羅摩阿迭多王(唐言超日)威風遠洽臣諸印度。日以五億金錢周給貧窶孤獨。主藏臣懼國用乏匱也。乃諷諫曰。大王威被殊俗澤及昆蟲請增五億金錢以賑四力匱乏。府庫既空更稅有土。重斂不已怨聲載揚。則君上有周給之恩。臣下被不恭之責。王曰。聚有餘給不足。非苟為身侈靡國用。遂加五億惠諸貧乏。其後畋遊逐豕失蹤。有尋知跡者。賞一億金錢。如意論師。一使人剃髮。輒賜一億金錢。其國史臣依即書記。王恥見高心常怏怏。欲眾辱如意論師。乃招集異學德業高深者百人。而下令曰。欲收視聽遊諸真境。異道紛雜歸心靡措。今考優劣專精遵奉。洎乎集論。重下令曰。外道論師並英俊也。沙門法眾宜善宗義。勝則崇敬佛法。負則誅戮僧徒。於是如意詰諸外道。九十九人已退飛矣。下席一人視之蔑如也。因而劇談論及火煙。王與外道咸諠言曰。如意論師辭義有失。夫先煙而後及火。此事理之常也。如意雖欲釋難無聽覽者。恥見眾辱齰斷其舌。乃書誡告門人世親曰。黨援之眾無競大義。群迷之中無辯正論。言畢而死。居未久超日王失國。興王膺運表式英賢。世親菩薩欲雪前恥。來白王曰。大王以聖德君臨。為含識主命。先師如意學窮玄奧。前王宿憾眾挫高名。我承導誘欲復先怨。其王知如意哲人也。美世親雅操焉。乃召諸外道與如意論者。世親重述先旨。外道謝屈而退<p>迦膩色迦王伽藍東北行五十餘里。渡大河。至布色羯邏伐底城。周十四五里。居人殷盛閭閻洞連。城西門外有一天祠。天像威嚴靈異相繼<p>城東有窣堵波。無憂王之所建也。即過去四佛說法之處。先古聖賢自中印度。降神導物。斯地寔多。即伐蘇蜜呾羅(唐言世友。舊曰和須蜜多訛也)論師於此製眾事分阿毘達磨論<p>城北四五里有故伽藍。庭宇荒涼僧徒寡少。然皆遵習小乘法教。即達磨呾邏多(唐言法救。舊曰達磨多羅訛也)論師。於此製雜阿毘達磨論<p>伽藍側有窣堵波。高數百尺。無憂王之所建也。雕木文石頗異人工。是釋迦佛昔為國王。修菩薩行。從眾生欲。惠施不倦。喪身若遺。於此國土千生為王。即斯勝地。千生捨眼<p>捨眼東不遠有二石窣堵波。各高百餘尺。右則梵王所立。左乃天帝所建。以妙珍寶而瑩飾之。如來寂滅寶變為石。基雖傾陷尚曰崇高<p>梵釋窣堵波西北行五十餘里有窣堵波。是釋迦如來。於此化鬼子母令不害人。故此國俗祭以求嗣<p>化鬼子母北行五十餘里有窣堵波。是商莫迦菩薩(舊曰[<a href='javascript:showpic("../fontimg/014048.gif")'>日*英</a>]摩菩薩訛也)恭行鞠養侍盲父母。於此採果遇王遊獵毒矢誤中。至誠感靈天帝傅藥。德動明聖尋即復穌<p>商莫迦菩薩被害東南行二百餘里至跋虜沙城。城北有窣堵波。是蘇達拏太子(唐言善牙)以父王大象施婆羅門。蒙譴被擯顧謝國人。既出廓門於此告別。其側伽藍五十餘。僧並小乘學也。昔伊濕伐邏(唐言自在)論師於此製阿毘達磨明燈論<p>跋虜沙城東門外有一伽藍。僧徒五十餘人。並大乘學也。有窣堵波。無憂王之所建立。昔蘇達拏太子擯在彈多落迦山(舊曰壇特山訛也)。婆羅門乞其男女於此鬻賣<p>跋虜沙城東北二十餘里至彈多落迦山。嶺上有窣堵波。無憂王所建。蘇達拏太子於此棲隱。其側不遠有窣堵波。太子於此以男女施婆羅門。婆羅門捶其男女流血染地。今諸草木猶帶絳色。巖間石室太子及妃習定之處。谷中林樹垂條若帷。並是太子昔所遊止。其側不遠有一石廬。即古仙人之所居也<p>仙廬西北行百餘里。越一小山至大山。山南有伽藍。僧徒尟少。並學大乘。其側窣堵波。無憂王之所建也。昔獨角仙人所居之處。仙人為婬女誘亂退失神通。婬女乃駕其肩而還城邑<p>跋虜沙城東北五十餘里至崇山。山有青石大自在天婦像。毘摩天女也。聞諸土俗曰。此天像者自然有也。靈異既多祈禱亦眾。印度諸國求福請願。貴賤畢萃遠近咸會。其有願見天神形者。至誠無貳。絕食七日。或有得見。求願多遂。山下有大自在天祠。塗灰外道式修祠祀<p>毘摩天祠東南行百五十里至烏鐸迦漢荼城。周二十餘里。南臨信度河。居人富樂寶貨盈積。諸方珍異多集於此<p>烏鐸迦漢荼城西北行二十餘里至婆羅睹邏邑。是製聲明論波爾尼仙本生處也。遂古之初文字繁廣。時經劫壞世界空虛。長壽諸天降靈道俗。由是之故文籍生焉。自時厥後其源泛濫。梵王天帝作則隨時。異道諸仙各製文字。人相祖述競習所傳。學者虛功難用詳究。人壽百歲之時有波爾尼仙。生知博物愍時澆薄。欲削浮偽刪定繁猥。遊方問道遇自在天。遂申述作之志。自在天曰。盛矣哉。吾當祐汝。仙人受教而退。於是研精覃思採摭群言。作為字書備有千頌。頌三十二言矣。究極今古總括文言。封以進上。王甚珍異。下令國中普使傳習。有誦通利賞千金錢。所以師資傳授盛行當世。故此邑中諸婆羅門。碩學高才博物強識<p>婆羅睹邏邑中有窣堵波。羅漢化波爾尼仙後進之處。如來去世垂五百年。有大阿羅漢。自迦濕彌羅國遊化至此。乃見梵志捶訓稚童。時阿羅漢謂梵志曰。何苦此兒。梵志曰。令學聲明論業不時進。阿羅漢逌爾而笑。老梵志曰。夫沙門者慈悲為情愍傷物類。仁今所笑願聞其說。阿羅漢曰。談不容易恐致深疑。汝頗嘗聞。波爾尼仙製聲明論垂訓於世乎。婆羅門曰。此邑之子。後進仰德像設猶在。阿羅漢曰。今汝此子即是彼仙。猶以強識翫習世典。唯談異論不究真理。神智唐捐流轉未息。尚乘餘善為汝愛子。然則世典文辭徒疲功績。豈若如來聖教福智冥滋。曩者南海之濱有一枯樹。五百蝙蝠於中穴居。有諸商侶止此樹下。時屬風寒人皆飢凍。聚積樵蘇蘊火其下。煙焰漸熾枯樹遂然。時商侶中有一賈客。夜分已後誦阿毘達磨藏。彼諸蝙蝠雖為火困。愛好法音忍而不去。於此命終隨業受生。俱得人身捨家修學。乘聞法聲聰明利智。並證聖果。為世福田。近迦膩色迦王與脅尊者。招集五百賢聖。於迦濕彌羅國作毘婆沙論。斯並枯樹之中五百蝙蝠也。余雖不肖是其一數。斯則優劣良異飛伏縣殊。仁今愛子可許出家。出家功德言不能述。時阿羅漢說此語已。示神通事。因忽不現。婆羅門深生敬異。歎善久之。具告鄰里。遂放其子出家修學。因即迴信崇重三寶。鄉人從化於今彌篤。從烏鐸迦漢荼城北踰山涉川。行六百餘里至烏仗那國(唐言苑。昔輪王之苑囿也。舊云烏場。或曰烏茶皆訛。北印度境)<p class='juan'>
大唐西域記卷第二</p>
</body></html>
