<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T51 </TITLE>
</head>
<BODY>

<p class='juan'>
大唐西域記卷第六(四國)</p>
<p><span class='byline'>　　　　三藏法師玄奘奉　詔譯</span><br><p><span class='byline'>　　　　大總持寺沙門辯機撰</span><br><ul><li>室羅伐悉底國</li><li>劫比羅伐窣堵國</li><li>藍摩國</li><li>拘尸那揭羅國</li></ul><p>室羅伐悉底國。周六千餘里。都城荒頓疆場無紀。宮城故基周二十餘里。雖多荒<span class='corr'>圮</span>尚有居人。穀稼豐氣序和。風俗淳質篤學好福。伽藍數百。<span class='corr'>圮</span>壞良多。僧徒寡少學正量部。天祠百所。外道甚多<p>此則如來在世之時。缽邏犀那恃多王(唐言勝軍。舊曰波斯匿訛略也)所治國都也。故宮城內有故基。勝軍王殿餘趾也。次東不遠有一故基。上建小窣堵波。昔勝軍王為如來所建大法堂也<p>法堂側不遠故基。上有窣堵波。是佛姨母缽邏闍缽底(唐言生主。舊云波闍波提訛也)苾芻尼精舍。勝軍王之所建立。次東窣堵波是蘇達多(唐言善施舊曰須達訛也)故宅也<p>善施長者宅側有大窣堵波。是鴦窶利摩羅(唐言指鬘。舊曰央掘摩羅訛也)捨邪之處。鴦窶利摩羅者。室羅伐悉底之凶人也。作害生靈為暴城國。殺人取指冠首為鬘。將欲害母以充指數。世尊悲愍方行導化。遙見世尊竊自喜曰。我今生天必矣。先師有教遺言在茲。害佛殺母當生梵天。謂其母曰。老今且止。先當害彼大沙門。尋即杖劍往逆世尊。如來於是徐行而退。凶人指鬘疾驅不逮。世尊謂曰。何守鄙志捨善本激惡源。時指鬘聞誨悟所行非。因即歸命求入法中。精勤不怠證羅漢果<p>城南五六里有逝多林(唐言勝林舊曰祇陀訛也)。是給孤獨園。勝軍王大臣善施為佛建精舍。昔為伽藍今已荒廢。東門左右各建石柱。高七十餘尺。左柱鏤輪相於其端。右柱刻牛形於其上。並無憂王之所建也。室宇傾<span class='corr'>圮</span>唯餘故基。獨一[<a href='javascript:showpic("../fontimg/057507.gif")'>專*瓦</a>]室巋然獨在。中有佛像。昔者如來昇三十三天為母說法之後。勝軍王聞出愛王刻檀像佛乃造此像。善施長者仁而聰敏積而能散。拯乏濟貧哀孤恤老。時美其德號給孤獨焉。聞佛功德深生尊敬。願建精舍請佛降臨。世尊命舍利子隨瞻揆焉。唯太子逝多園地爽塏。尋詣太子具以情告太子。戲言金遍乃賣。善施聞之心豁如也。即出藏金隨言布地。有少未滿。太子請留曰。佛誠良田。宜植善種。即於空地建立精舍。世尊即之告阿難曰。園地善施所買。林樹逝多所施。二人同心式崇功業。自今已去應謂此地為逝多林給孤獨園<p>給孤獨園東北有窣堵波。是如來洗病苾芻處。昔如來之在世也。有病苾芻含苦獨處。世尊見而問曰。汝何所苦。汝何獨居。曰我性疏嬾不耐看病。故今嬰疾無人瞻視。如來是時愍而告曰。善男子。我今看汝。以手拊摩。病苦皆愈。扶出戶外。更易敷蓐親為盥洗。改著新衣。佛語苾芻。當自勤勵。聞誨感恩心悅身豫<p>給孤獨園西北有小窣堵波。是沒特伽羅子運神通力。舉舍利子衣帶不動之處。昔佛在無熱惱池人天咸集。唯舍利子不時從會。佛命沒特伽羅往召來集。沒特伽羅承命而往。舍利子補護法衣。沒特伽羅曰。世尊今在無熱惱池命我召爾。舍利子曰。且止須我補竟與子偕行。沒特伽羅曰。若不速行欲運神力舉爾石室至大會所。舍利子乃解衣帶置地曰若舉此帶。我身或動。時沒特伽羅運大神通舉帶不動。地為之震。因以神足還詣佛所見舍利子已在會坐。沒特伽羅俛而歎曰。乃今以知神通之力。不如智慧之力矣<p>舉帶窣堵波側不遠有井。如來在世汲充佛用。其側有窣堵波。無憂王之所建也。中有如來舍利．經行之跡．說法之處。並樹旌表建窣堵波。冥祇警衛靈瑞間起。或鼓天樂或聞神香。景福之祥難以備敘<p>伽藍後不遠。是外道梵志殺婬女以謗佛處。如來十力無畏一切種智。人天宗仰聖賢遵奉。時諸外道共相議曰。宜行詭詐眾中謗辱。乃誘雇婬女詐為聽法。眾所知已密而殺之。埋屍樹側稱怨告王。王命求訪於逝多園得其屍焉。是時外道高聲唱言。喬答摩大沙門常稱戒忍。今私此女殺而滅口。既婬既殺。何戒何忍。諸天空中隨聲唱曰。外道凶人為此謗耳<p>伽藍東百餘步有大深坑。是提婆達多欲以毒藥害佛。生身陷入地獄處。提婆達多(唐言天授)。斛飯王之子也。精勤十二年已誦持八萬法藏。後為利故求學神通親近惡友。共相議曰。我相三十減佛未幾。大眾圍繞何異如來。思惟是已即事破僧。舍利子。沒特伽羅子。奉佛指告承佛威神說法誨喻。僧復和合。提婆達多惡心不捨。以惡毒藥置指爪中。欲因作禮以傷害佛。方行此謀自遠而來至於此也。地遂坼焉。生陷地獄<p>其南復有大坑瞿伽梨苾芻毀謗如來。生身陷入地獄<p>瞿伽梨陷坑南八百餘步有大深坑。是戰遮婆羅門女毀謗如來。生身陷入地獄之處。佛為人天說諸法要。有外道弟子。遙見世尊大眾恭敬。便自念曰。要於今日辱喬答摩。敗其善譽當令我師獨擅芳聲。乃懷繫木盂至給孤獨園。於大眾中揚聲唱曰。此說法人與我私通。腹中之子乃釋種也。邪見者莫不信。然貞固者知為訕謗。時天帝釋欲除疑故。化為白鼠齧斷盂系。系斷之聲震動大眾。凡諸見聞增深喜悅。眾中一人起持木盂。示彼女曰。是汝兒耶。是時也地自開坼。全身墜陷入無間獄。具受其殃。凡此三坑洞無涯底。秋夏霖雨溝池泛溢。而此深坑嘗無水止<p>伽藍東六七十步有一精舍。高六十餘尺。中有佛像東面而坐。如來在昔於此與諸外道論議。次東有天祠量等精舍日旦流光。天祠之影不蔽精舍。日將落照。精舍之陰遂覆天祠<p>影覆精舍東三四里有窣堵波。是尊者舍利子與外道論議處。初善施長者買逝多太子園。欲為如來建立精舍。時尊者舍利子隨長者而瞻揆。外道六師求角神力。舍利子隨事攝化應物降伏<p>其側精舍前建窣堵波。如來於此摧諸外道。又受毘舍佉母請<p>受請窣堵波南。是毘盧釋迦王(舊曰毘琉離主訛也)興甲兵誅釋種。至此見佛歸兵之處。毘盧釋迦王嗣位之後。追怨前辱興甲兵動大眾。部署已畢申命方行。時有苾芻聞以白佛。世尊於是坐枯樹下。毘盧釋迦王遙見世尊下乘禮敬。退立言曰。茂樹扶疏何故不坐。枯株朽蘗而乃遊止。世尊告曰。宗族者枝葉也。枝葉將危庇蔭何在。王曰。世尊為宗親耳。可以迴駕。於是睹聖感懷還軍返國<p>還軍之側有窣堵波。是釋女被戮處。毘盧釋迦王誅釋克勝。簡五百女充實宮闈。釋女憤恚怨言不遜。詈其王家人之子也。王聞發怒命令誅戮。執法者奉王教。刖其手足投諸阬阱。時諸釋女含苦稱佛。世尊聖鑒照其苦毒。告命苾芻攝衣而往。為諸釋女說微妙法。所謂羈纏五欲流轉三途。恩愛別離生死長遠。時諸釋女聞佛指誨。遠塵離垢得法眼淨。同時命終俱生天上。時天帝釋化作婆羅門。收骸火葬。後人記焉<p>誅釋窣堵波側不遠有大涸池。是毘盧釋迦王陷身入地獄處。世尊觀釋女已。還給孤獨園告諸苾芻。今毘盧釋迦王卻後七日為火所燒。王聞佛記甚懷惶懼。至第七日安樂無危。王用歡慶。命諸宮女往至河側娛遊樂飲。猶懼火起鼓棹清流隨波泛濫。熾焰[<a href='javascript:showpic("../fontimg/043965.gif")'>颱-台+焱</a>]發焚輕舟墜王身。入無間獄備受諸苦<p>伽藍西北三四里至得眼林。有如來經行之跡。諸聖習定之所。並樹封記建窣堵波。昔此國群盜五百。橫行邑里跋扈城國。勝軍王捕獲已。抉去其眼棄於深林。群盜苦逼求哀稱佛。是時如來在逝多精舍。聞悲聲起慈心。清風和暢吹雪山藥。滿其眼已尋得復明。而見世尊在其前住。發菩提心歡喜頂禮。投杖而去因植根焉<p>大城西北六十餘里有故城。是賢劫中人壽二萬歲時。迦葉波佛本生城也。城南有窣堵波。成正覺已初見父處。城北有窣堵波。有迦葉波佛全身舍利。並無憂王所建也<p>從此東南行五百餘里至劫比羅伐窣堵國(舊曰迦羅衛國。訛。中印度境)<p>劫比羅伐窣堵國。周四千餘里。空城十數荒蕪已甚。王城頹<span class='corr'>圮</span>周量不詳。其內宮城周十四五里。壘[<a href='javascript:showpic("../fontimg/057507.gif")'>專*瓦</a>]而成基跡峻固。空荒久遠人里稀曠。無大君長城各立主。土地良沃稼穡時播。氣序無愆風俗和暢。伽藍故基千有餘所。而宮城之側有一伽藍。僧徒三千餘人。習學小乘正量部教。天祠兩所。異道雜居<p>宮城內有故基。淨飯王正殿也。上建精舍中作王像。其側不遠有故基。摩訶摩耶(唐言大術)夫人寢殿也。上建精舍。中作夫人之像。其側精舍是釋迦菩薩降神母胎處。中作菩薩降神之像。上座部菩薩以嗢呾羅頞沙荼月三十日夜降神母胎。當此五月十五日。諸部則以此月二十三日夜降母胎。當此五月八日。菩薩降神東北有窣堵波。阿私多仙相太子處。菩薩誕靈之日。嘉祥輻湊。時淨飯王召諸相師。而告之曰。此子生也善惡何若。宜悉乃正明言以對。曰依先聖之記考吉祥之應。在家作轉輪聖王。捨家當成等正覺。是時阿私多仙自遠而至。叩門請見。王甚慶悅。躬迎禮敬。請就寶座曰。不意大仙今日降顧。仙曰。我在天宮安居宴坐。忽見諸天群從蹈舞。我時問言。何悅豫之甚也。曰大仙當知。贍部洲中釋種淨飯王第一夫人今產太子。當證三菩提圓明一切智。我聞是語故來瞻仰。所悲朽耄不遭聖化<p>城南門有窣堵波。是太子與諸釋角力擲象之處。太子伎藝多能獨拔倫匹。淨飯大王懷慶將返。僕夫馭象方欲出城。提婆達多素負強力。自外而入。問馭者曰。嚴駕此象其誰欲乘。曰太子將還故往奉馭。提婆達多發憤。引象批其顙蹴其臆。僵仆塞路。杜絕行途無能轉移。人眾填塞。難陀後至而問之曰。誰死此象。曰提婆達多。即曳之避路。太子至。又問曰。誰為不善害此象耶。曰提婆達多害以杜門。難陀引之開徑。太子乃舉象高擲越度城塹。其象墮地為大深阬。土俗相傳為象墮阬也。其側精舍中作太子像其側又有精舍。太子妃寢宮也。中作耶輸陀羅并有羅怙羅像。宮側精舍作受業之像。太子學堂故基也<p>城東南隅有一精舍。中作太子乘白馬凌虛之像。是踰城處也。城四門外各有精舍。中作老病死人沙門之像。是太子遊觀睹相增懷。深厭塵俗。於此感悟。命僕迴駕<p>城南行五十餘里至故城。有窣堵波。是賢劫中人壽六萬歲時。迦羅迦村馱佛本生城也。城南不遠有窣堵波。成正覺已見父之處。城東南窣堵波。有彼如來遺身舍利。前建石柱。高三十餘尺。上刻師子之像。傍記寂滅之事。無憂王建焉<p>迦羅迦村馱佛城東北行三十餘里至故大城。中有窣堵波。是賢劫中人壽四萬歲時。迦諾迦牟尼佛本生城也。東北不遠有窣堵波。成正覺已度父之處。次北窣堵波。有彼如來遺身舍利。前建石柱。高二十餘尺。上刻師子之像。傍記寂滅之事。無憂王建也<p>城東北四十餘里有窣堵波。是太子坐樹陰觀耕田。於此習定而得離欲。淨飯王見太子坐樹陰入寂定。日光迥照樹影不移。心知靈聖更深珍敬<p>大城西北有數百千窣堵波。釋種誅死處也。毘盧釋迦王既克諸釋。虜其族類得九千九百九十萬人。並從殺戮。積尸如莽流血成池。天警人心收骸瘞葬<p>誅釋西南有四小窣堵波。四釋種拒軍處。初勝軍王嗣位也。求婚釋種。釋種鄙其非類。謬以家人之女。重禮娉焉。勝軍王立為正后。其產子男是為毘盧釋迦王。毘盧釋迦欲就舅氏請益受業。至此城南見新講堂。即中憩駕。諸釋聞之逐而詈曰。卑賤婢子敢居此室。此室諸釋建也。擬佛居焉。毘盧釋迦嗣位之後。追復先辱便興甲兵至此屯軍。釋種四人躬耕畎畝。便即抗拒兵寇退散。已而入城。族人以為承輪王之祚胤。為法王之宗子。敢行凶暴安忍殺害。污辱宗門絕親遠放。四人被逐北趣雪山。一為烏仗那國王。一為梵衍那國王。一為呬摩呾羅國王。一為商彌國王。奕世傳業苗裔不絕<p>城南三四里尼拘律樹林有窣堵波。無憂王建也。釋迦如來成正覺已。還國見父王為說法處。淨飯王知如來降魔軍已遊行化導。情懷渴仰思得禮敬。乃命使請如來曰。昔期成佛當還本生。斯言在耳時來降趾。使至佛所具宣王意。如來告曰。卻後七日當還本生。使臣還以白王。淨飯王乃告命臣庶灑掃衢路儲積華香。與諸群臣四十里外佇駕奉迎。是時如來與大眾俱。八金剛周衛。四天王前導。帝釋與欲界天侍左。梵王與色界天侍右。諸苾芻僧列在其後。維佛在眾如月映星。威神動三界。光明踰七曜。步虛空至生國。王與從臣禮敬已畢。俱共還國。止尼拘盧陀僧伽藍。其側不遠有窣堵波。是如來於大樹下東面而坐。受姨母金縷袈裟。次此窣堵波。是如來於此度八王子及五百釋種<p>城東門內路左有窣堵波。昔一切義成太子。於此習諸技藝。門外有自在天祠。祠中石天像。危然起勢。是太子在襁褓中所入祠也。淨飯王自臘伐尼國迎太子還也。途次天祠。王曰。此天祠多靈鑒。諸釋童稚求祐必效。宜將太子至彼修敬。是時傅母抱而入祠。其石天像起迎太子。太子已出天像復坐<p>城南門外路左有窣堵波。是太子與諸釋角藝射鐵鼓。從此東南三十餘里有小窣堵波。其側有泉。泉流澄鏡。是太子與諸釋引強校能。弦矢既分穿鼓過表。至池沒羽因涌清流。時俗相傳謂之箭泉。夫有疾病飲沐多愈。遠方之人持泥以歸。隨其所苦漬以塗額。靈神冥衛多蒙痊愈<p>箭泉東北行八九十里至臘伐尼林。有釋種浴池。澄清皎鏡雜華彌漫。其北二十四五步有無憂華樹。今已枯悴。菩薩誕靈之處。菩薩以吠舍佉月後半八日。當此三月八日。上座部則曰。以吠舍佉月後半十五日。當此三月十五日。次東窣堵波。無憂王所建。二龍浴太子處也。菩薩生已不扶而行於四方各七步。而自言曰。天上天下唯我獨尊。今茲而往生分已盡。隨足所蹈出大蓮花。二龍踊出住虛空中而各吐水。一冷一煖以浴太子<p>浴太子窣堵波東有二清泉。傍建二窣堵波。是二龍從地踊出之處。菩薩生已支屬宗親莫不奔馳求水盥浴。夫人之前二泉涌出。一冷一煖遂以浴洗。其南窣堵波。是天帝釋捧接菩薩處。菩薩初出胎也。天帝釋以妙天衣跪接菩薩。次有四窣堵波。是四天王抱持菩薩處也。菩薩從右脅生已。四大天王以金色[<a href='javascript:showpic("../fontimg/057087.gif")'>疊*毛</a>]衣捧菩薩置金机上。至母前曰。夫人誕斯福子誠可歡慶。諸天尚喜況世人乎<p>四天王捧太子窣堵波側不遠有大石柱。上作馬像。無憂王之所建也。後為惡龍霹靂其柱中折仆地。傍有小河東南流。土俗號曰油河。是摩耶夫人產孕已。天化此池光潤澄淨。欲令夫人取以沐浴除去風虛。今變為水。其流尚膩。從此東行曠野荒林中二百餘里至藍摩國(中印度境)<p>藍摩國。空荒歲久疆場無紀。城邑丘墟居人稀曠<p>故城東南有[<a href='javascript:showpic("../fontimg/057507.gif")'>專*瓦</a>]窣堵波。高減百尺。昔者如來入寂滅已。此國先王分得舍利。持歸本國。式遵崇建。靈異間起神光時燭<p>窣堵波側有一清池。龍每出遊變形蛇服。右旋宛轉繞窣堵波。野象群行採花以散。冥力警察初無間替。昔無憂王之分建窣堵波也。七國所建咸已開發。至於此國方欲興功。而此池龍恐見陵奪。乃變作婆羅門前叩象曰。大王情流佛法廣樹福田。敢請紆駕降臨我宅。王曰。爾家安在為近遠乎。婆羅門曰。我此池之龍王也。承大王欲建勝福敢來請謁。王受其請遂入龍宮。坐久之。龍進曰。我惟惡業受此龍身。供養舍利冀消罪咎。願王躬往觀而禮敬。無憂王見已懼然謂曰。凡諸供養之具非人間所有也。龍曰。若然者願無廢毀。無憂王自度力非其疇。遂不開發。出池之所今有封記<p>窣堵波側不遠有一伽藍。僧眾尟矣。清肅皎然。而以沙彌總任眾務。遠方僧至禮遇彌隆。必留三日供養四事。聞諸先志曰。昔有苾芻同志相召。自遠而至禮窣堵波見諸群象相趨往來。或以牙芟草。或以鼻灑水。各持異華共為供養。時眾見已悲歎感懷。有一苾芻便捨具戒。願留供養。與眾辭曰。我惟多福濫跡僧中。歲月亟淹行業無紀。此窣堵波有佛舍利。聖德冥通群象踐灑。遺身此地甘與同群。得畢餘齡誠為幸矣。眾告之曰。斯盛事也。吾等垢重智不謀此。隨時自愛無虧勝業。亦既離群重申誠願。歡然獨居有終焉之志。於是茸茅為宇引流成池。採掇時花灑掃瑩域。綿歷歲序心事無殆。鄰國諸王聞而雅尚。競捨財寶共建伽藍。因而勸請屈知僧務。自爾相踵不泯元功。而以沙彌總知僧事<p>沙彌伽藍東大林中。行百餘里至大窣堵波。無憂王之所建也。是太子踰城至此。解寶衣去纓絡。命僕還處。太子夜半踰城遲明至此。既允宿心。乃形言曰。是我出籠攀去羈鎖。最後釋駕之處也。於天冠中解末尼寶。命僕夫曰。汝持此寶還白父王。今茲遠遁非苟違離。欲斷無常絕諸有漏。闡鐸迦(舊曰車匿訛也)曰。詎有何心空駕而返。太子善言慰喻感悟而還。迴駕窣堵波東有贍部樹。枝葉雖凋枯株尚在<p>其傍復有小窣堵波。太子以餘寶衣易鹿皮衣處。太子既斷髮易裳。雖去瓔珞尚有天衣。曰斯服太侈如何改易。時淨居天化作獵人。服鹿皮衣持弓負羽。太子舉其衣而謂曰。欲相貿易願見允從。獵人曰善。太子解其上服授與獵人。獵人得已還復天身。持所得衣凌虛而去<p>太子易衣側不遠有窣堵波。無憂王之所建也。是太子剃髮處。太子從闡鐸迦取刀自斷其髮。天帝釋接上天宮以為供養。時淨居天子化作剃髮人。執持銛刀徐步而至。太子謂曰。能剃髮乎。幸為我淨之。化人受命遂為剃髮。踰城出家時亦不定。或云菩薩年十九。或曰二十九。以吠舍佉月後半八日踰城出家。當此三月八日。或云以吠舍佉月後半十五日。當此三月十五日<p>太子剃髮窣堵波東南曠野中行百八九十里至尼拘盧陀林。有窣堵波。高三十餘尺。昔如來寂滅舍利已分。諸婆羅門無所得獲於涅疊般那(唐言焚燒舊云闍維訛也)地。收餘灰炭持至本國。建此靈基而修供養。自茲已降奇跡相仍。疾病之人祈請多愈<p>灰炭窣堵波側故伽藍中有過去四佛坐及經行遺跡之所<p>故伽藍左右數百窣堵波。其一大者。無憂王所建也。崇基雖陷。高餘百尺<p>自此東北大林中行其路艱險經途危阻。山牛野象群盜獵師。伺求行旅為害不絕。出此林已至拘尸那揭羅國(中印度境)<p>拘尸那揭羅國。城郭頹毀邑里蕭條。故城[<a href='javascript:showpic("../fontimg/057507.gif")'>專*瓦</a>]基周十餘里。居人稀曠閭巷荒蕪<p>城內東北隅有窣堵波。無憂王所建。准陀(舊曰純陀訛也)之故宅也。宅中有井。將營獻供方乃鑿焉。歲月雖淹水猶清美<p>城西北三四里渡阿恃多伐底河(唐言無勝。此世共稱耳舊云阿利羅跋提河訛也。典言謂之尸賴拏伐底河。譯曰有金河)。西岸不遠至娑羅林。其樹類槲而皮青白。葉甚光潤四樹特高。如來寂滅之所也。其大[<a href='javascript:showpic("../fontimg/057507.gif")'>專*瓦</a>]精舍中作如來涅槃之像。北首而臥。傍有窣堵波。無憂王所建。基雖傾陷。尚高二百餘尺。前建石柱以記如來寂滅之事。雖有文記不書日月。聞諸先記曰。佛以生年八十吠舍佉月後半十五日入般涅槃。當此三月十五日也。說一切有部。則佛以迦剌底迦月後半八日入般涅槃。此當九月八日也。自佛涅槃諸部異議。或云千二百餘年。或云千三百餘年。或云千五百餘年。或云已過九百未滿千年<p>精舍側不遠有窣堵波。是如來修菩薩行時。為群雉王救火之處。昔於此地有大茂林。毛群羽族巢居穴處。驚風四起猛焰[<a href='javascript:showpic("../fontimg/043965.gif")'>颱-台+焱</a>]急。時有一雉有懷傷愍。鼓濯清流飛空奮灑。時天帝釋俯而告曰。汝何守愚虛勞羽翮。大火方起焚燎林野。豈汝微軀所能撲滅。雉曰。說者為誰。曰我天帝釋耳。雉曰。今天帝有大福力無欲不遂。救災拯難若指諸掌。反詰無功其咎安在。猛火方熾無得多言。尋復奮飛往趣流水。天帝遂以掬水泛灑其林。火滅煙消生類全命。故今謂之救火窣堵波也<p>雉救火側不遠有窣堵波。是如來修菩薩行時。為鹿救生之處。乃往古昔此有大林。火炎中野飛走窮窘。前有駛流之阨。後困猛火之難。莫不沈溺喪棄身命。其鹿惻隱身據橫流穿皮斷骨自強拯溺。蹇兔後至。忍疲苦而濟之。筋力既竭溺水而死。諸天收骸起窣堵波<p>鹿拯溺西不遠有窣堵波。是蘇跋陀羅(唐言善賢。舊曰須跋陀羅訛也)入寂滅之處。善賢者本梵志師也。年百二十。耆舊多智聞佛寂滅。至雙樹間問阿難曰。佛世尊將寂滅。我懷疑滯願欲請問。阿難曰。佛將涅槃幸無擾也。曰吾聞佛世難遇正法難聞。我有深疑恐無所請。善賢遂入先問佛言。有諸別眾自稱為師。各有異法垂訓導俗。喬答摩(舊曰瞿曇訛略也)能盡知耶。佛言。吾悉深究乃為演說。善賢聞已心淨信解。求入法中受具足戒。如來告曰。汝豈能耶。外道異學修梵行者。當試四歲。觀其行察其性。威儀寂靜辭語誠實。則可於我法中淨修梵行。在人行耳。斯何難哉。善賢曰。世尊悲愍含濟無私。四歲試學三業方順。佛言。我先已說在人行耳。於是善賢出家即受具戒。勤勵修習身心勇猛。已而於法無疑自身作證。夜分未久果證羅漢。諸漏已盡梵行已立。不忍見佛入大涅槃。即於眾中入火界定。現神通事而先寂滅。是為如來最後弟子。乃先滅度。即昔後渡蹇兔是也<p>善賢寂滅側有窣堵波。是執金剛躄地之處。大悲世尊隨機利見。化功已畢入寂滅樂。於雙樹間北首而臥。執金剛神密跡力士。見佛滅度悲慟唱言。如來捨我入大涅槃。無歸依無覆護。毒箭深入愁火熾盛。捨金剛杵悶絕躄地。久而又起悲哀戀慕。互相謂曰。生死大海誰作舟楫。無明長夜誰為燈炬<p>金剛躄地側有窣堵波。是如來寂滅已七日供養之處。如來之將寂滅也。光明普照。人天畢會。莫不悲感。更相謂曰。大覺世尊今將寂滅。眾生福盡世間無依。如來右脅臥師子床。告諸大眾。勿謂如來畢竟寂滅。法身常住離諸變易。當棄懈怠早求解脫。諸苾芻等歔欷悲慟。時阿泥[<a href='javascript:showpic("../fontimg/012021.gif")'>打-丁+聿</a>](盧骨反)陀(舊曰阿那律訛也)告諸苾芻。止止勿悲。諸天譏怪。時末羅眾供養已訖。欲舉金棺詣涅疊般那所。時阿泥[<a href='javascript:showpic("../fontimg/012021.gif")'>打-丁+聿</a>]陀告言。且止。諸天欲留七日供養。於是天眾持妙天華遊虛空讚聖德。各竭誠心共興供養<p>停棺側有窣堵波。是摩訶摩耶夫人哭佛之處。如來寂滅棺斂已畢。時阿泥[<a href='javascript:showpic("../fontimg/012021.gif")'>打-丁+聿</a>]陀上昇天宮。告摩耶夫人曰。大聖法王今已寂滅。摩耶聞已悲哽悶絕。與諸天眾至雙樹間見僧伽胝缽及錫杖。拊之號慟絕而復聲曰。人天福盡世間眼滅。今此諸物空無有主。如來聖力金棺自開。放光明合掌坐。慰問慈母遠來下降。諸行法爾願勿深悲。阿難銜哀而請佛曰。後世問我將何以對。曰佛已涅槃。慈母摩耶自天宮降。至雙樹間。如來為諸不孝眾生從金棺起。合掌說法<p>城北渡河三百餘步有窣堵波。是如來焚身之處。地今黃黑土雜灰炭。至誠求請或得舍利。如來寂滅人天悲感。七寶為棺千[<a href='javascript:showpic("../fontimg/057087.gif")'>疊*毛</a>]纏身。設香華建幡蓋。末羅之眾奉輿發引前後導從。北渡金河盛滿香油。積多香木縱火以焚。二[<a href='javascript:showpic("../fontimg/057087.gif")'>疊*毛</a>]不燒。一極[<a href='javascript:showpic("../fontimg/067873.gif")'>打-丁+親</a>]身。一最覆外。為諸眾生分散舍利。唯有髮爪儼然無損<p>焚身側有窣堵波。如來為大迦葉波現雙足處。如來金棺已下香木已積。火燒不然眾咸驚駭。阿泥[<a href='javascript:showpic("../fontimg/012021.gif")'>打-丁+聿</a>]陀言。待迦葉波耳。時大迦葉波與五百弟子。自山林來至拘尸城。問阿難曰。世尊之身可得見耶。阿難曰。千[<a href='javascript:showpic("../fontimg/057087.gif")'>疊*毛</a>]纏絡重棺周斂。香木已積即事焚燒。是時佛於棺內為出雙足。輪相之上見有異色。問阿難曰。何以有此。曰佛初涅槃。人天悲慟。眾淚迸染致斯異色。迦葉波作禮旋繞興讚。香木自然大火熾盛。故如來寂滅三從棺出。初出臂問阿難治路。次起坐為母說法。後現雙足示大迦葉波<p>現足側有窣堵波。無憂王所建也。是八王分舍利處。前建石柱刻記其事。佛入涅槃後涅疊般那已。諸八國王備四兵至。遣直性婆羅門謂拘尸力士曰。天人導師此國寂滅。故自遠來請分舍利。力士曰。如來降尊即斯下土。滅世間明導。喪眾生慈父。如來舍利自當供養。徒疲道路終無得獲。時諸大王遜辭以來。既不相允。重謂之曰。禮請不從兵威非遠。直性婆羅門揚言曰。念哉。大悲世尊忍修福善。彌歷曠劫想所具聞。今欲相凌此非宜也。今舍利在此當均八分。各得供養何至興兵。諸力士依其言。即時均量欲作八分。帝釋謂諸王曰。天當有分勿恃力競。阿那婆答多龍王。文鄰龍王。醫那缽呾羅龍王。復作是議。無遺我曹。若以力者眾非敵矣。直性婆羅門曰。勿諠諍也。宜共分之。即作三分。一諸天。二龍眾。三留人間。八國重分。天龍人王莫不悲感<p>分舍利窣堵波西南行二百餘里。至大邑聚有婆羅門。豪右巨富確乎不雜。學究五明敬崇三寶。接其居側建立僧坊。窮諸資用備盡珍飾。或有眾僧往來中路。慇懃請留罄心供養。或止一宿乃至七日。其後設賞迦王毀壞佛法。眾僧絕侶歲月驟淹。而婆羅門每懷懇惻。經行之次見一沙門。厖眉皓髮杖錫而來。婆羅門馳往迎逆。問所從至。請入僧坊。備諸供養。旦以淳乳煮粥進焉。沙門受已纔一嚌齒。便即置缽沈吟長息。婆羅門持食跪而問曰。大德慧利隨緣幸見臨顧。為夕不安耶。為粥不味乎。沙門愍然告曰。吾悲眾生福祐漸薄。斯言且置。食已方說。沙門食訖攝衣。即語婆羅門曰。向許有說今何無言。沙門告曰。吾非忘也。談不容易。事或致疑。必欲得聞今當略說。吾向所歎非薄汝粥。自數百年不嘗此味。昔如來在世我時預從。在王舍城竹林精舍。俯清流而滌器。或以澡漱或以盥沐。嗟乎今之淳乳。不及古之淡水。此乃人天福滅使之然也。婆羅門曰。然則大德乃親見佛耶。沙門曰。然。汝豈不聞。佛子羅怙羅者我身是也。為護正法未入寂滅說是語已忽然不見。婆羅門遂以所宿之房。塗香灑掃像設儀肅其敬如在。復大林中行五百餘里至婆羅[<a href='javascript:showpic("../fontimg/022129.gif")'>病-丙+尼</a>](女黠反)斯國(舊曰波羅柰國訛也。中印度境)<p class='juan'>
大唐西域記卷第六</p>
</body></html>
