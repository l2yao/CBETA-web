<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T51 </TITLE>
</head>
<BODY>

<p class='juan'>
大唐西域記卷第十(十七國)</p>
<p><span class='byline'>　　　　三藏法師玄奘奉　詔譯</span><br><p><span class='byline'>　　　　大總持寺沙門辯機撰</span><br><ul><li>伊爛拏缽伐多國</li><li>瞻波國</li><li>羯朱嗢祇羅國</li><li>奔那伐彈那國</li><li>迦摩縷波國</li><li>三摩呾吒國</li><li>耽摩栗底國</li><li>羯羅拏蘇伐剌那國</li><li>烏荼國</li><li>恭御陀國</li><li>羯[<a href='javascript:showpic("../fontimg/044209.gif")'>飢-几+夌</a>](力甑反)伽國</li><li>憍薩羅國</li><li>案達羅國</li><li>馱那羯磔迦國</li><li>珠利耶國</li><li>達羅毘荼國</li><li>秣羅矩吒國</li></ul><p>伊爛拏缽伐多國。周三千餘里。國大都城。北臨殑伽河。周二十餘里。稼穡滋植花果具繁。氣序和暢風俗淳質。伽藍十餘所。僧徒四千餘人。多學小乘正量部法。天祠二十餘所。異道雜居。近有鄰王廢其國君。以大都城持施眾僧。於此城中建二伽藍。各減千僧。並學小乘教說一切有部<p>大城側臨殑伽河。有伊爛拏山。含吐煙霞。蔽虧日月。古今仙聖繼踵棲神。今有天祠尚遵遺則。在昔如來亦嘗居此。為諸天人廣說妙法。大城南有窣堵波。如來於此三月說法。其傍則有過去三佛坐及經行遺跡之所<p>三佛經行西不遠有窣堵波。是室縷多頻設底拘胝(唐言聞二百億。舊譯曰億耳謬也)苾芻生處。昔此城有長者。豪貴巨富晚有繼嗣時有報者。輒賜金錢二百億。因名其子聞二百億。洎乎成立未曾履地。故其足跖毛長尺餘。光潤細軟色若黃金。珍愛此兒備諸玩好。自其居家以至雪山。亭傳連隅僮僕交路。凡須妙藥遞相告語。轉而以授曾不踰時。其豪富如此。世尊知其善根將發。也命沒特伽羅子而往化焉。既至門下莫由自通長者家祠日天。每晨朝時東向以拜。是時尊者以神通力。從日輪中降立於前。長者子疑日天也。因施香飯而歸。其飯香氣遍王舍城。時頻毘娑羅王駭其異馥。命使歷問。乃竹林精舍沒特伽羅子。自長者家持來。因知長者子有此奇異。乃使召焉。長者承命思何安步。泛舟鼓棹有波風之危。乘車馭像懼蹶躓之患。於是自其居家至王舍城。鑿渠通漕流滿芥子。御舟安止長緪以引至王舍城。先禮世尊。世尊告曰。頻毘娑羅王命使召汝。無過欲見足下毛耳。王欲觀者宜結跏坐。伸腳向王。國法當死。長者子受誨而往。引入廷謁。王欲視毛乃跏趺坐。王善其有禮特深珍愛。亦既得歸還至佛所。如來是時說法誨喻。聞而感悟遂即出家。於是精勤修習思求果證。經行不捨足遂流血。世尊告曰。汝善男子。在家之時知鼓琴耶。曰知。若然者以此為喻。絃急則聲不合韻。絃緩則調不和雅。非急非緩其聲乃和。夫修行者亦然。急則身疲心怠。緩則情舒志逸。承佛指教奉以周旋。如是不久便獲果證<p>國西界殑伽河南至小孤山。重巘嶜崟。昔佛於此三月安居。降薄句羅藥叉。山東南巖下大石上有佛坐跡。入石寸餘。長五尺二寸。廣二尺一寸。其上則建窣堵波焉。次南石上則有佛置捃稚迦(即澡瓶也。舊曰軍持訛略也)跡。深寸餘作八出花文。佛坐跡東南不遠有薄句羅藥叉腳跡。長尺五六寸。廣七八寸。深減二寸。藥叉跡後有石佛坐像。高六七尺。次西不遠有佛經行之處。其山頂上有藥叉故室。次北有佛足跡。長尺有八寸。廣餘六寸。深可半寸。其跡上有窣堵波。如來昔日降伏藥叉。令不殺人食肉。敬受佛戒。後得生天。此西有溫泉六七所。其水極熱。國南界大山林中多諸野象。其形偉大。從此順殑伽河南岸。東行三百餘里至瞻波國(中印度境)<p>瞻波國。周四千餘里。國大都城北背殑伽河。周四十餘里。土地墊濕稼穡滋盛。氣序溫暑風俗淳質。伽藍數十所。多有傾毀。僧徒二百餘人。習小乘教。天祠二十餘所。異道雜居。都城壘[<a href='javascript:showpic("../fontimg/057507.gif")'>專*瓦</a>]。其高數丈。基址崇峻卻敵高險。在昔劫初人物伊始。野居穴處未知宮室。後有天女降跡人中。遊殑伽河濯流自媚。感靈有娠生四子焉。分贍部洲各擅區宇。建都築邑封[<a href='javascript:showpic("../fontimg/021895.gif")'>彊-弓</a>]畫界。此則一子之國都。贍部洲諸城之始也。城東百四五十里。殑伽河南水環孤嶼崖巘崇峻。上有天祠。神多靈感。鑿崖為室。引流成沼。花林奇樹。巨石危峰。仁智所居。觀者忘返。國南境山林中野象猛獸群遊千數。自此東行四百餘里至羯朱嗢祇羅國(彼俗或謂羯蠅揭羅國。中印度境)<p>羯朱嗢祇羅國。周二千餘里。土地泉濕稼穡豐盛。氣序溫風俗順。敦尚高才崇貴學藝。伽藍六七所。僧徒三百餘人。天祠十所。異道雜居。自數百年王族絕嗣役屬鄰國。所以城郭丘墟多居村邑。故戒日王遊東印度。於此築宮理諸國務。至則葺茅為宇。去則縱火焚燒。國南境多野象。北境去殑伽河不遠有大高臺。積壘[<a href='javascript:showpic("../fontimg/057507.gif")'>專*瓦</a>]石而以建焉。基址廣峙刻雕奇製。周臺方面鏤眾聖像。佛及天形區別而作。自此東渡殑伽河。行六百餘里至奔那伐彈那國(中印度境)<p>奔那伐彈那國。周四千餘里。國大都城周三十餘里。居人殷盛。池館花林往往相間。土地卑濕稼穡滋茂。般核娑果既多且貴。其果大如冬瓜。熟則黃赤。剖之中有數十小果。大如鶴卵。又更破之其汁黃赤。其味甘美。或在樹枝如眾果之結實。或在樹根若伏苓之在土。氣序調暢風俗好學。伽藍二十餘所。僧徒三千餘人。大小二乘兼功綜習。天祠百所異道雜居。露形尼乾寔繁其黨<p>城西二十餘里有跋始婆僧伽藍庭宇顯敞臺閣崇高。僧徒七百餘人。並學大乘教法。東印度境碩學名僧多在於此。其側不遠有窣堵波。無憂王之所建也。昔者如來三月在此。為諸天人說法之處。或至齋日時燭光明。其側則有四佛坐及經行遺跡之所。去此不遠復有精舍。中作觀自在菩薩像。神鑒無隱靈應有徵。遠近之人絕粒祈請。自此東行九百餘里。渡大河至迦摩縷波國(東印度境)<p>伽摩縷波國。周萬餘里。國大都城周三十餘里。土地泉濕稼穡時播。般核娑果那羅雞羅果。其樹雖多彌復珍貴。河流湖陂交帶城邑。氣序和暢風俗淳質。人形卑小容貌釐黑。語言少異中印度。性甚獷暴志存強學。宗事天神不信佛法。故自佛興以迄于今。尚未建立伽藍招集僧侶。其有淨信之徒。但竊念而已。天祠數百。異道數萬<p>今王本那羅延天之祚胤。婆羅門之種也。字婆塞羯羅伐摩(唐言日胄)。號拘摩羅(唐言童子)。自據[<a href='javascript:showpic("../fontimg/021895.gif")'>彊-弓</a>]土奕葉君臨。逮於今王歷千世矣。君上好學眾庶從化。遠方高才慕義客遊。雖不淳信佛法然敬高學沙門。初聞有至那國沙門在摩揭陀那爛陀僧伽藍。自遠方來學佛深法。殷勤往復者再三。未從來命。時尸羅跋陀羅論師曰。欲報佛恩當弘正法。子其行矣勿憚遠涉。拘摩羅王世宗外道。今請沙門斯善事也。因茲改轍福利弘遠。子昔起廣大心發弘誓。願孤遊異域遺身求法普濟含靈。豈徒鄉國宜忘得喪。勿拘榮辱。宣揚聖教開導群迷。先物後身忘名弘法。於是辭不獲免。遂與使偕行而會見焉。拘摩羅王曰。雖則不才常慕高學。聞名雅尚敢事延請。曰寡能褊智猥蒙流聽。拘摩羅王曰。善哉。慕法好學顧身若浮。踰越重險遠遊異域。斯則王化所由國風尚學。今印度諸國多有歌頌。摩訶至那國秦王破陣樂者。聞之久矣。豈大德之鄉國耶。曰然。此歌者美我<p>君之德也。拘摩羅王曰。不意大德是此國人。常幕風化東望已久。山川道阻無由自致。曰我<p>大君聖德遠洽仁化遐被。殊俗異域拜闕稱臣者眾矣。拘摩羅王曰。覆載若斯心冀朝貢。今戒日王在羯朱嗢祇羅國。將設大施崇樹福慧。五印度沙門婆羅門有學業者。莫不召集。今遣使來請。願與同行。於是遂往焉。此國東山阜連接無大國都。境接西南夷。故其人類蠻獠矣。詳問土俗可兩月行入蜀西南之境。然山川險阻嶂氣氛沴。毒蛇毒草為害滋甚。國之東南野象群暴。故此國中象軍特盛。從此南行千二三百里至三摩呾吒國(東印度境)<p>三摩呾吒國。周三千餘里。濱近大海地遂卑濕。國大都城周二十餘里。稼穡滋植花果繁茂。氣序和風俗順。人性剛烈形卑色黑。好學勤勵邪正兼信。伽藍三十餘所。僧徒二千餘人。並皆遵習上座部學。天祠百所。異道雜居。露形尼乾其徒甚盛。去城不遠有窣堵波。無憂王之所建也。昔者如來為諸天人。於此七日說深妙法。傍有四佛坐及經行遺跡之所。去此不遠伽藍中有青玉佛像。其高八尺。相好圓備靈應時效。從此東北大海濱。山谷中有室利差呾羅國。次東南大海隅有迦摩浪迦國。次東有墮羅缽底國。次東有伊賞那補羅國。次東有摩訶瞻波國。即此云林邑是也。次西南有閻摩那洲國。凡此六國山川道阻不入其境。然風俗壤界聲聞可知。自三摩呾吒國西行九百餘里至耽摩栗底國(東印度境)<p>耽摩栗底國。周千四五百里。國大都城周十餘里。濱近海垂土地卑濕。稼穡時播花果茂盛。氣序溫暑風俗躁烈。人性剛勇邪正兼信。伽藍十餘所。僧眾千餘人。天祠五十餘所。異道雜居。國濱海隅水陸交會。奇珍異寶多聚此國。故其國人大抵殷富。城側窣堵波。無憂王所建也。其傍則有過去四佛坐及經行遺跡之所。自此西北行七百餘里至羯羅拏蘇伐剌那國(東印度境)<p>羯羅拏蘇伐剌那國。周四千四五百里。國大都城周二十餘里。居人殷盛家室富饒。土地下濕稼穡時播。眾花滋茂珍果繁植。氣序調暢風俗淳和。好尚學藝邪正兼信。伽藍十餘所。僧徒二千餘人。習學小乘正量部法。天祠五十餘所。異道寔多。別有三伽藍不食乳酪。遵提婆達多遺訓也<p>大城側有絡多未知僧伽藍(唐言赤泥)。庭宇顯敞臺閣崇峻。國中高才達學聰敏有聞者。咸集其中。警誡相成琢磨道德。初此國未信佛法。時南印度有一外道。腹錮銅鍱首戴明炬。杖策高步來入此城。振擊論鼓求欲談議。或者問曰。首腹何異。曰吾學藝多能恐腹拆裂。悲諸愚闇所以持照。時經旬日人無問者。詢訪髦彥莫有異人。王曰。合境之內豈無明哲。客難不酬為國深恥。宜更營求訪諸幽隱。或曰。大林中有異人。其自稱曰沙門。強學是務今屏居幽寂久矣。于茲非夫體法合德。何能若此者乎。王聞之躬往請焉。沙門對曰。我南印度人也。客遊止此。學業膚淺恐黜所聞。敢承來旨不復固辭。論議無負請建伽藍。招集僧徒光讚佛法。王曰。敬聞。不敢忘德。沙門受請往赴論場。外道於是誦其宗致三萬餘言。其義遠其文約。苞含名相網羅視聽。沙門一聞究覽辭義無謬。以數百言辯而釋之。因問宗致。外道辭窮理屈。杜口不酬。既折其名負恥而退。王深敬德建此伽藍。自時厥後方弘法教<p>伽藍側不遠有窣堵波。無憂王所建也。在昔如來於此七日說法開導。其側精舍過去四佛坐及經行遺跡之所。有數窣堵波。並是如來說法之處。無憂王之所建也。從此西南行七百餘里。至烏荼國(東印度境)<p>烏荼國。周七千餘里。國大都城周二十餘里。土地膏腴穀稼茂盛。凡諸果實頗大諸國。異草名花難以稱述。氣序溫暑風俗獷烈。人貌魁梧容色釐黮。言辭風調。異中印度。好學不倦多信佛法。伽藍百餘所。僧徒萬餘人。並皆習學大乘法教。天祠五十所。異道雜居。諸窣堵波凡十餘所。並是如來說法之處。無憂王之所建也<p>國西南境大山中有補澀波祇釐僧伽藍。其石窣堵波極多靈異。或至齋日時燭光明。故諸淨信遠近咸會。持妙花蓋競修供養。承露盤下覆缽勢上。以花蓋笴置之便住。若[<a href='javascript:showpic("../fontimg/056085.gif")'>石*慈</a>]石之吸針也。此西北山伽藍中有窣堵波。所異同前。此二窣堵波者。神鬼所建靈奇若斯<p>國東南境臨大海濱有折利呾羅城(唐言發行)。周二十餘里。入海商人遠方旅客。往來中止之路也。其城堅峻多諸奇寶。城外鱗次有五伽藍。臺閣崇高尊像工麗。南去僧伽羅國二萬餘里。靜夜遙望見彼國佛牙窣堵波上寶珠光明。離然如明炬之懸燭也。自此西南大林中。行千二百餘里至恭御陀國(東印度境)<p>恭御陀國。周千餘里。國大都城周二十餘里。濱近海隅山阜隱軫。土地墊濕稼穡時播。氣序溫暑風俗勇烈。其形偉其貌黑。粗有禮義不甚欺詐。至於文字同中印度。語言風調頗有異焉。崇敬外道不信佛法。天祠百餘所。異道萬餘人。國境之內數十小城。接山嶺據海交。城既堅峻兵又敢勇威雄鄰境遂無強敵。國臨海濱。多有奇寶。螺貝珠璣。斯為貨用。出大青象超乘致遠。從此西南入大荒野。深林巨木干霄蔽日。行千四五百里至羯[<a href='javascript:showpic("../fontimg/044209.gif")'>飢-几+夌</a>](力甑反)伽國(南印度境)<p>羯[<a href='javascript:showpic("../fontimg/044209.gif")'>飢-几+夌</a>]伽國。周五千餘里。國大都城周二十餘里。稼穡時播花果具繁。林藪聯綿動數百里。出青野象鄰國所奇。氣序暑熱風俗躁暴。性多狷獷志存信義。言語輕捷音調質正。辭旨風則頗與中印度異焉。少信正法多遵外道。伽藍十餘所。僧徒五百餘人。習學大乘上座部法。天祠百餘所。異道甚眾。多是尼乾之徒也<p>羯[<a href='javascript:showpic("../fontimg/044209.gif")'>飢-几+夌</a>]伽國。在昔之時民俗殷盛。肩摩轂擊舉袂成帷。有五通仙棲巖養素。人或陵觸退失神通。以惡咒術殘害國人。少長無遺賢愚俱喪。人煙斷絕多歷年所。頗漸遷居猶未充實。故今此國人戶尚少<p>城南不遠有窣堵波。高百餘尺。無憂王之所建也。傍有過去四佛坐及經行遺跡之所。國境北垂大山嶺上有石窣堵波。高百餘尺。是劫初時人壽無量歲有獨覺。於此入寂滅焉。自此西北山林中。行千八百餘里至憍薩羅國(中印度境)<p>憍薩羅國。周六千餘里。山嶺周境林藪連接。國大都城周四十餘里。土壤膏腴地利滋盛。邑里相望人戶殷實。其形偉其色黑。風俗剛猛人性勇烈。邪正兼信學藝高明。王剎帝利也。崇敬佛法仁慈深遠。伽藍百餘所。僧徒減萬人。並皆習學大乘法教。天祠七十餘所。異道雜居<p>城南不遠有故伽藍。傍有窣堵波。無憂王之所建也。昔者如來曾於此處。現大神通摧伏外道。後龍猛菩薩止此伽藍。時此國王號娑多婆訶(唐言引正)。珍敬龍猛周衛門廬。時提婆菩薩自執師子國來求論義。謂門者曰。幸為通謁。時門者遂為白。龍猛雅知其名。盛滿缽水。命弟子曰。汝持是水示彼提婆。提婆見水默而投針。弟子持缽懷疑而返。龍猛曰。彼何辭乎。對曰。默無所說。但投針於水而已。龍猛曰。智矣哉。若人也。知幾其神。察微亞聖。盛德若此宜速命入。對曰。何謂也。無言妙辯其在是歟。曰夫水也者。隨器方圓逐物清濁。彌漫無間澄湛莫測。滿而示之比我學之智周也。彼乃投針遂窮其極。此非常人宜速召進。而龍猛風範懍然肅物。言談者皆伏抑首。提婆素挹風徽。久希請益方欲受業。先騁機神雅懼威嚴。昇堂僻坐。談玄永日。辭義清高。龍猛曰。後學冠世妙辯光前。我惟衰耄遇斯俊彥。誠乃寫瓶有寄傳燈不絕。法教弘揚伊人是賴。幸能前席雅談玄奧。提婆聞命心獨自負。將開義府先遊辯囿。提振辭端仰視質義。忽睹威顏忘言杜口。避坐引責遂請受業。龍猛曰。復坐。今將授子至真妙理法王誠教。提婆五體投地一心歸命曰。而今而後敢聞命矣。龍猛菩薩善閑藥術。餐餌養生。壽年數百志貌不衰。引正王既得妙藥壽亦數百。王有稚子。謂其母曰。如我何時得嗣王位。母曰。以今觀之未有期也。父王年壽已數百歲。子孫老終者。蓋亦多矣。斯皆龍猛福力所加。藥術所致。菩薩寂滅王必殂落。夫龍猛菩薩。智慧弘遠。慈悲深厚。周給群有身命若遺。汝宜往彼試從乞頭。若遂此志當果所願。王子恭承母命。來至伽藍。門者敬懼故得入焉。時龍猛菩薩方讚誦經行。忽見王子。佇而謂曰。今夕何因降跡僧坊。若危若懼疾驅而至。對曰。我承慈母餘論。語及行捨之士以為含生寶命。經語格言未有輕捨報身施諸求欲。我慈母曰。不然。十方善逝三世如來。在昔發心逮乎證果。勤求佛道修習戒忍。或投身[飢-几+卜]獸。或割肌救鴿。月光王施婆羅門頭。慈力王飲餓藥叉血。諸若此類羌難備舉。求之先覺何代無人。今龍猛菩薩篤斯高志。我有所求人頭為用。招募累歲未之有捨。欲行暴劫殺則罪累尤多。虐害無辜穢德彰顯。惟菩薩修習聖道遠期佛果。慈霑有識惠及無邊。輕生若浮賤身如朽。不違本願垂允所求。龍猛曰。俞誠哉是言也。我求佛聖果。我學佛能捨。是身如響是身如泡。流轉四生去來六趣。宿契弘誓不違物欲。然王子有一不可者。其將若何。我身既終汝父亦喪。顧斯為意誰能濟之。龍猛俳佪顧視求所絕命。以乾茅葉自刎其頸。若利劍斷割身首異處。王子見已驚奔而去。門者上白。具陳始末。王聞哀感果亦命終。國西南三百餘里至跋邏末羅耆釐山(唐言黑蜂)。岌然特起峰巖峭險。既無崖谷宛如全石。引正王為龍猛菩薩鑿此山中建立伽藍。去山十數里鑿開孔道。當其山下仰鑿疏石。其中則長廊步簷崇臺重閣。閣有五層層有四院。並建精舍各鑄金像。量等佛身妙窮工思。自餘莊嚴唯飾金寶。從山高峰臨注飛泉。周流重閣交帶廓廡。疏寮外穴明燭中宇。初引正王建此伽藍也。人力疲竭府庫空虛。功猶未半心甚憂慼。龍猛謂曰。大王何故若有憂負。王曰。輒運大心敢樹勝福期之永固。待至慈氏。功績未成財用已竭。每懷此恨坐而待旦。龍猛曰。勿憂。崇福勝善其利不窮。有興弘願無憂不濟。今日還宮當極歡樂。後晨出遊歷覽山野已而至此平議營建。王既受誨奉以周旋。龍猛菩薩以神妙藥滴諸大石。並變為金。王遊見金心口相賀。迴駕至龍猛所曰。今日畋遊神鬼所惑。山林之中時見金聚。龍猛曰。非鬼惑也。至誠所感故有此金。宜時取用濟成勝業。遂以營建。功畢有餘。於是五層之中各鑄四大金像。餘尚盈積充諸帑藏。招集千僧居中禮誦。龍猛菩薩以釋迦佛所宣教法及諸菩薩所演述論。鳩集部別藏在其中。故上第一層唯置佛像及諸經論。下第五層居止淨人資產什物。中間三層僧徒所舍。聞諸先志曰引正營建已畢。計工人所食鹽價用九拘胝(拘胝者唐言億)金錢。其後僧徒忿諍就王平議。時諸淨人更相謂曰。僧徒諍起言議相乖。凶人伺隙毀壞伽藍。於是重閣反拒以擯僧徒。自爾已來無復僧眾。遠矚山巖莫知門徑。時引善醫方者入中療疾。蒙面入出不識其路。從此大林中南行九百餘里至案達羅國(南印度境)<p>案達羅國。周三千餘里。國大都城周二十餘里。號瓶耆羅。土地良沃稼穡豐盛。氣序溫暑風俗猛暴。語言辭調異中印度。至於文字軌則大同。伽藍二十餘所。僧徒三千餘人。天祠三十餘所。異道寔多<p>瓶耆羅城側不遠有大伽藍。重閣層臺製窮剞劂。佛像聖容麗極工思。伽藍前有石窣堵波。高數百尺。並阿折羅(唐言所行)阿羅漢之所建也<p>所行羅漢伽藍西南不遠有窣堵波。無憂王之所建也。如來在昔於此說法。現大神通度無量眾<p>所行羅漢伽藍西南行二十餘里至孤山。山嶺有石窣堵波。陳那(唐言授)菩薩於此作因明論。陳那菩薩者。佛去世後承風染衣。智願廣大慧力深固。愍世無依思弘聖教以為因明之論。言深理廣。學者虛功難以成業。仍匿跡幽巖迻神寂定。觀述作之利害審文義之繁約。是時崖谷震響煙雲變釆。山神捧菩薩。高數百尺。唱如是言。昔佛世尊。善權導物以慈悲心說因明論。綜括妙理深究微言。如來寂滅大義泯絕。今者陳那菩薩福智悠遠。深達聖旨。因明之論。重弘茲日。菩薩乃放大光明照燭幽昧。時此國王深生尊敬。見此光明相疑入金剛定。因請菩薩證無生果。陳那曰。吾入定觀察欲釋深經。心期正覺非願無生果也。王曰。無生之果眾聖欣仰。斷三界欲洞三明智。斯盛事也。願疾證之。陳那是時心悅王請。方欲證受無學聖果。時妙吉祥菩薩知而惜焉。欲相警誡。乃彈指悟之而告曰。惜哉。如何捨廣大心為狹劣志。從獨善之懷棄兼濟之願。欲為善利當廣傳說慈氏菩薩所製瑜伽師地論。導誘後學為利甚大。陳那菩薩敬受指誨奉以周旋。於是覃思沈研廣因明論。猶恐學者懼其文微辭約也。乃舉其大義綜其微言。作因明論。以導後進。自茲已後宣暢瑜伽。盛業門人有知當世。從此林野中南行千餘里。至馱那羯磔迦國(亦謂大安達邏國。南印度境)<p>馱那羯磔迦國。周六千餘里。國大都城周四十餘里。土地膏腴稼穡殷盛。荒野多邑居少。氣序溫暑人貌釐黑。性猛烈好學藝。伽藍鱗次荒蕪已甚。存者二十餘所。僧徒千餘人。並多習學大眾部法。天祠百餘所。異道寔多<p>城東據山有弗婆勢羅(唐言東山)僧伽藍。城西據山有阿伐羅勢羅(唐言西山)僧伽藍。此國先王為佛建焉。奠川通徑疏崖峙閣。長廊步簷枕巖接岫。靈神警衛聖賢遊息。自佛寂滅千年之內。每歲有千凡夫僧。同入安居。其解安居日皆證羅漢。以神通力凌虛而去。千年之後凡聖同居。自百餘年無復僧侶。而山神易形。或作豺狼。或為猿狖。驚恐行人。以故空荒。[<a href='javascript:showpic("../fontimg/041362.gif")'>門@貝</a>]無僧眾。城南不遠有大山巖。婆毘吠伽(唐言清辯)論師。住阿素洛宮。待見慈氏菩薩成佛之處。論師雅量弘遠至德深邃。外示僧佉之服。內弘龍猛之學。聞摩揭陀國護法菩薩宣揚法教學徒數千。有懷談議杖錫而往。至波吒釐城。知護法菩薩在菩提樹。論師乃命門人曰。汝行詣菩提樹護法菩薩所。如我辭曰。菩薩宣揚遺教導誘迷徒。仰德虛心為日已久。然以宿願未果遂乖禮謁。菩提樹者。誓不空見見當有證稱天人師。護法菩薩謂其使曰。人世如幻身命若浮。渴日勤誠未遑談議。人信往復竟不會見。論師既還本土。靜而思曰。非慈氏成佛誰決我疑。於觀自在菩薩像前誦隨心陀羅尼。絕粒飲水時歷三歲。觀自在菩薩乃現妙色身。謂論師曰。何所志乎。對曰。願留此身待見慈氏。觀自在菩薩曰。人命危脆世間浮幻。宜修勝善願生睹史多天。於斯禮覲尚速待見。論師曰。志不可奪心不可貳。菩薩曰。若然者宜往馱那羯磔迦國城南山巖執金剛神所。至誠誦持執金剛陀羅尼者當遂此願。論師於是往而誦焉。三歲之後神乃謂曰。伊何所願若此勤勵。論師曰。願留此身待見慈氏。觀自在菩薩指遣來請。成我願者其在神乎神乃授祕方。而謂之曰此巖石內有阿素洛宮。如法行請石壁常開。開即入中可以待見論師曰。幽居無睹詎知佛興。執金剛曰。慈氏出世我當相報。論師受命專精誦持。復歷三歲初無異想。咒芥子以擊石巖壁豁而洞開。是時百千萬眾觀睹忘返。論師跨其戶而告眾曰。吾久祈請待見慈氏。聖靈警祐大願斯遂。宜可入此同見佛興。聞者怖駭莫敢履戶。謂是毒蛇之窟。恐喪身命。再三告語唯有六人從入。論師顧謝時眾從容而入。入之既已石壁還合。眾皆怨嗟恨前言之過也。自此西南行千餘里至珠利耶國(南印度境)<p>珠利耶國。周二千四五百里。國大都城周十餘里。土野空曠藪澤荒蕪。居戶寡少群盜公行。氣序溫暑風俗姦宄。人性獷烈崇信外道。伽藍頹毀粗有僧徒。天祠數十所。多露形外道也<p>城東南不遠有窣堵波。無憂王之所建也。如來在昔曾於此處現大神通說深妙法摧伏外道度諸天人<p>城西不遠有故伽藍。提婆菩薩與羅漢論議之處。初提婆菩薩聞此伽藍有嗢呾羅(唐言上)阿羅漢得六神通具八解脫。遂來遠尋觀其風範。既至伽藍投羅漢宿。羅漢少欲知足。唯置一床。提婆既至無以為席。乃聚落葉指令就坐。羅漢入定夜分方出。提婆於是陳疑請決。羅漢隨難為釋。提婆尋聲重質第七轉已。杜口不酬。竊運神通力往睹史多天。請問慈氏。慈氏為釋。因而告曰。彼提婆者。曠劫修行。賢劫之中當紹佛位。非爾所知。宜深禮敬如彈指頃還復本座。乃復抑揚妙義剖析微言。提婆謂曰。此慈氏菩薩聖智之釋也。豈仁者所能詳究哉。羅漢曰。然。如來旨。於是避席禮謝深加敬歎。從此南入林野中。行千五六百里至達羅毘荼國(南印度境)<p>達羅毘荼國。周六千餘里。國大都城號逮志補羅。周三十餘里。土地沃壤稼穡豐盛。多花果出寶物。氣序溫暑風俗勇烈。深篤信義高尚博識。而語言文字少異中印度。伽藍百餘所。僧徒萬餘人。皆遵學上座部法。天祠八十餘所。多露形外道也。如來在世。數遊此國說法度人故無憂王於諸聖跡皆建窣堵波。逮志補羅城者。即達磨波羅(唐言護法)菩薩本生之城。菩薩此國大臣之長子也。幼懷雅量長而弘遠。年方弱冠王姬下降。禮筵之夕憂心慘悽。對佛像前殷懃祈請。至誠所感神負遠遁。去此數百里至山伽藍。坐佛堂中有僧開戶。見此少年疑其盜也。更詰問之。菩薩具懷指告。因請出家眾咸驚異。遂允其志。王乃宣命推求遐邇。乃知菩薩神負遠塵。王之知也增深敬異。自染衣已篤學精勤。令問風範語在前記<p>城南不遠有大伽藍。國中聰叡同類萃止。有窣堵波。高百餘尺。無憂王所建也。如來在昔於此說法。摧伏外道廣度人天。其側則有過去四佛坐及經行遺跡之所。自此南行三千餘里至秣羅矩吒國(亦謂枳秣羅國。南印度境)<p>秣羅矩吒國。周五千餘里。國大都城周四十餘里。土田[焉-正+臼]鹵地利不滋。海渚諸珍多聚此國。氣序炎熱人多釐黑。志性剛烈邪正兼崇。不尚遊藝。唯善逐利。伽藍故基寔多餘址。存者既少僧徒亦寡。天祠數百。外道甚眾。多露形之徒也<p>城東不遠有故伽藍。庭宇荒蕪基址尚在。無憂王弟大帝之所建也。其東有窣堵波。崇基已陷覆缽猶存。無憂王之所建立。在昔如來於此說法。現大神通度無量眾。用彰聖跡故此標建。歲久彌神祈願或遂<p>國南濱海有秣剌耶山。崇崖峻嶺洞谷深澗。其中則有白檀香樹。栴檀[<a href='javascript:showpic("../fontimg/001244.gif")'>仁-二+爾</a>]婆樹。樹類白檀不可以別。唯於盛夏登高遠瞻。其有大蛇縈者。於是知之。猶其木性涼冷故蛇盤也。既望見已射箭為記。冬蟄之後方乃採伐。羯布羅香樹。松身異葉花果斯別。初採既濕尚未有香。木乾之後循理而析。其中有香。狀若雲母。色如冰雪。此所謂龍腦香也<p>秣剌耶山東有布呾洛迦山。山徑危險巖谷敧傾。山頂有池。其水澄鏡流出大河。周流繞山二十匝入南海。池側有石天宮。觀自在菩薩往來遊舍。其有願見菩薩者。不顧身命。厲水登山。忘其艱險。能達之者蓋亦寡矣。而山下居人祈心請見。或作自在天形。或為塗灰外道。慰喻其人果遂其願。從此山東北海畔有城。是往南海僧伽羅國路。聞諸土俗曰。從此入海東南可三千餘里至僧伽羅國(唐言執師子。非印度之境)<p class='juan'>
大唐西域記卷第十</p>
</body></html>
