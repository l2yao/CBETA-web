<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T52 </TITLE>
</head>
<BODY>

<p class='juan'>
鐔津文集卷第十七</p>
<p><span class='byline'>　　　　藤州鐔津東山沙門契嵩撰</span><br><p><b>　　<A NAME="n1536"></A>古律詩共六十首</b><p><b>　　<A NAME="n1537"></A>三高僧詩(并敘)</b><p>唐僧皎然靈徹道標。以道稱於吳越。故諺美之曰。霅之晝能清秀。越之澈如冰雪。杭之標摩雲霄。吾聞風而慕其人。因諺所謂。遂為詩三章。以廣其意也<p><b>　　<A NAME="n1538"></A>霅之晝能清秀</b><p>晝公文章清復秀。天與其能不可鬥。僧攻文什自古有。出拔須尊晝為首。造化雖移神不遷。晝公作詩心亦然。上跨騷雅下沈宋。俊思縱橫道自全。禪伯修文(修或揮字)豈徒爾。誘引人心通佛理。縉紳先生魯公輩。早躡清游慕方外。斯人已歿斯言在。護法當應垂萬代<p><b>　　<A NAME="n1539"></A>越之澈如冰雪</b><p>澈公之清若冰雪。高僧天資與人別。三十能詩名已出。名在詩流心在律。不殊惠遠殊惠休。皎然未合誰與儔。白雲蕭散何定止。忽入關中訪包李。孤清難立眾所沮。到底無辜中非語。木秀於林風必摧。澈公懷德成禍胎。古人已往不復歎。為爾為詩遺後來<p><b>　　<A NAME="n1540"></A>杭之標摩雲霄</b><p>標師之高摩雲霄。在德豈在於沈寥。一庵嶺底寄幽獨。抗跡蕭然不入俗。有時虛陟層崖眺。不聞其語聞清嘯。當時陸羽事幽討。曾入青雲預聞道。取雨救旱驅神龍。此與人間事豈同。冥機感異心之苗。此公所以稱道標<p><b>　　<A NAME="n1541"></A>送章表民祕書</b><p>一日夫子來山陲。來言去別將何之。清塵舊尉亦皆至(時周感之同來)鮮車輕珮光陸離。入門顧我顏色好。林下把袂相追隨。笑傲恣肆意氣豪。舉首不覺白日欹。拂榻乃留嵒宇宿。紙衾蒲席誠可嗤。不計豐約但適美。唯唯無語相拒違。是時春和二月半。永夜耿耿輕寒微。高談交發雅興合。如瓶注泉爭淋漓。須臾促席命言志。直吐胸臆撝淳詞。人心不同有如面。平生各自有所為。表民卒然趨席端。曰吾有志人不知。末俗淺近烏足語。含哺未吐長嗟咨。少從先生學經典。不探枝葉窮根基。帝王之道斷可識。殷盤周誥無復疑。古今事業貴適用。文意述作須有規。豈類童稚空琢刻。畫餅不能療朝飢。十五孜孜事文字。磨礱筆硯精神罷。長篇大軸浩無數。慷慨但欲扶政治。前年補吏來浙右。局務冗俗不可窺。傾懷欲效王霸略。騏驥捕鼠非宜宜。錢唐大府多達官。品秩相較我最卑。孟軻獨負浩然氣。誰能<span class='corr'>斂</span>袂長低眉。丈夫所重以道進。青雲萬里須自馳。咄嗟顧我胡為者。甘以門廕為身資。遂為謝病遠引去。遽與簪組相差池。膠西董生苟可慕。下帷克苦窮書詩。閒居落莫多感激。所感時政生瑕玼。賤臣抱節私自效。作書萬字投丹墀。天閽深岩在西北。引領一望雲[雨/斯][雨/斯]。德音畢竟不下報。漫陳肝膽空涕洟。嗟嗟吾生時命謬。不遇當時甘佚遺。龍蛇之蟄尺蠖屈。萬物不時須自怡。我家田園在南國。亦有溪山名武夷。泉甘壤黑堪稼穡。歸與老農事鎡基。余與感之聞此語。精神飛動驚支頤。深謀遠慮不可測。滄溟無底天無涯。閶闔門前無限客。摩肩踏足爭前詞。暖衣飽食恣氣豔。幾輩卓犖能如斯。請君更前與君語。何必輕沮煩孜孜。嘉穀冬收槿朝發。眾物榮茂有疾遲。不聞伊尹五干湯。堯舜之道方得施。賢傑輕身重天下。豈使汲汲營其私。況當夷狄侮中國。蹂踐二鄙翻地皮。將軍誅討苦未剋。百萬師老勞旌旗。凶年樂歲復間作。風雨霜雪猶不時。天子勤政不暇食。亦待才能相補裨。廟堂之上有君子。聰明豈肯饒皋夔。執秉公道尊大匠。裁度<span class='corr'>杞</span>梓寧參差。愛君為人性疏達。不以其教交相訾。臨風明月千里別。祝祠豈憚傾肝脾。俗人好毀寡樂善。嘉名清節慎莫虧。朝廷若問平津策。賢良第一非君誰<p><b>　　<A NAME="n1542"></A>古意(五首)</b><p>風吹一點雲。散漫為春雨。洒余松柏林。青蔥枝可取。持此歲寒操。手中空楚楚。幽谷無人來。日暮意誰與<p><b>　　<A NAME="n1543"></A>二</b><p>君莫笑支許。寂寞非愚懵。君莫輕稽阮。山林有清興。人生徒百歲。樂少憂還剩。萬事漫短長。無如使道勝。爾非傲世士。高蹈釣名稱。但謝區中緣。甘心棲石磴。澄空白日飛。世事終無應。不如省爾誠。自言還自贈<p><b>　　<A NAME="n1544"></A>三</b><p>雲中見雙鳥。高飛揭日月。毛羽賁文章。翱翔異鷹鶻。翛然邈千里。竟不顧林樾。春風漫飄颺。勁翮更超忽。陌上遊俠子。窺爾徒倉卒。雖有金彈丸。睥睨不敢發。因知奇異資。自保長超越。回視黃雀群。胡為戀塵[<a href='javascript:showpic("../fontimg/005095.gif")'>土*孛</a>]<p><b>　　<A NAME="n1545"></A>四</b><p>堪笑浮雲高。凌虛翳日星(凌虛或作扶搖)寧作蘭蕙幽。草中自芳馨。自足乃天分。未需爾虛靈。掩翳之所惡。胡為久亭亭。古來曠達士。浪跡多晦暝。山林惜長往。藏用亦藏形。愚谷不可及。窅然還自寧。嗟余亦羨此。岑寂養頹齡<p><b>　　<A NAME="n1546"></A>五</b><p>窮品偶真叟。授我一卷書。深林值幽人。遺我斧與鋤。斧鋤亦奚為。教養材與蔬。荒穢必須剪。使之藹自如。授書欲胡為。教爾心與軀。學必先正己。自治乃及餘。此意有嘉訓。佩之未始除。如何悠悠人。自謬欲是渠。相習成薄俗。尟德懷蘧篨。吾裁此俚語。憑君為傳諸<p><b>　　<A NAME="n1547"></A>游龍山訪道士李仙師</b><p>日出野曠明。肅然訪道生。杳渺湖外去。散誕雲邊行。秋高天宇淨。脫葉飛縱橫。乘風度林嶺。轉覺衣屨輕。時聞縹緲間。微[<a href='javascript:showpic("../fontimg/043881.gif")'>颱-台+炎</a>]傳鶴聲。知與仙家近。逸思泠然清。須臾轉幽谷。紫府芝田平。仙童走腳報。松子來門迎。接袂語且笑。所歡非俗情。丹臉人未老。道貌天已成。開筵羅玉粒。盤餐饈紫英。綢繆似交舊。洒落懷抱傾。薄暮忍云去。徘徊倚山楹。欲有重尋約。還憂變高名<p><b>　　<A NAME="n1548"></A>感遇(九首)</b><p>海水晦夜清。秋色涵蓬壺。有叟雙龍公。鐵網羅珊瑚。風雲浩容與。悵恨何所圖。欲問天上人。可換明月無<p><b>　　<A NAME="n1549"></A>二</b><p>仙人白玉京。去去何縹緲。瓊樓十二層。玲瓏汎雲表。銀湟月為波。萬頃即池沼。秋來宮殿光。逗落人間曉。空際時澄明。煙霞眇青鳥。可見不可到。所思空杳杳<p><b>　　<A NAME="n1550"></A>三</b><p>悠哉楊執戟。識遠才絕奇。初提草玄筆。頗為人所嗤。卓卓孔孟道。謝爾平嶮巇。玉鑑含幽光。千載方葳蕤。寄語曠懷士。未達休嗟咨。心期道自貴。俗態勢焉隨。青山保長往。白日貞可窺。高標謝松柏。孤芳操弗移<p><b>　　<A NAME="n1551"></A>四</b><p>天威不到處。干戈動邊鄙。將軍奮威猛。英雄勢隨起。紛紛出榆關。肅肅秋色堙C白馬冒黃雲。清霜厲嚴旨。少壯羽林兒。務能莫多喜。好武匪君心。用兵不得已。寄言飛將軍。妙略應無比。志在報君恩。豈為黃金死。丈夫身許國。慷慨當如此。寧教太史書。輕笑魯連子<p><b>　　<A NAME="n1552"></A>五</b><p>蒼茫天地間。流光一何遽。曾聞太古人。未見曦輪駐。才沈崦嵫雲。還上浮桑樹。山色愁裡暝。天形夢中曙。安知穆天子。龍馬神為御。萬里速乘風。又向瑤臺去。超遙侶神仙。此理當何故。不向堯年長。永使人間住<p><b>　　<A NAME="n1553"></A>六</b><p>冠蓋何處客。凌雲意氣驕。旦旦趨雙闕。衝衝過渭橋。金珂雲外響。畫燭月中燒縹緲行天路。升騰在玉霄。如何區宇內。頓與人間遙。長拂羅裳去。明光殿下朝。一俯復一仰。榮多憂亦饒。白髮領邊長。朱顏鏡堶銦C豈知松檜下。幽人長寂寥。萬事淡無慮。恣臥時長謠。浩蕩天地間。孰問犧黃堯。臨風一清嘯。胡為王子喬<p><b>　　<A NAME="n1554"></A>七</b><p>空虛澄遠煙。霽色含秋景。思君每盤桓。駐目千峰頂(駐目或作獨往)明月初團圞可照美人影美人來不來雲霞渺林嶺<p><b>　　<A NAME="n1555"></A>八</b><p>松柏地之靈。草莽亦同茂。願得區域中。人心復純素。蒼梧會稽陰。罔復有陵墓。六合無知音。青山有歸路。人生惜朱顏。賢照長相顧。昨夜露華臺。誰不怨秋暮<p><b>　　<A NAME="n1556"></A>九</b><p>悠然嚴子陵。遠大寥廓器。故人貴為君。白駒要不至。耽閑戀淥潭。高超弄芳餌。青山汎白雲。萬古寄高意。侯霸不知道。初亦嫌傲志。何事卑王侯。其心越天地。因悲婁護輩。胡為附權勢。流游絳灌間。折節蹁躚例。皇皇古皇道。勞生自拘繫。不如歸去來。乘風拂長袂<p><b>　　<A NAME="n1557"></A>懷越中兼示山陰諸開士</b><p>厭見人境喧。清游憶靈越。東南千萬山。浮青滿寥沈。從來鑑中景。形勝人間絕。月湛換鵝溪。雲起藏書穴。客子若飄蓬。遽與故人別。尺素未及通。芳草已云歇。所悲行路難。俯仰損名節。鳴雁欲東飛。寄語謝明月<p><b>　　<A NAME="n1558"></A>早秋吟</b><p>山家昨夜房櫳冷。梧桐一葉飄金井。長天如水淨藏雲。明月含暉變秋景。桂枝花拆風飄飄。誰在高樓吹玉簫。人間不見槎升漢。天上將看鵲作橋。年少征人在何處。白露霑衣未歸去。海畔今無漂母家。江南誰與王孫遇。徘徊月下空長吟。吾徒自古難知音。欲上高臺問明月。明月何不照人心<p><b>　　<A NAME="n1559"></A>群賢宿山賦得暮雲嵒下宿</b><p>微風靜林杪。紅日下嵒阿。明月出已滿。白雲歸未多。高應伴猿鶴。深不暗松蘿。若弗為霖去。其如旱歲何。<p><b>　　<A NAME="n1560"></A>浙江晚望</b><p>暮色看無際。秋空水混天。片帆飛鳥外。新月落潮邊。隔越山形小。吞吳地勢偏。幾人來往老。早晚渡頭船。<p><b>　　<A NAME="n1561"></A>題徑山寺</b><p>翠拔群山外。連天勢未休。雲迷飛鳥道。雨出古龍湫。僧在深雲定。香和杳靄浮。人間游不到。臺殿自清秋。<p><b>　　<A NAME="n1562"></A>郎侍郎致仕</b><p>平時獨高謝。道勝欲韜光。白髮辭明主。青山戀故鄉。藥畦容鶴到。吟徑恐雲藏。更愛禪林臥。時來拂石床。<p><b>　　<A NAME="n1563"></A>山中早梅</b><p>亭亭映晚景。皎皎出林端。小圃連雲淡。孤芳冒雪寒。人間殊未見。物外最先看。但欲方瓊玉。寧將勝牡丹。<p><b>　　<A NAME="n1564"></A>汎若耶溪</b><p>越水乘春泛。船窗掩又開。好山沿岸去。驟雨落花來。岸影樵人渡。歌聲浣女回。滄浪無限意。日暮更悠哉。<p><b>　　<A NAME="n1565"></A>書毛有章園亭</b><p>愛此園林好。重來花木滋。游人醉不去。幽鳥語無時。煙郭連芳草。春湖泛淥池。松篁非俗韻。游子漫相期<p><b>　　<A NAME="n1566"></A>山亭晚春</b><p>山庭晚來靜。林石自巉嵒。犬去吠人語。花飛恣鳥[銜-金+缶]。晴煙熏茂草。煦日靄高杉。更喜團圓月。清光下碧巖。<p><b>　　<A NAME="n1567"></A>自贈</b><p>靜坐還看竹。閑行亦合樵。道心應有在。生事合無憀。客去清談少。年來白髮饒。漫將支遁筆。閒且賦逍遙。<p><b>　　<A NAME="n1568"></A>夏日無雨</b><p>山中苦無雨。日日望雲霓。小暑復大暑。深溪成淺溪。泉枯連井底。地熱亢蔬畦。無以問天意。空思水鳥啼(俗謂水鳥啼則天下雨焉)<p><b>　　<A NAME="n1569"></A>歲暮書懷</b><p>朔風適變寒。曉日將含煦。南國殊未還。東山歲云暮。浮生奄忽往。芳顏安得駐。寄謝人世間。紛華尤可悟<p><b>　　<A NAME="n1570"></A>山中早行</b><p>前山經夜雨。獨往步春泥。天岸日將出。田家雞更啼。孤煙行處起。曠野望中低。猶喜逢樵客。相將過數溪<p><b>　　<A NAME="n1571"></A>湖上晚歸</b><p>人間薄游罷。歸興尋舊隱。春岸行未窮。夕陽看欲盡。嵐光山際淡。天影水邊近。自憐幽趣真。清吟更長引<p><b>　　<A NAME="n1572"></A>季春寄友生</b><p>湖上無煙晝。人間寒食時。陰晴春易變。花月候難齊。未畏青蛙亂。先愁紫蕨衰。雲山向漸熱。相訪勿應遲<p><b>　　<A NAME="n1573"></A>寄懷泐潭山月禪師</b><p>聞道安禪處。深蘿杳隔溪。清猿定中發。幽鳥坐邊栖。雲影朝晡別。山峰遠近齊。不知誰問法。雪夜立江西<p><b>　　<A NAME="n1574"></A>送客還北闕道中作</b><p>北郭送陽子。日斜歸舊居。路泥侵曉潤。晦月逼春餘。桑柘雨中綠。人煙關外疏。依然見風俗。歸興混樵漁<p><b>　　<A NAME="n1575"></A>次韻無辯赴承天再命</b><p>載命還高讓。知君所趣深。青山當隱處。白髮欲栖心。更俟逢梅雨。何妨過虎林。潺湲合澗水。六月足清音<p><b>　　<A NAME="n1576"></A>山舍晚歸</b><p>薄暮還精廬。徐行無所並。日入月還清。山空水更靜。彷彿聞疏鍾。翛然在西嶺。寄語高世流。來茲謝塵境<p><b>　　<A NAME="n1577"></A>讀書</b><p>讀書老何為。更讀聊遮眼。此意雖等閒。高情寄無限。錯磨千古心。翻覆幾忘飯。不知白雲去。春靜山中晚<p><b>　　<A NAME="n1578"></A>送廬隱士歸廬山</b><p>世事如循環。是非終莫盡。<span class='corr'>羨</span>爾歸深山。任他譏小隱。黃鵠舉已高。白雲去非近。天籟歸寂寞。何峰弄清軫<p><b>　　<A NAME="n1579"></A>還南屏山即事</b><p>歲晚歸來石室寒。松蘿岑寂自盤桓。但知林下一年過。不見人間萬事難。招隱有詩題石記。解嘲無說與時看。此心已共空生合。身似浮雲不必觀<p><b>　　<A NAME="n1580"></A>入石壁山</b><p>身似浮雲年似流。人間擾攘只宜休。老來已習青蘿子。隱去應追白道猷。直入亂山寧計路。定看落葉始知秋。他時谷口人相遇。莫問裁詩謝五侯<p><b>　　<A NAME="n1581"></A>山中自怡謝所知</b><p>萬事隨宜勿強攀。暫過朝市即歸山。勞生未必浮名好。稱性應須到處閑。都似夢中休問影。只堪吟塈顝卍C。襄陽道者寧知爾。猿鶴蕭然石室間<p><b>　　<A NAME="n1582"></A>寄承天元老</b><p>清散年來事益閑。不論林下與人間。禪心至了非喧靜。默客何妨更往還。奇石清軒增勝趣。流泉碧座照衰顏。支形脫略時機甚。應笑歸來別買山。<p><b>　　<A NAME="n1583"></A>誡題(因事)</b><p>高吟遠矚倚雲梯。往事經心盡可題。道德二篇徒自辯。是非一馬豈能齊。暉山真玉傷驚火。失水靈蛇畏在泥。寄語冥鴻上天去。凌雲羽翼莫思低<p><b>　　<A NAME="n1584"></A>元日</b><p>暗堿K催曙色明。百雞迎曉報新聲。宿寒尚在龍蛇蟄。藏曆初傳日月迎。萱葉四時今始發。梅花一旦占先榮。山家也祝堯天壽。漫學牛山報太平<p><b>　　<A NAME="n1585"></A>著書罷思南還復會客自番禺來因賦此詩</b><p>平昔著書今粗畢。南還終欲隱羅浮。初春況遇故鄉子。終夜更誇滄海遊。但貴羊城風物好。豈辭梅嶺路岐修。應須相與葛洪輩。抗跡山林送白頭<p><b>　　<A NAME="n1586"></A>冷泉獨賞寄沖晦上人</b><p>南風掠波溪水滿。山中幽人來洗浣。獨立溪傍清興款。更愛泉流芳草短。平生幽討貴蕭散。世道紛紜何足算。人間五月夏雲煩。相約歸來君莫緩<p><b>　　<A NAME="n1587"></A>遣興三絕</b><p>逸興應須傚皎然。此生瀟洒老詩禪。何妨剩得驚人句。詠遍江山一萬篇<p>吾道陵遲事事訛。而今無計遏頹波。徇人玩法成流俗。但泣金書柰爾何<p>去年聊駐江頭寺。今寄林僧嵒下扃。莫謂此身無定跡。人生都類一浮萍<p><b>　　<A NAME="n1588"></A>書南山六和寺</b><p>青蔥玉樹接溪岑。臺閣凌虛地布金。行到白雲重疊處。水聲松韻淡人心<p><b>　　<A NAME="n1589"></A>寒食日雨中</b><p>漠漠行雲晴復陰。野花垂濕晚沈沈。游人莫怨天多雨。況在東皋春已深<p><b>　　<A NAME="n1590"></A>早起</b><p>天窗月過星疏渺。檐際冥分雲窈窕。山家深處勿雞啼。時有寒鴉來報曉<p><b>　　<A NAME="n1591"></A>對喜鵲</b><p>靜臥時驚鵲喜多。須臾果有故人過。山中明度還無事。問爾綿蠻更語麼<p><b>　　<A NAME="n1592"></A>寄晤沖晦</b><p>年老相看眼倍青。念君詩思苦勞形。人間更有無窮感。好把禪關護性靈<p><b>　　<A NAME="n1593"></A>洗筆</b><p>古人信文字。字字從此出。天下心不欺。爾亦有陰[<a href='javascript:showpic("../fontimg/041880.gif")'>阿-可+(少/馬)</a>]。濯之遺孺子。念茲未應失<p><b>　　<A NAME="n1594"></A>遊大慈山書晝上人壁</b><p>谷堳I雲寺。尋幽到深處。春過寒花開。人來啼鳥去。豈期草菴客。日暮此相遇<p><b>　　<A NAME="n1595"></A>清溪</b><p>勿謂清溪清。長如鏡初洗。須防苟容物。污爾清到底<p class='juan'>
鐔津文集卷第十七</p>
</body></html>
