<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T52 </TITLE>
</head>
<BODY>

<p class='juan'>
折疑論卷第五</p>
<p><span class='byline'>　　　　金臺大慈恩寺西域師子比丘述註</span><br><p><b>　　<A NAME="n1733"></A>言符第十九(此篇。[<a href='javascript:showpic("../fontimg/029498.gif")'>胎-ㄙ+勿</a>]合三教之理。故曰言符)</b><p>客曰。夫孔佛二教其殊合之道。或得其梗概矣(梗概者大略也。儒佛二教其殊別合同之道或得其大略矣)<p>未審。老氏之言與夫儒佛之語。敢問亦有同乎<p>妙明曰有。但時有淳澆。機有大小。隨其所適(漢書曰。澆淳散樸各隨所適)<p>教有淺深。雖不能全同。而亦有可同之語也。孔子云。中人以上可以語上也。中人以下不可以語上也(語去聲。論語語告也。言教人者當隨其高下而教。則其言易入而無躐等之蔽也)<p>老子云。上士聞道勤而行之。中士聞道若存若亡。下士聞道大笑之(上士唯智非愚勤行於道。中士聞其道則可上可下矣。下士唯愚非智返笑聖道。故上士悟。中士疑。下士迷)<p>佛云。大根大莖大枝大葉。中根中莖中枝中葉。小根小莖小枝小葉(法華經云上中下三品者即三乘也)<p>達摩九年不語(祖師航海而來。少林面壁九年)<p>顏回終日如愚(孔子曰。吾與回言終日。不違如愚)<p>老子曰。多言數窮不如守中(頻數也。道不屬言。言多數而氣窮。不如守一中之道)<p>季康子患盜問於孔子。孔子對曰。苟子之不欲。雖賞之不竊(且上若不貪欲。則雖賞民使之為盜。民以知恥而不偷盜也)<p>老子曰。不貴難得之貨。使民不為盜。佛云。不得畜金銀生像。尚書云。汝惟不伐。天下莫與汝爭功(伐誇也若不誇有功。則天下人無與爾爭奪其功也)<p>汝惟不矜。天下莫與汝爭能。太上曰。自見者不明。自是者不彰。自伐者無功自矜者不長(自專所見者。必不明其道也。自言是者。其道德必不顯彰也。自誇伐者。必無其功也。目矜才能者。必不得久長也)<p>佛經云。不得故自讚毀他。即其類也(經言不得讚誇自己毀謗他人)<p>如此者眾(如此相同之言眾多也)<p>是以聖人雖居異域。被機同處如出一口(三教聖人。雖時代國土不同。其被化機緣相同之處。如出。一人之口)<p>但病有淺深。藥有殊品。而療苦求安。其情一也(結上文意然三教所設。各有淺深不同。但苦病也。三聖之言藥也。雖有差殊品類不同。其治療病苦而欲求其安樂。則一理也)<p>獨以戰國縱橫時無大器。故二聖不言世外之典耳(惟以三綱五常修齊治平之道。而化利天下。其出世玄妙之典故不言耳)<p><b>　　<A NAME="n1734"></A>會名第二十(此篇會同三教聖人之名目。故曰會名)</b><p>客曰。三聖設教異同之理。則聞命矣。敢問聖人原始返終之道。可得聞乎(原其始而知所生。返其終而知所死。如此道理可許得聞乎)<p>妙明曰。甚哉子之問也(此贊客之所問)<p>予隨堂粥飯之流(謙云。我乃隨眾堂中食粥飯之常流)<p>焉能達聖人起盡之事也歟。然以所知敢告吾子。佛昔居睹史多天(梵語睹史多。亦名兜率陀天。此云知足)<p>故名護明菩薩(佛彼時號護明菩薩。亦名勝善天子)<p>降神迦維羅國淨飯王宮。以周昭王甲寅二十四年四月初八日。於毘婆尼藍園波羅叉樹下。於母摩耶右脅而生。十九踰城出家。成佛德相妙好。住世七十九年。譚經三百五十度(佛自降生至於雙林入滅。共七十九載。自成道已四十九年。演教三百餘會)<p>以周穆王壬申五十二年二月十五日入般涅槃。其道本乎明析色心(析分也。佛說三乘教法。其道本欲分明色心二法即真俗二諦也)<p>指陳因果排列行位(指點陳說。先因後果。隨其所終而證排列五十二行位階級)<p>透脫生死越四暴流河(透過解脫生死之事。超越四暴急流河者。謂欲流有流見流無明流也)<p>超三界彼岸(超出欲界色界無色界。梵語波羅。此云彼岸)<p>捨凡從聖。得大菩提(梵語菩提。此云覺也捨離凡夫而證菩提之大覺也)<p>末後拈華示眾。教外別傳不立文字直指人心本來是佛。以正法眼藏涅槃妙心傳付飲光(梵語迦葉此云飲光)<p>達摩東遷。特明此事(梵語菩提達摩。此云覺法。西天自迦葉為初祖。相傳至達摩。乃二十八祖。東遷震旦。明原始返終之道)<p>其來也月現江心(祖師來東土所傳心印如月現於江心)<p>其逝也日沈山頂(其歸逝也如日沈西山之頂)<p>道高堯舜。德邁羲軒(如子貢曰。夫子賢於堯舜)<p>分身混沌之前。流教太虛之始(佛祖及一切眾生本有底太極混沌無極之前。早有這箇道理。是以流教於太虛之初始也)<p>不生不滅(虛靈本體本來不生不滅)<p>出九層圓蓋之天(易數九者。老陽至盡之處。道出於九天之上)<p>無去無來(本體如如豈有去來)<p>超八維方質之地(超出乎四方四隅形質之地)<p>大矣廣矣。汪哉洋哉。巍巍乎不可思議者也(此讚佛祖道妙。若汪洋大海。又如五嶽巍巍。不可思議也)<p>大權菩薩經云。老子是迦葉菩薩化遊震且。興正錄云。周定王丙辰二年二月十五日。老子降神於亳(亳音朴老子生於楚國陳郡苦縣賴鄉仁里)<p>母懷八十一年。誕於李樹下。遂指為姓(老氏父姓韓名乾字元卑。母曰精敷。孕經八十一年。生李樹下。因以為姓名耳。字伯陽。身長四尺六寸額凸眉麤。反脣折鼻。臀尖胯闊。聃耳髼頭。故曰老聃)<p>生而皓首(生而白頭)<p>為周柱下史(柱下史者周時掌禮之官)<p>周道既衰。戰國縱橫(周轍既衰。淳風墜地。王道不興於時去國矣)<p>牛駕而行。擬遊西竺。過函谷關。為關令尹喜說道德二篇。西涉流沙薨於槐里(流沙地名。函谷關即今潼闕。槐里亦地名)<p>其道本乎專氣致柔。抱一守真實腹虛心(老子之道。專守精氣。使不散亂則形體應之而能順也。故能致其柔和。抱一守真者。謂其無為自然之道。一者為言至也言更無其二。故抱一氣而固守本真也。道德經云。實其腹者懷道抱一而守其真神也。虛其心者謂除其嗜欲去其煩惱也)<p>少思寡欲(無私蔽而少貪欲也)<p>視之不足見(道德經云。視之不見。名曰夷。夷者無色之謂。其道故無色可見)<p>聽之不能聞(經云。聽之不聞。名曰希。希者無聲之謂。其道故無聲可聞)<p>寂兮寥兮(寂者無音與聲也。寥者無形而空也。如詩上天之載無聲無臭至矣)<p>獨立而不改(獨立者。道更無其二也。不改者。常化有常也)<p>周行而不殆(既明此無形無影之道。則周行天下而無危殆也)<p>然後設無為之化(明乎專氣抱一之道。然後可以稱無為之教化)<p>行不言之教(既明道妙則可以行無言無說之教)<p>足以還年卻老(可以證返老還童之理)<p>羽駕長生(乘鸞跨鶴謂之羽駕。其本體不滅謂之長生久視之道也)<p>共陰陽以晦明(陰陽者。指日月與陰陽而同暗同明也)<p>與天地而遐久。非含和蘊素忘懷守雌者。不足與語此道也(若不是含養中和蘊積純真忘其情欲。守一若雌之抱卵。孳孳而為道者。不足以論此道德也)<p>牟子云。清淨法行經云。震旦國人難化。先以三聖而往教焉(文出破邪論。在藏經既字函上卷)<p>大迦葉菩薩稱為老子。淨光童子菩薩稱為仲尼。儒童菩薩稱為顏回(佛說空寂所問經。及天地經。皆云。吾迦葉在彼為老子。號無上道。淨光在彼號仲尼為夫子漸教化。儒童在彼號顏回。須那經云。吾入滅千載之後。教流於東土。王及人民。奉戒修善者眾。出藏經明字函)<p>興正錄云。周靈王二十一年十一月四日生孔子。年譜云。周二十二主靈王二十一年十一月四日。孔子生於兗州鄹邑平鄉闕黨里(緝事記。靈王在位二十七年庚戌二十一年十一月初四日。時老子五十五歲孔子生於魯國兗州鄹邑平鄉晉昌里。生而有髭。身長九尺六寸。腰大十圍手垂過膝。河目海口。龍顏方顙鳳顒燕領。虎視雷聲有中和之德。衣莊而嚴。色溫而厲。如世家說)<p>父叔梁紇。母顏氏徵(史記世家曰。其先宋人也)<p>適周道衰微。淳風墜地。周流天下(周流天下而化行導)<p>高而無位(夫子有君師之德。無君師之位)<p>伐樹於宋(孔子嘗談道。於宋國樹下宋人伐樹)<p>削跡於衛(孔子過衛。國人削其腳跡)<p>見辱於陽貨(陽貨謂孔子曰。懷其寶而迷其邦。可謂仁乎。好從事而亟失時。可謂智乎)<p>被誚於接輿(楚狂接輿見孔子而歌曰。鳳兮鳳兮何德之衰。往者不可諫來者猶可追。已而已而。今之從政者殆而)<p>畏於匡人(夫子遊於匡。宋人圍之數匝。子絃琴而不輟。子路入見曰夫子何娛耶。宋人欲殺夫子矣。子推琴而謂子路曰。由來吾語汝。吾諱窮久矣。而不免命也。求通久矣。而不得時也當堯舜之時天下無窮。人非知得也。當桀紂之時。天下無通。人非知失也。世適然。夫水行不避蛟龍者。漁父之勇也。陸行不避兕虎者。獵夫之勇也。白刃交於前視死如視生。烈士之勇也。知窮之有命。知通之有時。臨大難而不懼者。聖人之勇也。是以吾今雖難於此而不怖。故絃琴而樂也。論語曰。天生德於予。匡人其如予何)<p>困於陳蔡(論語。子在陳絕糧。從者病莫能興)<p>窮詞於盜跖。受毀於桓魋(桓魋。宋司馬也。欲害孔子。子曰。天既賦我以如是之德桓魋其奈我何)<p>年七十有三而終於魯(孔子年七十三。薨於魯。葬於城北。今孔林是也)<p>其道本乎道德仁義禮樂(夫子以行其道也。則本於堯舜無為自然之道德。夫仁者心之德愛之禮。義者心之智。事之宜。禮者天理之節文。人事之儀則。樂者移風易俗而主於和也)<p>恭儉溫良慈讓(恭者莊敬也。儉者節制也。溫者。和厚也。良者易直也。慈仁而有愛及人也讓者謙遜也)<p>文行忠信(子以四教。文行忠信。教人以學文。修行存忠信也。忠信為人之本也)<p>祖述堯舜(遠宗堯舜之道)<p>憲章文武(近守文武之法)<p>刪詩書(刪除削也。定公元年。季氏強<span class='corr'>僭</span>。其陽虎作亂專政夫子退而削去詩中繁文異辭書中三墳三典)<p>定禮樂(夫子適問篇。問禮於老聃訪樂於萇弘。然後定其禮樂)<p>讚易道(讚周易而講明天道。及說卦文言繫辭等)<p>補春秋(韓宣子適魯。見孔子曰。易象與魯春秋。蓋周之舊典也。何不修之。因魯史策書成文就加筆削。所補之者人道恢王道備矣)<p>作孝經(與曾子所言者是也)<p>理欹器(孔子觀於魯桓公之廟。有欹器焉。問於守廟者曰此謂何器。對曰。此蓋為宥坐之器也。子曰。吾聞宥坐之器。虛則欹。中則正。滿則覆。聖人以為至誠。故常置之於坐測。顧謂弟子曰。試注水焉。乃注之。果然中則正。滿則覆。夫子喟然歎曰。嗚呼夫物焉有滿而不覆也哉。子路進曰。敢問持滿有道乎。子曰聰明聖智。守之以愚。功被天下。守之以讓。勇力振世。守之以怯。富有四海。守之以謹。此所謂損之又損之之道也)<p>受道於漁父(事如莊子漁父篇)<p>問禮於老聃。正三綱(三綱者。父子君臣夫婦)<p>明五紀(五紀者仁義禮智信)<p>配天祀帝。享祖尊親(事出孝經)<p>僕妾竭其歡心(孝經。治家者不敢失於臣妾。而況於妻子乎。故得人之歡心)<p>臣子盡其忠孝(事父母能竭其力。事君臣能致其身)<p>居家理治長幼順從(孝經居家理故治可移於君事兄弟故順可移於長)<p>身揭日月之明(揭負也。言身負其道如日月之同明)<p>道歷乾坤之固(夫子道德歷代封<span class='corr'>諡</span>如天地之永固)<p>此略其實也(此乃略少而言夫子之實跡也)<p>然聖人之道。仰之彌高(論語。顏子喟然歎曰聖人之道。仰之彌高不可及)<p>鑽之彌堅(鑽彌堅不可入)<p>瞻之在前。忽然在後(在前在後。恍惚不可以為象。此顏子深知夫子之道無窮無盡無形無體而歎之也)<p>居則善地。心則善淵。迎之無首。隨之無後(老氏道體玄妙而不可及也)<p>生而無生。滅而無滅(釋氏不生不滅之道也)<p>離相寂然。絕諸戲論(此形容釋氏道體玄妙不可及也)<p>且誰能果知其昇降隱顯原始返終之道也(此總結三教之妙而謙辭云。且今誰敢言盡知其高低明暗。原其始生而盡其返終之道也哉)<p>客稽首再拜曰。非子之說。吾不得聞聖人至道如此其大者也<p class='juan'>
折疑論卷第五(終)</p>
</body></html>
