<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T53 </TITLE>
</head>
<BODY>

<p class='juan'>
法苑珠林卷第四十八</p>
<p><span class='byline'>　　　　西明寺沙門釋道世撰</span><br><p><b>　　<A NAME="n1436"></A>誡勗篇第四十八(此有六部)</b><ul><li>述意部</li><li>誡馬部</li><li>誡學部</li><li>誡盜部</li><li>誡罪部</li><li>雜誡部</li></ul><p><b>　　<A NAME="n1437"></A>述意部第一</b><p>夫以立像表真化俗彝訓。寄指筌月出道常規。但以妄想倒情沿流固習。無思悛革隨業飄淪。是以涅槃經云。為善清升譬同爪土。為惡沈滯喻等地塵。良由六賊俱至十使交纏。或比行廁畫瓶。或擬危城坯器。故將崩朽宅三火常然。逃隱空聚五刀常逐。井河引喻。逼形器於剎那。屠肆牛羊。切性命於漏刻。亦如鼠入脂角。至窮何趣。況復五濁交橫四山常逼。而能安忍不生憂悔。所以大聖垂訓。法喻所歸止在誡約。身心無沿逸慾。鑒舉力勵專怔省過。但見臨死眼光失落。眷屬叢聚對顏難救。嗚呼洟泗慨彼沈淪。既屬斯苦何不自誡。過由我生改不藉他。猶有微善宅報在人。又逢遺法親見三寶。脫生惡道對目莫知。由此悲痛無由怠墮矣<p><b>　　<A NAME="n1438"></A>誡馬部第二</b><p>如中阿含經云。時有調馬師。名曰只尸。來詣佛所稽首佛足。退坐一面白佛言。世尊。我觀世間甚為輕淺。猶如群羊。世間唯我堪能調馬狂逸惡馬。我作方便須臾令彼態病悉現。隨其態病方便調伏。佛告調馬師。聚落主。汝以幾種方便調伏於馬。馬師白佛言。有三種法調伏惡馬。何等為三。一者柔軟。二者麤澀。三者柔軟麤澀。佛告聚落主。汝以三種方便調馬。猶不調者當如之何。馬師白佛。有不調者便當殺之。所以者何。莫令辱我。調馬師白佛言。世尊是無上調御丈夫。為以幾種方便調御丈夫。佛告聚落主。我亦以三種方便調御丈夫。何等為三。一者一向柔軟。二者一向麤澀。三者柔軟麤澀。佛告聚落主。所謂一向柔軟者。如汝所說。此是身善行。此是身善行報。此是口意善行。此是口意善行報。是名天。是名人。是名善趣化生。是名涅槃。是為柔軟。第二一向麤澀者。如汝所說。是身惡行。是身惡行報是。口意善惡行。是口意惡行報。是名地獄。是名畜生。是名餓鬼。是名惡趣。是名墮惡趣。是名如來麤澀教也。第三彼柔軟麤澀俱者。謂如來有時說身善行。有時說身善行報。有時說口意善行。有時說口意善行報。有時說身惡行。有時說身惡行報。有時說口意惡行。有時說口意惡行報。如是名天如是名人。如是名善趣。如是名涅槃。如是名地獄。如是名畜生餓鬼。如是名惡趣。如是名墮惡趣。是名如來柔軟麤澀教。調馬師白佛言。世尊。若以三種方便調伏眾生。有不調者當如之何。佛告聚落主。亦當殺之。所以者何。莫令辱我。調馬師白佛言。若殺生者。於世尊法為不清淨。世尊法中亦不殺生。而今言殺其義云何。佛告聚落主。如來法中亦不殺生。然如來法中以三種教授。不調伏者。不復與語。不教不誡。豈非死耶。調馬師白佛。實爾世尊。不復與語。永不教誡。真為死也。以是之故。我從今日離諸惡不善業也。聞佛所說歡喜而去<p>又法句喻經云。佛問象師。調象之法有幾。答曰。有三。何謂為三。一者剛鉤鉤口著其羈靽。二者減食常令飢瘦。三者捶杖加其楚痛。由鐵鉤鉤口故以制強口。由不與食飲故以制身獷。由加捶杖故以伏其心。佛告居士。吾亦有三用調一切。亦以自調得至無為。一者以至誠故制御口患。二者以慈貞故伏身剛強。三者以智慧故滅意癡蓋。持是三事度脫一切離三惡道<p><b>　　<A NAME="n1439"></A>誡學部第三</b><p>如增一阿含經云。一偈之中便出生三十七品及諸法義。迦葉問言。何等是。時尊者阿難便說此偈<p class='lg'>　諸惡莫作　　諸善奉行　　自淨其意<br>　是諸佛教　</p><p>所以然者。諸惡莫作。戒具之禁清白之行。諸善奉行。心意清淨。自淨其意。除邪顛倒。是諸佛教。去愚惑想。云何迦葉。戒清淨者。意豈不淨乎。清淨者。則不顛倒。以無顛倒愚惑想滅。諸三十七道品果便得成就。以成道果。豈非諸法乎<p><b>　　<A NAME="n1440"></A>誡盜部第四</b><p>如雜阿含經云。時有異比丘。在拘薩羅國人間止一林中。時彼比丘有眼患。受師教云。應嗅缽曇摩華。時彼比丘受師教已。往至缽曇摩池側。於池岸邊逆風而坐。隨風嗅香。時有天神主此池者。語比丘言。何以盜華。汝今便是盜香賊也<p>爾時比丘說偈答言<p class='lg'>　不壞亦不奪　　遠住隨嗅香<br>　汝今何故言　　我是盜香賊　</p><p>爾時天神復說偈言<p class='lg'>　不求而不捨　　世間名為賊<br>　汝今人不與　　而自一向取<br>　是則名世間　　真實盜香賊　</p><p>時有一士夫。取彼藕根重負而去。爾時比丘為彼天神而說偈言<p class='lg'>　如今彼士夫　　斷截分陀利<br>　拔根重負去　　便是姦狡人<br>　汝何故不遮　　而言我盜香　</p><p>如彼天神說偈答言<p class='lg'>　狂亂姦狡人　　猶如乳母衣<br>　何足加其言　　且堪與汝語<br>　袈裟污不現　　黑衣黑不污<br>　姦狡兇惡人　　世間不與語<br>　蠅腳污素帛　　明者小過現<br>　如墨點珂貝　　雖小悉皆現　</p><p>時彼比丘復說偈言<p class='lg'>　善哉善哉說　　以義安慰我<br>　汝可常為我　　數數說斯偈　</p><p>時彼天神復說偈言<p class='lg'>　我非汝買奴　　亦非人與汝<br>　何為常隨汝　　數數相告語<br>　汝今當自知　　彼彼饒益事　</p><p><b>　　<A NAME="n1441"></A>誡罪部第五</b><p>如閻羅王五使經云。佛告諸比丘。人生世間。不孝父母。不敬沙門。不行仁義。不學經戒。不畏後世者。其人身死當墮地獄。主者持行白閻羅王言其過惡。此人不孝等種種諸過。無有福德。不恐畏死。唯王處罰。閻羅王常先安徐以忠正語。為現五使者而問言。第一汝不見。世人始為嬰兒。僵臥屎尿不能自護。口不知言不知好惡。汝見以不。人答已見。王言。汝自謂不如是。然人神從行終即有生。雖尚未見常當為善自端三業。柰何放心快志造過。人答。愚暗不知。王言。汝自愚癡縱意作惡。非是父母師長君天沙門道人等過也。罪自由汝。豈得不樂。今當受之。是為閻王現第一天使也<p>第二閻王復問。子為人時。天使次到。汝能覺不。人答不覺。王曰。汝不見世人年老髮白齒墮羸瘦僂步低行起居任杖不。人答有是。王曰。汝謂獨免可得不老。凡人已生法皆老耄。常當為善端身口心奉行經戒。柰何自恣。人答。愚癡故爾。王曰汝自以愚癡作惡。非是父母君天沙門道人過也。罪自由汝。豈得不樂。今當受之。是為閻王現第二天使也<p>第三閻王復問。子為人時。豈不見世間男女身有疾病身體苦痛坐起不安命近憂促眾醫不療不。人答言有。王曰。汝可得不病耶。人生既老法皆當病。聞身強健當勉為善奉行經戒端身口意。奈何自恣。人答。愚暗故爾。王曰。汝自以為愚作惡。非關父母君天沙門道人過也。罪自由汝。豈得不樂。今當受之。是為閻王現第三天使也<p>第四閻王復問。子為人時。豈不見世間諸死亡者。或藏其屍。或棄捐之。至於七日肌肉壞敗。狐狸百鳥皆就食之。凡人已死身惡腐爛。汝豈不見。人答言有。王曰。汝謂獨勉可得不死耶。凡人已生法皆當死。聞在世間常為善事。敕身口意奉行經戒。奈何自恣。人答。愚暗故爾。王曰。汝自作惡。非是父母君天沙門道人過也。罪自由汝。豈得不樂。今當受之。是為閻王現第四天使也<p>第五閻王復問。子為人時。不見世間弊人惡子為吏所捕取案罪所刑法加之。或斷手足。或劓耳鼻。或燒其形懸頭日炙。或屠割支解種種毒痛不。人答言有。王曰。汝謂為惡獨可解耶。眼見世間罪福分明。何不守善敕身口意奉行經戒。云何自快。人答。愚暗故爾。王曰。汝自用心作不忠正。非是父母君天沙門道人過也。今是殃罪。要當自受。是為閻王現第五天使也<p>佛說經已。諸弟子等皆受教誡。各前作禮。歡喜奉行<p><b>　　<A NAME="n1442"></A>雜誡部第六</b><p>大法句經偈云(總十一誡)<p>誡信<p class='lg'>　士有信行　　為聖所譽　　樂無為者<br>　一切縛解　　比方世利　　惠信為明<br>　是財上寶　　家產非常　　欲見諸真<br>　樂聽講法　　能捨慳妒　　此之謂信<br>　無信不習　　好駁正言　　如拙取水<br>　掘泉揚泥　　賢夫習智　　樂仰清淨<br>　如善取水　　要冷不擾　　信不染他<br>　莫如斯載　　如大象調　　自調最勝<br>　信財戒財　　慚愧亦財　　聞財施財<br>　慧為七財　　生有此財　　不問男女<br>　終以不貪　　賢者識真　</p><p>誡死<p class='lg'>　所以非常　　謂興衰法　　夫生輒死<br>　此滅為樂　　如河駛流　　往而不返<br>　人命如是　　逝者不還　　生者日夜<br>　命自刀削　　壽之消盡　　如滎阱水<br>　常者皆盡　　高者亦墮　　合會有離<br>　生者有死　　眾生相刻　　以喪其命<br>　隨行所墮　　自受殃禍　　雖壽百歲<br>　亦死過去　　為老所厭　　病倏至際<br>　是日已過　　命則隨減　　如少水魚<br>　斯有何樂　　老則色衰　　所病自壞<br>　形敗腐朽　　命終其然　　是身何用<br>　常漏臭處　　為病所困　　有老死患<br>　非有子恃　　亦非父兄　　為死所迫<br>　無親可怙　　晝夜慢惰　　老不止婬<br>　有財不施　　不受佛言　　有此四蔽<br>　為自侵欺　</p><p>誡殺<p class='lg'>　為仁不殺　　常能攝身　　是處不死<br>　所適無患　　不殺為仁　　慎言守心<br>　是處不死　　所適無患　　彼亂已整<br>　守以慈仁　　見怒能忍　　是為梵行<br>　至誠安徐　　口無麤言　　不瞋彼所<br>　是謂梵行　　垂拱無為　　不害眾生<br>　無所嬈惱　　是謂梵行　　常以慈哀<br>　淨如佛教　　知足知止　　是度生死<br>　普愛賢美　　哀加眾生　　常行慈心<br>　所適者安　　晝夜念慈　　心無剋伐<br>　不害眾生　　是行無仇　　臥安寤安<br>　不見惡夢　　天護人愛　　不毒不兵<br>　水火不喪　　在所得利　　死昇梵天<br>　受樂自然　　仁無亂志　　慈最可行<br>　愍傷眾生　　此福無量　</p><p>誡意<p class='lg'>　惡言罵詈　　憍倰篾人　　興起是行<br>　疾怨茲生　　遜言順辭　　尊敬於人<br>　棄結忍惡　　疾怨自滅　　夫士之生<br>　斧在口中　　所以斬身　　由其惡言<br>　爭為少利　　如掩失財　　從彼致諍<br>　令意向惡　　心為法本　　心尊心使<br>　中心念惡　　罪苦自追　　心為法本<br>　心尊心使　　中心念善　　福樂自隨<br>　隨亂意行　　拘愚入冥　　自大無法<br>　何解善言　　隨正意行　　開解清明<br>　不為嫉妒　　敏達善言　　慍於怨者<br>　未常無怨　　不慍自除　　是道可宗<br>　不好責彼　　務自省身　　如有知此<br>　永滅無患　</p><p>誡邪<p class='lg'>　以真為偽　　以偽為真　　是為邪見<br>　不得真利　　知真為真　　見偽知偽<br>　是為正見　　必得真利　　壁屋不密<br>　天雨則漏　　意不思正　　邪法為穿<br>　壁屋善密　　雨則不漏　　攝意惟正<br>　邪匿不生　　鄙夫染人　　如近臭物<br>　漸悉習非　　不覺成惡　　賢夫染人<br>　如近香熏　　進智習善　　行成皎潔<br>　正念常興　　邪法自滅　　自制正法<br>　善名日增　　當思念道　　強守正行<br>　健者得度　　吉祥無上　　剋己調心<br>　行不放逸　　施戒忍勤　　定慧常明<br>　生不為惱　　死而不慼　　禍福路分<br>　昇沈殊趣　</p><p>誡愚<p class='lg'>　愚著生死　　莫知正法　　愚蒙無智<br>　如居暗室　　觸事昏馳　　寒暑不辯<br>　雖久修習　　猶不知法　　雖復施行<br>　為身招患　　快心作惡　　自致重殃<br>　愚所望處　　不謂適苦　　臨墮厄地<br>　乃知不善　　愚憃作惡　　不能自解<br>　殃追自焚　　罪成熾然　　愚人樂寢<br>　憂慼長興　　昏昏暗室　　如蠶處繭<br>　愚人樂惡　　至死不休　　雖與善言<br>　反謂怨讎　　罪猶未熟　　愚將為觀<br>　至其熟時　　自受大殃　　愚好財色<br>　晝夜無厭　　如焦谷山　　注水不盈<br>　愚多造過　　觸處被瞋　　雖加杖捶<br>　猶不自止　</p><p>誡惡<p class='lg'>　深觀善惡　　心知畏忌　　畏而不犯<br>　終吉無憂　　故世有福　　念思紹行<br>　善致其願　　福祿轉勝　　信善作福<br>　積善不厭　　信知陰德　　久而必彰<br>　喜法臥安　　心悅意清　　聖人演法<br>　慧常樂行　　賢人智者　　齋戒奉道<br>　如星中月　　照明世間　　弓師調角<br>　水人調船　　工匠調木　　智者調身<br>　譬如厚石　　風不能移　　智者意重<br>　毀譽不傾　　譬如深泉　　澄靜清明<br>　慧人聞道　　心淨欣然　　斷除五陰<br>　靜思智慧　　能自拯濟　　顯理澄真<br>　抑制情欲　　志樂無為　　覽受正教<br>　冀法常存　</p><p>誡縛<p class='lg'>　去離憂患　　脫於一切　　縛結已解<br>　消散自安　　心淨得念　　無所貪樂<br>　已度枯涸　　如雁棄池　　量腹而食<br>　無所積藏　　虛心無想　　遠近無礙<br>　度身而衣　　不求餘長　　省事無為<br>　無所羈靽　　制想從正　　如馬調御<br>　捨憍棄慢　　為天所敬　　不怒如地<br>　不動如山　　真人無垢　　生死世絕<br>　心以休息　　言行亦止　　從正解脫<br>　寂然歸滅　　棄惡無著　　破壞三界<br>　情色永絕　　是謂上智　　在聚若野<br>　處染不染　　應真所歎　　莫不蒙祐<br>　常樂空閑　　眾人不逮　　快哉上士<br>　天人欽仰　</p><p>誡誦<p class='lg'>　雖誦千言　　不行何益　　不如一聞<br>　勤修得益　　雖誦千言　　句義不正<br>　不如一要　　聞可滅意　　雖誦千言<br>　不義何益　　不如一義　　聞行得度<br>　雖誦千言　　不敬何益　　不如一行<br>　欣樂奉修　　雖誦千言　　我心不滅<br>　不如一句　　捨憍放逸　　雖誦千言<br>　求名逾著　　不如一說　　棄執離著<br>　雖誦千言　　不欲除罪　　不如一文<br>　去離生死　　雖誦千言　　色情逾固<br>　不如一解　　心境忘懷　　雖誦千言<br>　不求出世　　不如一寤　　絕離三界<br>　雖誦千言　　不存悲智　　不如一聽<br>　自他兩利　</p><p>誡行<p class='lg'>　人壽百歲　　慳貪逾盛　　不如一日<br>　割捨財色　　人壽百歲　　樂不持戒<br>　不如一日　　淨心守戒　　人壽百歲<br>　多忿不忍　　不如一日　　含喜不瞋<br>　人壽百歲　　怠惰不勤　　不如一日<br>　策勵身心　　人壽百歲　　情欣放逸<br>　不如一日　　歸心空寂　　人壽百歲<br>　昏暗識心　　不如一日　　洞寤無明<br>　人壽百歲　　拙御身心　　不如一日<br>　巧便運致　　人壽百歲　　常懷怯弱<br>　不如一日　　勇猛慧力　　人壽百歲<br>　不起善願　　不如一日　　發行四弘<br>　人壽百歲　　不生一智　　不如一日<br>　慧性聰利　</p><p>誡口<p>雜阿含經。諸天說偈云<p class='lg'>　士夫生世間　　斧在口中生<br>　還自斬其身　　斯由其惡言<br>　應毀便稱譽　　應譽而便毀<br>　其罪口中生　　死則墮惡道　</p><p>頌曰<p class='lg'>　建志誡心愚　　高慕欣明儔<br>　相與立弘誓　　捨俗慕閑丘<br>　蕭散人物外　　晃朗免綢繆<br>　寂寂求誠真　　斖斖勵心柔<br>　警策修三業　　激切澄四流<br>　興心願弘誓　　救溺運慈舟<br>　嘉期歸妙覺　　善會涅槃修<br>　存心八正道　　立志三祇休　</p><p><b>　　<A NAME="n1443"></A>感應緣(略引四驗)</b><ul><li>晉沙門釋支遁</li><li>周沙門釋亡名</li><li>周沙門釋道安</li><li>齊沙門釋僧範</li></ul><p>晉剡沃洲山有支遁字道林。本姓關氏。陳留人。或云河東林慮人。幼有神理聰明秀徹。晉王羲之睹遁才藻驚絕罕儔。遂披衿解帶留連不能已。仍請住靈嘉寺。意存相近。又投跡剡山。於沃洲小嶺立寺行道。僧眾百餘常隨稟學。時或有墮者。遁乃著坐右銘。以勗之曰。勤之勤之。至道非孜。奚為淹滯。溺喪神奇。茫茫三界。眇眇長羇。煩勞外湊。冥心內馳。殉赴欽渴。縮邈忘疲。人生一世。涓若露垂。我身非我。云云誰施。達人懷德。知安必危。寂寥清舉。潔累禪池。謹守明禁。雅說玄規。綏心神道。抗志無為。寥朗三蔽。融冶六疵。空洞五陰。虛豁四支。非指喻指。絕而莫離。妙覺既陳。又玄其知。婉轉平任。與物推移。過此以往。勿思勿議<p>周渭濱沙門亡名法師。自誡云。夫以迴天倒日之力。一旦草凋。岱山磐石之固。忽焉燼滅。定知世相無常浮生虛偽。譬如朝露其停幾何。大丈夫生當降魔死當飼虎。如其不爾徒生何益。不如修禪定足以養志。讀誦經足以自娛富貴名譽徒勞人耳。乃棄其簪弁剃其鬚髮。衣納杖錫聽講談玄。戰國未寧安身無地。自厭形骸甚於桎梏。思絕苦本莫知其津。大乘經曰。如說行者。乃名是聖。不但口之所言。小乘偈曰<p class='lg'>　能行說為正　　不行何所說<br>　若說不能行　　不名為智者　</p><p>所以顏回好學勤改前非。季路未修懼聞後語。功勞智擾役神傷命。為道日損何用多知。誓欲枯木其形死灰其慮。降此患累以求虛寂。乃作絕學箴。亦名息心贊擬夫周廟。其銘曰<p>法界內有如意寶人焉。九緘其口而。銘其膺曰。古之攝心人也。誡之哉。誡之哉。無多慮無多知。多知多事。不如息意。多慮多失。不如守一。慮多志散。知多心亂。心亂生惱。志散妨道。勿謂何傷。其苦悠長。勿言何畏。其禍鼎沸。滴水不停。四海將盈。纖塵不拂。五岳將成。防末在本。雖小不輕。關爾七竅。閉爾六情。莫窺於色。莫聽於聲。聞聲者聾。見色者盲。一文一藝。空中小蚋。一技一能。日下孤燈。英賢才藝。是為愚弊。捨棄淳樸。耽溺婬麗。識馬易奔心猿難制。神既勞役。形必損斃。邪徑終迷修途永泥。英賢才能。是曰惛懵。洿拙羨巧。其德不弘。名厚行薄。其高速崩。塗書污卷。其用不常。內懷矜伐。外致怨憎。或談於口。或書於手。要人令譽。亦孔之醜。凡謂之吉。聖以之咎。賞悅暫時悲憂長久。畏影畏跡逾劇逾走。端坐樹陰跡滅影沈。厭生患老隨思隨造。心想若滅生死長絕。不死不生無相無名。一道虛寂萬物齊平。何勝何劣。何重何輕。何貴何賤何辱何榮。澂天愧淨皦日慚明。安夫岱岳固彼金城。敬詒賢哲斯道利貞<p>周京師大中興寺釋道安。姓姚氏。馮翊故城人。識寤玄理早附法門。神氣高朗挾操清遠。乃作遺誡九章以訓門人。其詞曰<p>敬謝諸弟子等。夫出家為道至重至難。不可自輕。不可自易。所謂重者。荷道佩德縈仁負義。奉持淨戒死而有幾。所謂難者。絕世離俗永割親愛。迴情易性不同於眾。行人所不能行。割人所不能割。忍苦受辱捐棄軀命。謂之難者。名曰道人。道人者。仁也。行必可履。言必可式。被服出家動為法則。不貪不諍不讒不匿。學間高遠志在玄默。是為名稱參位三尊出賢入聖。滌除精魂故。得君主不望其報父母不望其力。普天之人莫不歸[<a href='javascript:showpic("../fontimg/012306.gif")'>捐-口+(口/└)</a>]。捐妻減養供奉衣食。屈身俯仰不辭勞役恨者。以其志行清潔通於神明。惔怕虛白可奇可貴。故自荒流道法遂替。新學之人未體法則。棄邪著正望其真實。以小黠為智。以小恭為足。飽食終日無所用心。退自推觀良亦可悲。計今出家。或有年歲。經業未通文字不決。徒喪一世無所成名。如此之事不可深思。無常之限非旦即夕。三塗苦痛無強無弱。師徒義深故以申示。有情之流可為永誡(其一曰)卿已出家永違所生。剃髮毀容法服加形。辭親之日上下洟零。割愛崇道意倰太清當遵此志經道修明。如何無心故存色聲。悠悠竟日經業不成。德行日損穢跡遂盈。師友慚恥凡俗所輕。如是出家徒自辱名。今故誨勵宜當專精(其二曰)卿已出志棄俗辭君。應自誨勵志果清雲。財色不顧與世不群。金玉不貴惟道為珍。約己守節甘苦樂貧。進德自度又能度人。如何改操趨走風塵。坐不暖席馳務西東。劇如徭役縣官所牽。經道不通戒德不全。朋友嗤弄同學棄捐。如是出家徒喪天年。今故誨勵宜各自憐(其三曰)卿已出家永辭宗族。無親無疏清淨無欲。吉則不歡凶則不哭。超然從容豁然離俗。志存玄妙軌真守樸。得度廣濟普蒙添福。如何無心仍著染觸。空靜長短銖兩斗斛。與世諍利何異僮僕。經道不明德行不足。如是出家徒自毀辱。今故誨示宜自洗浴(其四曰)卿已出家號曰道人。父母不敬帝王不臣。普天同奉事之如神。稽首致敬不計富貧。尚其清修自利利人。減割之重一米七斤。如何怠慢不能報恩。倚縱游逸身意虛煩。無戒食施死入太山。燒鐵為食融銅灌胭。如斯之痛法句所陳。今故誨約宜改自新(其五曰)卿已出家號曰息心。穢雜不著唯道是欽。志參清潔如玉如冰。當修經戒以濟精神。眾生蒙祐并度所親。如何無心隨俗浮沈。縱其四大恣其五根。道德遂淺世事更深。如是出家與世同塵。今故誡約幸自開神(其六曰)卿已出家捐世形軀。當務竭情泥洹合符。如何擾動不樂閑居。經道損耗世事有餘。清白不履反入泥塗。隙影之命或在須臾。地獄之痛難可具書。今故戒勵宜崇典謨(其七曰)卿已出家不可自寬。形雖鄙陋事行可觀。衣服雖麤坐起令端。飲食雖疏出言可餐。夏則耐暑冬能忍寒。能自守節不飲盜泉。不肖之聚足不望前。久處私室如臨至尊。學雖不多可齊上賢。如是出家足報二親。宗族知識一切蒙恩。今故誡汝宜各自敦(其八曰)卿已出家性有昏明。學無多少要在專精。上士坐禪中士誦經下士修龕塔寺經營。豈可殺日一無所成。立身無聞可謂唐生。今故誨汝宜自端情(其九曰)卿已出家永違二親。道法革性俗服離身。辭親之日乍悲乍欣。邈爾絕俗超出埃塵。當修經道制己履真。如何無心更染俗因。經道已薄行無毛分。言非可貴德非可珍。師友致累恚恨日殷。如是出家損法辱身。思之念之好自將身<p>齊鄴東大覺寺釋僧範。姓李。平鄉人也。戒德清高守禁無虧。嘗宿他寺意欲聞戒。至於十五日說戒之夜。眾議共停說戒乃為法集。有僧升座將欲豎義。敘云。堅論法相深會聖言。布薩常聞擊難為勝。忽見一神形高丈餘貌甚雄峻。壅聳驚人來到座前。問豎義者。今是何日。答曰。是布薩日。神即以手搨之。曳之下座委頓垂死。次問上座。問答同前。搨還將死倰害二三上座已。神還掉臂而出。當時道俗共睹非一。範師既見斯異。乃自勤力兼策大眾。至於一生無敢說欲。縱有病重不堪勝輿。請僧就病人所恭敬說戒。闔境僧尼承斯懲誡。至布薩日亦不虧法(右四誡出梁高僧傳)<p class='juan'>
法苑珠林卷第四十八</p>
</body></html>
