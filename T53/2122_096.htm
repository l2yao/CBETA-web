<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T53 </TITLE>
</head>
<BODY>

<p class='juan'>
法苑珠林卷第九十六</p>
<p><span class='byline'>　　　　西明寺沙門釋道世撰</span><br><p><b>　　<A NAME="n1948"></A>捨身篇第九十六(此有二部)</b><p><b>　　<A NAME="n1949"></A>述意部第一</b><p>夫色性無象觸必歸空。三世若假入微終散。雖復迴天震地之威。會歸磨滅。齊冠楚組之麗。靡救埃壤。所以形非定質眾緣所聚。四塵不同風火常異。坼而離之。本非一物。燕肝越膽。未足為譬。菩薩利生方窮其旨。而積此淪昏生生不已。一念儻值曾未移時。障習相蕩旋迷厥路。橫指呼空。名之為有。養己傷命。號之為毒。蓄身外之財。以充其慾。攘非己之分。用成其侈。豈直溫肌嗛腹若此而已哉。至於積篋盈藏溢俎充庖。無始迄今供此幻我。亦未厭足。靜思此事。豈不罪歟。今既覺過徒畜坏瓶。物我俱空寶惜何在。是以體知幻偽。大士常心。捨妄求真。菩薩常願。證知三界。為晨夜之宅。惺悟四生。為夢幻之境。外云生以身為逆旅。死當以天地為棺槨。內云王子投身功逾九劫。刳肌貿鴿駭震三千。將今類古冀望同爾。欲使白牛有長路之能。寶舟有彼岸之力也<p><b>　　<A NAME="n1950"></A>引證部第二</b><p>如金光明經云。佛告大眾。過去有王。名摩訶羅陀常行善法無有怨敵。時有三子。殊特第一。第一太子名摩訶波那羅。次子名摩訶提婆。小子名摩訶薩埵。是三王子。於園游戲。漸到竹林憩駕止息。第一王子作如是言。我於今日心甚怖懼。於是林中將無衰損。第二王子復作是言。我於今日不自惜身。但離所愛心憂愁耳。第三王子復作是言。我於今日獨無怖懼。亦無愁惱。山中空寂神仙所讚。是處閑靜令人安隱。轉復前行見有一虎。適產七日。而有七子。圍繞周匝。飢餓窮悴。身體羸損。命將欲絕。第一王子見是虎已言。若為飢逼必還噉子。第三王子言。君等誰能與此虎食。第一王子言。此虎餘命無幾。不容餘處為其求食。命必不濟。誰能為此不惜身命。第二王子言。一切難捨不過己身。第三王子言。若諸大士。欲利益他。生大悲心。不足為難。時諸王子心大愁憂。久住視之。目未曾捨。作是觀已尋便離去。爾時第三王子言。我今捨身時已到矣。我從昔來多棄是身。都無所為。隨時將養令無所乏。而不知恩反生怨害。然復不免無常敗壞。今捨此身作無上業。於生死海中作大橋梁。永離憂患無常變異。智慧功德具足成就。即便語言。兄等今者。可與眷屬還其所止。爾時王子摩訶薩埵。還至虎所。脫身衣裳。置竹枝上。作是誓言。我今為利諸眾生故。證於最勝無上道故。欲度三有諸眾生故。是時王子作是誓已。即自放身臥餓虎前。以大悲力虎無能為。王子念言。虎今羸瘦身無勢力。不能得我身血肉食。即起求刀了不能得。即以乾竹刺頸出血。是時大地六種震動。日無精光。又雨雜華種種妙香。時虛空中有諸天見。心生歡喜歎未曾有。善哉大士。真大悲者。為眾生故。能捨難捨。不久當證清淨涅槃。是虎見血流污王身。即便舐血噉食其肉唯留餘骨。爾時兩兄見地大動日無精光雨諸華香。必是我弟捨所愛身。時二王子心大愁怖。洟泣悲歎容貌樵瘁。復共相將還至虎所。見弟所著衣裳。皆悉在一竹枝之上。骸骨髮爪布散狼籍。流血處處遍污其地。見已悶絕不自勝持。投身骨上良久乃寤。即起舉手呼天而哭。我弟幼稚才能過人。父母所愛奄忽捨身。我今還宮父母設問。當云何答。我寧在此併命一處。不忍還見父母眷屬。時小王子所將侍從。各散諸方互相謂言。今者我天為何所在<p>爾時王妃於睡眠中。夢乳被割牙齒墮落。得三鴿雛一為鷹食。爾時王妃大地動時。即便驚寤。心大愁怖。而說偈言<p class='lg'>　今日何故　　大地大水　　一切皆動<br>　物不安所　　日無精光　　如有覆蔽<br>　我心憂苦　　目睫[<a href='javascript:showpic("../fontimg/023781.gif")'>目*需</a>]動　　如我今者<br>　所見瑞相　　必有災異　　不祥苦惱　</p><p>於是王妃說是偈已。時有青衣在外聞王子消息。心驚惶怖。即啟王妃作如是言。向者在外聞諸侍從。推覓王子不知所在。王妃聞已生大憂惱。至大王所具傳此事。王聞悶絕悲哽苦惱。收淚而言。如何今日失我心中所愛重者。爾時世尊而說偈言<p class='lg'>　爾時大王　　即從座起　　以水灑妃<br>　良久乃蘇　　還得正念　　微聲問王<br>　我子今者　　為死活耶　　爾時大王<br>　即告其妃　　我今當遣　　大臣使者<br>　周遍東西　　推求其子　　汝今且可<br>　莫大憂愁　　大王如是　　慰喻妃已<br>　即便嚴駕　　出其宮殿　　是時大王<br>　既出城已　　四向顧望　　求覓其子<br>　煩惋心亂　　靡知所在　　最後遙見<br>　有一信來　　既至王所　　作如是言<br>　願王莫愁　　諸子猶在　　不久來至<br>　令王得見　　須臾之頃　　復有臣來<br>　大王當知　　一子已終　　二子雖存<br>　哀瘁無賴　　第三王子　　見虎新產<br>　飢窮七日　　恐還食子　　見是虎已<br>　深生悲心　　發大誓願　　當度眾生<br>　於未來世　　證成菩提　　即上高處<br>　投身餓虎　　虎飢所逼　　便起噉食<br>　一切血肉　　已為都盡　　唯有骸骨<br>　狼籍在地　　是時大王　　聞臣語已<br>　轉復悶絕　　失念躄地　　憂愁盛火<br>　熾然其身　　諸臣眷屬　　亦復如是<br>　以水灑王　　良久乃蘇　　復起舉手<br>　號天而哭　　復有臣來　　而白王言<br>　向於林中　　見二王子　　愁憂苦毒<br>　悲號啼哭　　迷悶失志　　自投於地<br>　臣即求水　　灑其身上　　是最小子<br>　我所愛重　　無常大鬼　　奄便吞食<br>　其餘二子　　今雖存在　　而為憂火<br>　之所焚燒　　或能為是　　喪失命根<br>　我宜速往　　至彼林中　　迎載諸子<br>　急還宮殿　　其母在後　　憂苦逼切<br>　與諸侍從　　欲至彼林　　即於中路<br>　見其二子　　號天扣地　　稱弟名字<br>　時王即前　　抱持二子　　悲號洟泣<br>　隨路還宮　　速令二子　　覲見其母<br>　佛告樹神　　汝今當知　　爾時王子<br>　摩訶薩埵　　捨身飼虎　　今我身是<br>　爾時大王　　摩訶羅陀　　於今父王<br>　輸頭檀是　　爾時王妃　　今摩耶是<br>　第一王子　　今彌勒是　　第二王子<br>　今調達是　　爾時虎者　　今瞿夷是<br>　時虎七子　　今五比丘　　及舍利弗<br>　目揵連是　</p><p>爾時大王摩訶羅陀。及其妃后。悲號洟泣。悉皆脫身御服瓔珞。與諸大眾。往竹林中。收其舍利。即於此處起七寶塔。是時王子摩訶。薩埵臨捨命時。作是誓願。願我舍利於未來世過算數劫。常為眾生而作佛事<p>又法華經藥王菩薩本事品略要云。爾時佛告宿王華菩薩。乃往過去無量殑伽河沙劫有佛。號日月淨明德如來。爾時彼佛為一切眾生喜見菩薩及眾菩薩諸聲聞眾說法華經。是喜見菩薩樂習苦行。於日月淨明德佛法中。精進經行一心求佛。滿萬二千歲已。而自念言。我雖以神力供養於佛。不如以身供養。即服諸香。滿千二百歲已。香油塗身。於淨明德佛前。以天寶衣而自纏身。灌諸香油。以神通力而自然身。光明遍照八十億殑伽河沙世界。其中諸佛同時讚言。善哉善哉。是名真精進。是名真法供養如來。其身火然千二百歲。過是名已後其身乃盡。喜見菩薩作如是法供養已。命終之後復生淨明德國中。於淨德王家忽然化生。而白父言。淨明德佛今故現在。我先供養佛已得解一切眾生語言陀羅尼。復聞是法華經。我今當還供養此佛。乃至彼佛入涅槃已。收佛舍利作八萬四千寶塔。即於八萬四千塔前。然百福莊嚴臂。七萬二千歲。而以供養令無數求聲聞眾無量阿僧祇人發阿耨菩提心。爾時諸菩薩天人阿脩羅等。見其無臂憂惱悲哀。喜見菩薩是我等師。教化我者。而今燒臂身不具足。于時一切眾生喜見菩薩。於大眾中立此誓言。我捨兩臂必當得佛金色之身。若實不虛。令我兩臂還復如故。作是誓已。自然還復。當爾之時。大千世界六種震動。天雨寶華。一切人天得未曾有。佛告宿王華菩薩。於汝意云何。一切眾生喜見菩薩。豈異人乎。今藥王菩薩是也。若有發心欲得阿耨菩提者。能然手指乃至足一指供養佛塔。勝以國城妻子及三千大千國土珍寶而供養者<p>問曰。菩薩捨身得自殺罪不。答曰。依律未捨命前得方便小罪偷蘭遮。若捨命已無罪可屬。所以不得殺人大罪。若依大乘菩薩。厭離生死為供養佛。及為一切眾生興大悲心。無害他意反招其福。何容得罪。故文殊師利問經云佛言。若殺自身無有罪報。何以故。如菩薩殺身唯得功德。我身由我故。若身由我得罪果者。剪爪傷指便當得罪。何以故。自傷身故。菩薩捨身非是無記。唯得福德是煩惱滅故身滅故得清淨身。譬如垢衣以灰汁澣濯垢滅衣在(自外經明。菩薩捨身。非唯一二。如月光捨頭。尸毘割股。或作師子象王捨牙與皮或作鹿身禽王濟厄樵人。或作大龜大鱉救人水難。或作大魚肉山施飢拔苦。如是具列非一。並散配別篇。恐以文繁不可重述)<p>頌曰<p class='lg'>　龔勝無遺生　　季業有窮盡<br>　嵇叟理既迫　　霍子命亦殞<br>　屢屢厚霜柏　　納納衝風菌<br>　邂逅竟慨時　　脩短非所愍<br>　恨我吾子志　　不得巖上泯<br>　送心正覺前　　斯痛久已忍<br>　既知人我空　　何愁心不謹<br>　唯願乘來生　　怨親同識朕　</p><p><b>　　<A NAME="n1951"></A>感應緣(略引九驗)</b><ul><li>黃帝時甯封子</li><li>宋沙門釋慧紹</li><li>宋沙門釋僧瑜</li><li>宋沙門釋慧益</li><li>梁沙門釋道度</li><li>周沙門釋僧崖</li><li>周沙門釋靜藹</li><li>隋沙門釋大志</li><li>唐沙門釋會通</li></ul><p>甯封子。黃帝時人也。世傳為黃帝陶正。有人遇之。為其掌火。能出入五色煙。久則以教封子。封子積火自燒。而隨煙上下。視其炭燼猶有其骨。時人共葬之甯北山中。故謂之甯封子焉(右此一驗出搜神記)<p>宋臨川招提寺有釋慧紹。不知氏族。小兒時母哺魚肉輒吐。咽菜不疑。於是便蔬食。至八歲出家為僧要弟子。精勤稟勵苦行標節。後隨要止臨川招提寺。乃密有燒身之意。常雇人斫薪[<a href='javascript:showpic("../fontimg/032436.gif")'>卄/積</a>]。於東山石室高數丈。中央開一龕。足容己身。乃還寺辭要。要苦諫不從。即於焚身之日。於東山設大眾八關齋。并告別知識。其日闔境奔波車馬人眾及齊金寶。不可稱數。至夜行道。紹自行香。行香既竟。執燭然薪。入中而坐。誦藥王本事品。眾既不見。紹悟其已去。禮拜未畢。悉至薪所。薪已洞然誦聲未息。火至額聞唱一心。言已奄絕。大眾咸見有一星其大如斗。直下煙中俄而上天。則見者咸謂。天宮迎紹。經三日薪聚乃盡。紹臨終謂同學曰。吾燒身處當生梧桐。慎莫伐之。其後三日果生焉。紹焚身是元嘉二十八年。年二十八<p>宋廬山招提寺有釋僧瑜。姓周。吳興餘杭人。弱冠出家業素純粹。元嘉十年與同學曇溫慧光等。於廬山南嶺共建精舍。名曰招隱。瑜嘗以為結累三塗情形故也。情將盡矣形亦宜捐。藥王之轍獨何云遠。於是屢發言誓。始契燒身。以宋孝建二年六月三日。集薪為龕。并請僧設齋。告眾辭別。是日也雲霧晦合密雨交零。瑜乃誓曰。若我所志克明天當晴朗。如其無感便當滂注。使此四輩知神應之無晦也。言已雲景明霽。至初夜竟便入薪龕中。合掌平坐誦藥王品。火焰交至猶合掌不散。道俗知者卉走彌盛。並稽首作禮。願結因緣。咸見紫氣騰空。久之乃歇。時年四十四。其後旬有四日。瑜房中生雙桐樹。根枝豐茂巨細相如。貫壞直聳。遂成奇樹。深識者以為娑羅寶樹。剋炳泥洹。瑜之庶幾。故見斯證。因號為雙桐沙門。吳郡張辯為平南長史。親睹其事。具為傳替曰<p>悠悠玄機　茫茫至道　出入生死　孰為妙寶(其一)　自昔藥王　殊化絕倫　往聞其說　今睹斯人(其二)　英英沙門　慧定心固　凝神紫氣　表跡雙樹(其三)　其德可樂　其操可貴　文之作矣　或颺彷彿(其四)<p>宋釋慧益。廣陵人。少出家隨師止壽春。宋孝建中出都憩竹林寺。精勤苦行。誓欲燒身。眾人聞者。或毀或讚。至大明四年始就卻粒。唯餌麻麥。到六年又絕麥等。但食蘇油。有頃又斷蘇油。唯服香丸。雖四大綿微而神情篤正。孝武深加敬異致問殷勤。遣太宰江夏王義恭詣寺諫益。益誓志無改。至大明七年四月八日。將就焚燒。乃於鍾山之南。置鑊辦油。其日朝乘牛車。而以人牽。自寺之山。以帝王是兆民所憑。又三寶所寄。乃自力入臺。至雲龍門不能步下。令人啟聞。慧益道人今就捨身。詣門奉辭。深以佛法仰囑。帝聞改容。即躬出雲龍門。益既見帝。重以佛法憑囑。於是辭去。帝亦續至。諸王妃后道俗士庶填滿山谷。投衣棄寶不可勝計。益乃入鑊據一小床。以劫貝自纏。上加一長帽。以油灌之。將就著火。帝令太宰至鑊所請喻曰。道行多方。何必殞命。幸願三思更就異途。益雅志確然曾無悔念。乃答曰。微軀賤命何足上留。天心聖慈同己者。願度世人出家。降敕即許。益乃自手執燭以然帽。帽熾棄燭。合掌誦藥王品。火至眉誦聲猶分明。次至眼乃昧。貴賤哀嗟響振幽谷。莫不彈指稱佛惆悵抆淚。火至明旦乃盡。帝於于時聞空中笳筦異香芬馝。帝盡日方還宮。夜夢見益振錫而至。更囑以佛法。明日帝為設齋度人。令齋主唱白具敘徵祥。燒身之處造藥王寺。以擬本事也<p>梁普通年。小莊嚴寺有道度禪師。戒行淳直善明摩訶衍。梁帝欽重齊同四果禪師。每厭此身將同毒樹。若身命無常棄屍陀林。施以鳥獸。於檀度成滿。亦為善業。八萬戶蟲不可燒盡。非所勸也。乃稍積薪柴漸就減食。其普通七年十一月三日。鍾自虛鳴。寺眾驚恐。莫測何相。其月八日鍾復自鳴。乃與大眾共結善緣。爾後不復更食。唯用澡瓶以汲清水。日飲一升。至二十五日朝。寺眾同往見瓶。發五色光曜。雜氣氛氳。至二十九日旦。寺主僧全等數人共登禪室。遙見龕中紫光外照。其日將暮忽有群鳥。五六百頭。同集一樹。俄傾西飛。是夜二更初竟。寺有雜色光映燭房宇。至五更中。聞山頂上火聲振裂。驚走往觀。見禪師合掌火中。春秋六十有六。刺史武陵王。乃遣灑掃收歛於其處。而建塔焉。後時聞山頂有石磬之聲。聲甚清徹。先燒身之處有大樹枯死。十有餘年。禪師入山。常坐樹下後春遂生枝葉(右此一驗出梁高僧傳)<p>周益州沙門釋僧崖。姓牟氏。而幼年少言不雜徘戲。每游山泉必先禮而後飲。或諦不瞬。坐以終日。人問其故。答曰。是身可惡。我思之耳。後必燒之。及年長從戎毅然綱正。嘗隨伴捕魚。得己分者。用投諸水。謂伴曰。殺非好業。我今舉體皆現在瘡。誓斷獵矣。遂燒其獵具。時攘譬首領數百人。共築池塞資以養魚。崖率眾重往彼觀望。忽有異蛇。長一尺許。頭尾皆赤。須臾長大乃至丈餘。圍五六尺。獽眾奔散。蛇便趣水舉尾入雲。赤光遍野久久乃滅。尋爾眾聚具論前事。崖曰。此無憂也。但斷殺業蛇不害人。勸停池堰。眾未之許。俄而隄防決壞。遂即出家。以周武成元年六月。於益州城西路首。以布裹左右五指燒之。有問燒指可不痛耶。崖曰。痛由心起心既無痛。指何所痛。時人同號以為僧崖菩薩。或有問曰。似有風疾何不治之。答曰。身皆空耳。知何所治。又曰。根大有對。何謂為空。答曰。四大五根復何住耶。眾服其言。孝愛寺兌法師者。有大見解。承崖發跡。乃率弟子數十人。往彼禮敬。解衣施之。顧大眾曰。真解般若。非徒口說。由是道俗通集倍加崇信。如是經曰。左手指盡。火次掌骨。髓沸上涌將滅火焰。乃以右手殘指挾竹挑之。有問其故。崖曰。緣諸眾生不能行忍。今勸不忍者忍。不燒者燒耳。兼又說法勸勵令行慈斷肉。雖煙焰俱熾以日繼夕。並燒二手眉目不動。又為四眾說法誦經。或及語切詞要義。則頷頭微笑。時或心怠。私有言志。崖顧曰。我在山中初不識字。今聞經語句句與心相應。何不至心靜聽。若乖我者。則空燒此手。何異樵頭耶。於是大眾懍然莫不專肅。其後復告眾曰。末劫輕慢心轉薄淡。見像如木頭。聞經如風過馬耳。今為寫大乘經教故燒身手。欲令倍重佛法也。闔境士女聞者皆來繞數萬匝。崖怡然澄靜容色不動。頻集城西大道談論法化。初有細雨殆將沾漬。便斂心入定即雲散月明。而燒臂掌骨五枚如殘燭燼。忽然各生。並長三寸。白如珂雪。僧尼僉曰。若菩薩滅後。願奉舍利起塔供養。崖乃以口齧新生五骨。拔而折之。吐施大眾曰。可為塔也。至七月十四日。忽有大聲。狀如地動天裂。人畜驚駭。於上空中。或見犬羊龍蛇軍器等像。少時還息。人以事問。崖曰。此無苦也。驚睡三昧耳。吾欲捨身可辦供具。時孝愛寺導禪師。戒行精苦。耆年大德。捨六度錫杖并及紫被贈崖入火。僧淵遠送班納。意願隨身。于時人物諠擾施財山積。初不知二德所送物也。至明日平旦。忽告侍者法陀曰。汝往取導師錫杖紫被及納袈裟來。為吾著之。便往造焚身所。于時道俗十餘萬眾。擁輿而哭。崖曰。但守菩提心。義無哭也。便登高座為眾說法。時時舉目視於薪[<a href='javascript:showpic("../fontimg/032436.gif")'>卄/積</a>]。欣然獨笑。又傾右脅而寢。都無氣息。狀若木人。忽起問曰。時將欲至下足。先白眾僧曰。佛法難值。宜共護持。先所積柴壘以為樓。高數十丈。上作乾小室。以油潤之。崖緩步至樓繞旋三匝。禮拜四門便登其上。憑欄下望令念般若。有施主王撰懼曰。我若放火便燒聖人。將獲重罪。崖陰知之。告撰上樓。臂摩頂曰。汝莫憂造樓得罪。乃大福也。促令下火。皆懼畏之。置炬著地。崖以臂挾炬。先燒西北。次及西南。麻燥油濃赫然熾合。於盛火中放火設禮。比第二拜時身已自焦坼。重復一禮。時身踣炭上。及薪盡火滅。骨肉皆化。唯心尚存。赤而且濕。肝腸脾胃猶自相連。更以四十車柴燒之。腸胃雖卷而心如本。兌法師乃命收取葬于塔下。初未燒前。有問者曰。菩薩滅度願示瑞相。崖曰。我身可盡。心不可壞也。眾謂心神無形不由燒蕩。及後心存方知先見。然崖自生及終頻現異相。有數十條。曾於一家將欲受戒。無何笑曰。將捨寶物生疑慮耶。眾相推問。有楊氏婦。欲施銀釵。恐夫責及。因決捨之。有孝愛寺僧佛興者。偏嗜飲噉流俗落度。隨崖輿後。私發願曰。今值聖人誓斷酒肉。及返至寺見黃色人曰。汝能斷肉。大是好事。汝若食一眾生肉。即食一切眾生肉。若又食者。即食一切父母眷屬肉矣。必欲食者。當如死屍中蟲蟲即肉也<p>又曰。日有六時念善大好。若不能具一時亦好。如是一念其心亦好。皆能滅惡也。見其言詞真正音句和雅。將欲致問。不久而滅。於是佛興翹心精進繞塔念誦。又聞空中聲曰。汝勤持齋願令眾生得不食身。又令餓鬼身常飽滿。觀其感被皆崖力也。初登柴樓。有沙門僧育。在大建昌寺門。見有火光高四五丈廣三四丈。從地而起。上衝樓邊。久久乃滅。又初焚日。州寺大德沙門寶海。問曰。等是一火。何故菩薩受燒都無痛想。崖曰。眾生有相故。故痛耳。又曰。常云。代眾生受苦為實得不。答曰。既為心代受。何以不得。又曰。菩薩自燒眾生罪熟。各自受苦何由可代。答曰。猶如燒手。一念善根即能滅惡。豈非代耶。乃謂侍者智炎曰。我滅度後好供養病人。並難可測。其本多是諸佛聖人乘權應化。自非大心平等何能恭敬。此是實行也。坐中疑崖非聖人者。乃的呼其人名曰。諸佛應世形無定方。或作醜陋諸病。乃至畜生下類。檀越慎之勿妄輕也。及將動火皆睹異相。或見圓蓋覆崖有道人處其蓋上。或見五色光如人形像在四門者。或見柴樓之上如日出形并雨諸華。大者如雨[百*(升-┬+下)][<a href='javascript:showpic("../fontimg/026414.gif")'>笐-〦+(兜-儿)</a>]許。小者如鍾乳片。五色交亂紛紛而下。接取非一。棖觸皆消。及崖滅後。郫縣人。於郫江邊。見空中有油絡轝。崖在其上身服班納黃。偏袒紫被捉錫杖。後有五六百僧。皆罩竹繖乘空西沒。又潼州靈果寺僧慧策者。承崖滅度。乃為設大齋。於故市中至於食前。忽見黑雲從東南來。翳日[<a href='javascript:showpic("../fontimg/022480.gif")'>病-丙+陰</a>]會。仍雨龍毛。五色分明。長者尺五。短猶六寸。又雨諸華幡香煙。滿空繽紛。大眾通見。又初收心舍利。至常住寺中皆見華叢含盛光榮庭宇。又阿迦膩吒寺僧慧勝者。抱病在床不見焚身。心懷悵恨。夢崖將一沙彌來。帊裹三[百*(升-┬+下)]許香并檀屑。分四聚以繞於勝。下火焚香。勝怖曰。凡夫耳。未能燒身也。崖曰。無怖。用熏病耳。煨燼既盡。即覺爽健。又請現瑞。答曰。我在益州詭名崖耳。真名光明遍照寶藏菩薩。勝從覺後力倍於常。有時在外村為崖設會。勝自唱道曰。潼州福重道俗見瑞。我等障厚都無所見。因即應聲二百人許。悉見天華如雪紛紛滿天映日而下。至中食竟華形漸大。如七寸槃。皆作金色。明淨曜目。四眾競接都不可得。或緣樹登高。望欲取之。皆飛上去。又成都民王僧貴者。自崖焚後舉家斷肉。後因事故將欲解素。私自平論。時屬二更。忽聞門外喚檀越聲。比至開門見一道人。語曰。慎勿食肉。言情酸切行啼而去。從後走趁似近而遠。忽失所在。又焚身後八月中。獽人牟難當者。就嶠山頂行獵。搦箭弓弩舉眼望鹿。忽見崖騎一青[塵-土+京]。獵者驚曰。欲在益州已燒身死。今那在此。崖曰。誰道許誑人耳。汝能燒身不。射獵得罪也。汝當勤力作田矣。便爾別去。又至冬間。崖兄子於溪中。忽聞山谷諠動若數萬眾。舉目望見。崖從以兩僧。執錫而行。因追及之。欲捉袈裟。崖曰。汝可勞捉我。乃指前雞豬曰。此等音聲皆有詮述。如汝等語。他人不解。餘國言音。汝亦不解。人畜有殊皆有佛性。但為惡業故受此形。汝但力田莫養禽畜。言極周委。故其往往現形預知人意。率皆此也。具如沙門忘名集。及費長房三寶錄。并益部集異記<p>周終南山釋靜藹。姓鄭氏。滎陽人也。夙標俗譽。以溫潤知名。而神器夷簡卓然物表。乃撫心曰。余生不幸會五濁交亂。失於物議。得在可鄙。進退惟谷。高蹈可乎。遂心口相吊殯彰嵩岳。尋括經論用忘寤寐。復聞有天竺梵僧碩學高行世之不測。西達咸陽求道情通。掩抑十年。後附節終南有終焉之志。煙霞風月用祛亡返。山本無水須便澗飲。嘗於昏夕覺人侍立。忽降虎來前[<a href='javascript:showpic("../fontimg/019670.gif")'>爬-巴+包</a>]地而去。及明觀之。漸見潤濕。使人挑掘飛泉通涌。從是已來遂省挹酌。今錫谷避世堡虎[<a href='javascript:showpic("../fontimg/019670.gif")'>爬-巴+包</a>]泉是也。後周武滅法。於建德三年五月。行虐關中。其禍既畢。至六月十五日罷朝。有金城公任民部。於所治府。與諸左右。仿佯天望。勿見五六段物飛騰。虛空在於鳥路。大者上摩青霄。小如十斛囷許。漸漸微沒。自餘數段小復低下。其色黃白。卷舒空際。類旛無腳。爾日天晴氣靜纖塵不動。但增炎曦而已。因往冬官府。道經圓土。北見重牆上有黃書。拖棘上。及往取之。乃是摩訶般若經第十九卷。問其所由。答云。從天而下飛揚墜此。干時三寶初滅刑法嚴峻。略示連席之官。乃藏諸衣袖還緘篋笥。初武帝知藹志烈。欣欲見之。乃敕三衛二十餘人。巡山訪覓。氈衣道人朕將位以上卿共治天下。藹居山幽隱追尋不獲。後於太一山錫谷潛遁。睹大法淪廢道俗無依。身被報纏無力毘贊。告弟子曰。吾無益於世。即事捨身。故先五眾初不慕從。藹且廣集。大小乘三寶集記二十餘卷。藏諸巖穴。使後代再興。後厭身情迫。獨據別巖。告弟子下山。明當早至。藹乃跏坐磐石。留一內衣。自條身肉。段段布於石上。引腸掛于松枝。不傷藏腑。自餘筋肉手足頭面。臠析都盡。並唯骨現。以刀割心。捧之而卒。侍人心驚通夜失寐。明晨走赴猶睹合掌捧心身。面西向跏坐如初。所傷餘骸一無遺血。但見白乳滂流凝于石上遂壘石封外就而殮焉。即周宣政元年七月十六日也。春秋四十有五。弟子等有聞當世。具諸別傳。親侍沙門慧宣者。內外博通。奇有志力。痛山頹之莫仰。悲梁壞之無依。爰述芳猷樹碑塔所。後有訪道思賢者。入山禮敬。循諸崖險。乃見藹書遺偈在于石壁。題云。初欲血書。本意不謂。變為白色。即是菩薩之慈血也。遂以墨書其文曰。諸有緣者。在家出家。若男若女。皆悉好住。於佛法中。莫生退轉。若退轉者。即失善利。吾以三因緣捨此身命。一見身多過。二不能護法。三欲速見佛輒同古聖。列偈敘之<p class='lg'>　無益之身　　惡煩人功　　解形窮石<br>　散體崖松　　天人修羅　　山神樹神<br>　有求道者　　觀我捨身　　願令眾生<br>　見我骸骨　　煩惱大船　　皆為覆沒<br>　願令眾生　　聞我捨身　　天耳成就<br>　菩提究竟　　願令眾生　　憶念我時<br>　具足念力　　多聞總持　　此報一罷<br>　四大彫零　　泉林逕絕　　巖室無聲<br>　普施禽獸　　乃至昆蟲　　食肉飲血<br>　善根內充　　願我未來　　速成善逝<br>　身心自在　　要相拔濟　　此身不淨<br>　底下屎囊　　九孔常流　　如漏隄塘<br>　此身可惡　　不可瞻觀　　薄皮裹血<br>　垢污塗漫　　此身臭穢　　猶如死狗<br>　六六合成　　不從華有　　觀此臭身<br>　無常所囚　　進退無免　　會遭蟻螻<br>　此身難保　　有命必輸　　狐狼所噉<br>　終成蟲蛆　　天人男女　　好醜貴賤<br>　死火所燒　　暫見如電　　死法侵人<br>　怨中之怨　　吾以為讎　　誓斷根源<br>　此身無樂　　毒蛇之篋　　四大圍繞<br>　百病交涉　　有名苦聚　　老病死數<br>　身心熱惱　　多諸過咎　　此身無我<br>　以不自在　　無實橫計　　凡夫所宰<br>　久遠迷惑　　妄倒所使　　喪失善根<br>　畜生同死　　棄捨百千　　血乳成海<br>　骨積大山　　當來兼倍　　未曾為利<br>　虛受勤苦　　眾生無益　　於法無補<br>　忍痛捨施　　功用無邊　　誓不退轉<br>　出離四纏　　捨此穢形　　願生淨土<br>　一念華開　　彌陀佛所　　速見十方<br>　諸佛賢聖　　長辭三塗　　正道決定<br>　報得五通　　自在飛行　　寶樹餐法<br>　證大無生　　法身自在　　不斷三有<br>　殄除魔道　　護法為首　　十地滿足<br>　神化無方　　德備四勝　　號稱法王<br>　願捨此身　　早令自在　　法身自在<br>　在諸趣中　　隨有利處　　護法救生<br>　復業應盡　　有為皆然　　三界無常<br>　來不自在　　他殺及死　　終歸如是<br>　智者不樂　　應當是思　　眾緣既湊<br>　業盡今日　</p><p>隋廬山甘露峰釋大志。姓顧氏。會稽山陰人。師事天台伏膺日久。顗睹其容知其神志。故見者眄睞測非凡器。後於蓮華山甘露峰南。建靜觀道場。頭陀為業。分爾一身不避虓虎。聞有惡獸輒往投之皆避不噉經于七載。禪業無絕。晚住此山福林寺。會大業併除流徙隱逸。慨法倰遲一至於此。乃變服毀形麤布為衣。在佛堂內高聲慟哭。三日三夕。初不斷絕。寺僧慰喻。志曰。余歎惡業乃如此耶。惡盡此骸申明正教。遂往東都上表曰。願陛下興顯三寶。當燃一臂於嵩岳用報國恩。帝乃許之。敕設大齋。七眾通集。志不食三日。登大棚上。燒鐵鑪赤。用烙其臂。並令焦黑。以刀截斷。肉裂骨現。又烙其骨令焦黑已。布裹蠟灌下火燃之。光曜巖岫。于時大眾見其苦行。皆痛心髓不安其足。而志雖加燒烙詞色不變。言笑如故。或誦法句歎佛功德。或為眾說法言談苦切。臂燒既盡如先下棚。七日入定。跏坐而卒。時年四十有三矣<p>唐終南山豹林谷沙門釋會通。雍州萬年御宿川人。少欣儉素游泊林泉。苦節戒行是其本志。投終南豹林谷。潛隱綜業讀法華經。至藥王品便欣厭捨。私集柴木誓必行之。以貞觀末年。靜夜林中積薪為窟。誦至藥王。便令下火。風驚焰發煙火俱盛。卓爾跏坐聲誦如故。尋爾西南有大白光。流入火聚。身方偃仆。至曉身火俱滅。乃收其骨為起塔銘。又貞觀之初。荊州有比丘尼姊妹。同誦法華。深厭形器俱欲捨身。節約衣食欽崇苦行。服諸香油漸斷粒食。後頓絕米唯食香蜜。精力所被神志鮮爽。周告道俗。剋日燒身。以貞觀二年二月八日。於荊州大街置二高座。乃以蠟布纏身至頂。唯出面目。眾聚如山。歌贊雲會。誦法華經。至藥王燒處。其姊先以火拄妹頂訖。妹又以火拄姊頂。清夜兩炬一時同曜。焰下至眼聲相轉鳴。漸下鼻口方乃歇滅。恰至明晨。合坐洞舉。一時火化。骸骨摧朽。唯二舌俱存。合眾欣嗟。為起高塔。又近并州城西有一書生。年可二十四五。誦法華經。誓燒供養。乃集數束蒿乾籠積之。人問其故。密而不述。後於中夜放火自燒。及人往救火盛已死。又貞觀年中。西京弘福寺有僧名玄覽。趙州房子人。常樂禪誦禮悔為業。每語法屬曰。雖同常業而誓欲捨身。至貞觀十八年四月初。脫諸衣服總作一襆。付本寺僧。唯著一覆單衣。密去至京東渭陰洪陂坊側。旦臨渭水稱念禮訖。投身瀅中。眾人接出。覽告眾曰。吾誓捨身命久矣。意欲仰學大士難捨能捨。諸經正行。幸勿固遮。兩妨其業。眾語意盛。故乃從之。又即入水。合掌稱佛。廣發願已。便投旋渦。於三日後其屍方出。村人接取為起塔銘。本寺怪其不歸。便開衣襆乃見遺文云。敬白十方三世諸佛。弟子玄覽。自出家來一十二夏。雖沾僧數大業未成。今欲修行檀波羅蜜行。如薩埵捨身尸毘割股。魚王肉山經文具載。請從前聖敢附後塵。衣物眾具任從佛教。臨終之日人多不委同學見書。方往尋究知死符同遺文不異(右此四驗出唐高僧傳)<p class='juan'>
法苑珠林卷第九十六</p>
<p class='lg'>　我於往昔　　無量劫中　　捨所重身<br>　以求菩提　　若為國王　　及作王子<br>　常捨難捨　　以求菩提　　我念宿命<br>　有大國王　　其王名曰　　摩訶羅陀<br>　是王有子　　能大布施　　其子名曰<br>　摩訶薩埵　　復有二兄　　長者名曰<br>　大波那羅　　次名大天　　三人同遊<br>　至一空山　　見新產虎　　飢窮無食<br>　時勝大王　　生大悲心　　我今當捨<br>　所重之身　　此虎或為　　飢餓所逼<br>　儻能還食　　自所生子　　即上高山<br>　自投虎前　　為令虎子　　得全性命<br>　是時大地　　及諸大山　　皆悉震動<br>　驚諸蟲獸　　虎狼師子　　四散馳走<br>　世間皆暗　　無有光明　　是時二兄<br>　故在竹林　　心懷憂惱　　愁苦涕泣<br>　漸漸推求　　遂至虎所　　見虎虎子<br>　血污其口　　又見骸骨　　髮毛爪齒<br>　處處迸血　　狼藉在地　　是二王子<br>　見是事已　　心更悶絕　　自躄於地<br>　以灰塵土　　自塗坌身　　忘失正念<br>　生狂癡心　　所將侍從　　睹見是事<br>　亦生悲慟　　先聲號哭　　互以冷水<br>　共相噴灑　　然後蘇息　　而復得起<br>　是時王子　　當捨身時　　正值後宮<br>　妃后婇女　　眷屬五百　　共相娛樂<br>　王妃是時　　兩乳汁出　　一切肢節<br>　痛如針刺　　心生愁惱　　似喪愛子<br>　於是王妃　　疾至王所　　其聲微細<br>　悲泣而言　　大王今當　　諦聽諦聽<br>　憂愁盛火　　今來燒我　　我今二乳<br>　俱時汁出　　身體苦切　　如被針刺<br>　我見如是　　不祥瑞相　　恐更不復<br>　見所愛子　　今以身命　　奉上大王<br>　願速遣人　　求覓我子　　夢三鴿雛<br>　在我懷抱　　其最小者　　可適我心<br>　有鷹飛來　　奪我而去　　夢是事已<br>　即生憂惱　　我今愁怖　　恐命不濟<br>　願速遣人　　推求我子　　是時王妃<br>　說是語已　　即時悶絕　　而復躄地<br>　王聞是語　　復生憂惱　　以不得見<br>　所愛子故　　其王大臣　　及諸眷屬<br>　悉皆聚集　　在王左右　　哀哭悲號<br>　聲動天地　　爾時城內　　所有人民<br>　聞是聲已　　驚愕而出　　各相謂言<br>　今是王子　　為活來耶　　為已死亡<br>　如是大士　　常出軟語　　為眾所愛<br>　今難可見　　已有諸人　　入林推求<br>　不久自當　　得定消息　　諸人爾時<br>　慞惶如是　　而復悲號　　哀動神祇<br>　爾時大王　　即從座起　　以水灑妃<br>　良久乃穌　　還得正念　　微聲問王<br>　我子今者　　為死活耶　　爾時王妃<br>　念其子故　　倍復懊惱　　心無暫捨<br>　可惜我子　　形色端正　　如何一旦<br>　捨我終亡　　云何我身　　不先薨歿<br>　而見如是　　諸苦惱事　　善子妙色<br>　猶淨蓮華　　誰壞汝身　　使令分離<br>　將非是我　　昔日怨讎　　挾本業緣<br>　而殺汝耶　　我子面目　　淨如滿月<br>　不圖一旦　　遇斯禍對　　寧使我身<br>　破碎如塵　　不令我子　　喪失身命<br>　我所見夢　　已為得報　　直我無情<br>　能堪是苦　　如我所夢　　牙齒墮落<br>　二乳一時　　汁自流出　　必定是我<br>　失所愛子　　夢三鴿鶵　　鷹奪一去<br>　三子之中　　必定失一　　爾時大王<br>　即告其妃　　我今當遣　　大臣使者<br>　周遍東西　　推求覓子　　汝今且可<br>　莫大憂愁　　大王如是　　慰喻妃已<br>　即便嚴駕　　出其宮殿　　心生愁惱<br>　憂苦所切　　雖在大眾　　顏貌憔悴<br>　即出其城　　覓所愛子　　爾時亦有<br>　無量諸人　　哀號動地　　尋從王後<br>　是時大王　　既出城已　　四向顧望<br>　求覓其子　　煩惋心亂　　靡知所在<br>　最後遙見　　有一信來　　頭蒙塵土<br>　血污其衣　　灰糞塗身　　悲號而至<br>　爾時大王　　摩訶羅陀　　見是使已<br>　倍生懊惱　　舉首號叫　　仰天而哭<br>　先所遣臣　　尋復來至　　既至王所<br>　作如是言　　願王莫愁　　諸子猶在<br>　不久當至　　令王得見　　須臾之頃<br>　復有臣來　　見王愁苦　　顏貌憔悴<br>　身所著衣　　垢膩塵污　　大王當知<br>　一子已終　　二子雖在　　哀悴無賴<br>　第三王子　　見虎新產　　饑窮七日<br>　恐還食子　　見是虎已　　生大悲心<br>　發大誓願　　當度眾生　　於未來世<br>　證成菩提　　即上高處　　投身虎前<br>　虎飢所逼　　便起啗食　　一切血肉<br>　已為都盡　　唯有骸骨　　狼藉在地<br>　是時大王　　聞臣語已　　轉復悶絕<br>　失念躄地　　憂愁盛火　　熾然其身<br>　諸臣眷屬　　亦復如是　　以水灑王<br>　良久乃穌　　復起舉首　　號天而哭<br>　復有臣來　　而白王言　　向於林中<br>　見二王子　　愁憂苦毒　　悲號涕泣<br>　迷悶失志　　自投於地　　臣即求水<br>　灑其身上　　良久之頃　　乃還穌息<br>　望見四方　　大火熾然　　扶持暫起<br>　尋復躄地　　舉首悲哀　　號天而哭<br>　乍復讚歎　　其弟功德　　是時大王<br>　以離愛子　　其心迷悶　　氣力惙然<br>　憂惱涕泣　　並復思惟　　是最小子<br>　我所愛重　　無常大鬼　　奄便吞食<br>　其餘二子　　今雖存在　　而為憂火<br>　之所焚燒　　或能為是　　喪失命根<br>　我宜速往　　至彼林中　　迎載諸子<br>　急還宮殿　　其母在後　　憂苦逼切<br>　心肝分裂　　或能失命　　若見二子<br>　慰喻其心　　可使終保　　餘年壽命<br>　爾時大王　　駕乘名象　　與諸侍從<br>　欲至彼林　　即於中路　　見其二子<br>　號天扣地　　稱弟名字　　時王即前<br>　抱持二子　　悲號涕泣　　隨路還宮<br>　速令二子　　覲見其母　　佛告樹神<br>　汝今當知　　爾時王子　　摩訶薩埵<br>　捨身飼虎　　今我身是　　爾時大王<br>　摩訶羅陀　　於今父王　　輸頭檀是<br>　爾時王妃　　今摩耶是　　第一王子<br>　今彌勒是　　第二王子　　今調達是<br>　爾時虎者　　今瞿夷是　　時虎七子<br>　今五比丘　　及舍利弗　　目犍連是　</p></body></html>
