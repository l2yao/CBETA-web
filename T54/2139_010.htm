<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T54 </TITLE>
</head>
<BODY>

<p class='juan'>
老子化胡經玄□卷第十</p>
<p>我往化胡時。頭載通天威。金紫照虛空。焰焰有光暉。胡王心憊戾。不尊我為師。吾作變通力。要之出神威。麾日使東走。須彌而西頹。足蹋乾神橋。日月左右迴。天地晝闇昏。星辰牙差馳。眾災競地起。良醫絕不知。胡王心怖怕。叉手向吾啼。作大慈悲教。化之漸微微。落簪去一食。右肩不著衣。男曰憂婆塞。女曰憂婆夷。化胡今賓服。遊神於紫微<p>我在舍衛時。約敕瞿曇身。汝共摩訶薩。齎經教東秦。歷落神州界。迫至東海間。廣宣至尊法。教授聾俗人。與子威神法。化道滿千年。年終時當還。慎莫戀中秦。致令天氣怒。太上踏地瞋。寺廟崩倒澌。龍王舐經文。八萬四千弟子。一時受大緣。輪轉五道頭萬無一昇仙。吾在三天上。愍子淚流連。念子出行道。不能卻死緣。不能陵虛空。束身入黃泉。天門地戶塞。一去不能還。雖得存禋嗣。使子常塞心。逆天違地理。災考加子身。神能易生死。由子行不真。三十六天道。終卒歸無形<p>我身西化時。登上華岳山。舉目看崑崙。須彌了了懸。矯翼履清虛。倏忽到天西。但見西王母。嚴駕欲東旋。玉女數萬千。姿容甚麗妍。天姿絕端嚴。齊執皇靈書。誦讀仙聖經。養我同時姝。將我入天庭。皇老東向坐。身體曒然明。授我仙聖道。接度天下賢<p>我昔西化時。登上華岳山。北向視玄冥。秦川蕩然平。漢少雜類多。不信至真言。吾後千餘年。白骨如丘山。屍骸路草野。流血成洪洪。淵不忍見子。苦故作大秦。吟哀歎二十。頭以示通中。賢見機降時。世不值苦以辛<p>我昔化胡時。西登太白山。修身巖石里。四向集諸仙。玉女擔漿酪。仙人歌經文。天龍翼從後。白虎口馳斷。玄武負鍾鼓。朱雀持幢幡。化胡成佛道。丈六金剛身。時與決口教。後當存經文。吾昇九天後。剋木作吾身<p>我昔離周時。西化向罽賓。路由函關去。會見尹喜身。尹喜通窈冥。候天見紫雲。知吾當西過。沐浴齋戒身。日夜立香火。約敕守門人。執簡迎謁請。延我入皇庭。叩搏亦無數。求欲從我身。道取人誠信。三日口不言。吾知喜心至。遺喜五千文。欲得求長生。讀之易精神。將喜入西域。遷喜為真人<p>我昔化胡時。涉天靡不遙。牽天覆六合。艱難身盡嬰。胡人不識法。放火燒我身。身亦不缺損。乃復沈深淵。龍王折水脈。復不復流行。愚人皆哀歎。枉此賢人身。吾作騰波氣。起立上著天。日月頭上曒。光照億萬千。胡王心方悟。知我是聖人。叩頭求悔過。今欲奉侍君。伏願降靈氣。怒活國土人。吾視怨家如赤子。不顧仇以嫌。化命一世士。坐臥誦經文。身無榮華飾。後畢得昇天。吾告時世人。三界里中賢。欲求長生道。莫愛千金身。出身著死地。返更得生緣。火中生蓮花。爾乃是至真。莫有生殺想。得道昇清天。未負即真信。喪子千金身。我昔學道時。登崖歷長松。盤屈幽谷里。求覓仙聖公。食服泥洹散。漸得不死蹤。九重室中。得見不死童。身體絕華麗。二儀中無雙。遺我元氣藥。忽然天聖聰<p><b>　　<A NAME="n5527"></A>尹喜哀歎五首</b><p>尹喜告世人。欲求長生道。莫求時世榮。我昔得道時。身為關府君。一日三賞賜。雜綵以金銀。不以為己有。施與貧窮人。白日沾王事。夜便習靈仙。餐松食苦柏。微命乃得存。精誠神明祐。守真仰蒼天。感得天地道。遇見老君身。難我以父母。卻遺五千文。祕室伏讀之。三年易精神。授我仙聖方。都體解自然<p>我昔上九天。下向視玄冥。但見飛仙士。列翼影清天。朝宗九天主。太上皇老君。滌蕩六府中。受讀仙聖文。王喬得聖道。遊行五岳間。服氣食玉英。受命與天并<p>昔往學道時。登岳歷高[堽-正+止]動見百丈谷。赫赤道里長。有無極神氣。何以到西方。元以度赤谷。垂淚數千行。自念宿罪重。五內心摧傷<p>我昔求道時。逕歷數千崖。浮遊八荒外。徒跣身無衣。東過日出界。西潯清山累。足底重躎生。手中把少微。道見西王母。問我子何歸。恥身不學道。意欲覓仙師。感我精誠至。乞我鞋以衣。爾乃得學道。仙氣漸微微。父母怪我晚。晝夜悲嗥啼。大道與俗返。一往不復歸。高志日日遠。不覺心肝摧。雖得不死道。氣力甚微微。心精不退轉。今作天人師<p>昔往學道時。蹤跡亦難尋。東到日出界。樹木鬱鬱深。南到閻浮提。大火燒我身。西到俱地尼。但見金城門。青龍堯城腹。白虎守城前。衝天金樓殿。太上居湛然。光影耀虛空。仙人絕端嚴。齊執黃卷書。口誦長生文。北向入玄冥。大水湛湛深。遶天數百匝。足底重躎生。爾乃得仙道。把攬天地神。子能述吾道。白日得昇天<p><b>　　<A NAME="n5528"></A>太上皇老君哀歌七首</b><p>三十六宮主。太上皇老君。哀愍下世士。垂神教世賢。子欲修冥福。先當體窈冥。生時得尊貴。不如過去榮。仙駕龍車。迎子遊清天。上登金樓殿。坐臥虛空間。行則飛仙從。威儀上柱天。朝登天東頭。暮到於天西。戲樂九天外。縱意極周旋。驅使役百鬼。總統於萬金。吾哀世愚民。不信冥中神。恃力害良善。不避賢行人。馳馬騁東西。自謂常無前。善惡畢有報。業緣須臾間。神明在上見。遣使直往牽。從上頭底收。係著天牢門。五毒更互加。惡神來剋侵。口吟不能言。妻子呼倉天。莫怨神不祐。由子行不仁<p>吾哀時世人。不信於神明。先人與種福。子孫履上行。衣厚飯得飽。災考不到門。口氣頭噓天。自謂常終日。看師真遼然。得病叩頭請。外恭心不敬。神明以知人。三魂係地獄。七魄懸著天。三魂消散澌。五神不安寧。伺命來執載。丞相踏地瞋。左神不削死。右神不著生。生神不衛護。殺神來入身。或患腰背痛。或患頭目疼。百脈不復流。奄忽入黃泉天門地戶閉一去不復還<p>吾哀世愚人。不信冥中神。生時不恭敬。死便償罪緣。典官逐後驅。牽北走東西。抱沙填江海。負石累高山。白日不得食。夜分不得眠。朝與杖一百。暮與鞭一千。不堪考對苦。賣罪與生人。兩兩共相牽。遂至死滅門。皆由不敬道。神明考擿人。何不敬真神。生死得昇天。生榮死者樂。生死得得蒙恩<p>吾哀時世人。不信冥中神。一門有十息。縱意行不仁。神明鑒無外。終不濫殺人。或[<a href='javascript:showpic("../fontimg/067093.gif")'>乏-之+(犮-乂+又)</a>]華秀子。或[<a href='javascript:showpic("../fontimg/067093.gif")'>乏-之+(犮-乂+又)</a>]妙少年。門崩戶以壞。學者如浮雲。死亦不脫歲。悲哭仍相尋。妻子沈堙澌。一身孤獨存。呼天天玄遠。呼地地亦深。不能自怨責。各道怨師尊。雖欲思善道。十子不復還<p>吾告時世人。修道宜慇懃。恩亦不虛生。神明必報人。昔有劉仲伯。精誠於道門。勸惡使從善。歲會集群賢。香火日夜懃。亦能感倉天。命盡應當死。眾神與表天。三魂飛揚澌。七魄入死星。右神削死籍。左神著生名。伺命來極濟。左相踏地瞋。普告二十獄。柭出仲伯身。三魂還復流。七魄還入身。血脈還運轉。百節方更堅。面目更端嚴。肉骨更解明。死臥三七日。寢尸還更生<p>吾告時世人。髐骨不別真。閑時不共語。急便來求人。死者如流水。去者如浮雲。秦川純軍馬。中庭生叢榛。百中不留一。到思吾本言。何不學仙道。人身常得存<p><b>　　<A NAME="n5529"></A>老君十六變詞</b><p>一變之時。生在南方亦如火。出胎墮地能獨坐。合口誦經聲瑣瑣。眼中淚出珠子[石*果]。父母世間驚怪我。復畏寒凍來結果。身著天衣誰知我<p>二變之時。生在西岳在漢川。寄生王家練精神。出胎墮地能語言。晃晃昱昱似金銀。三十六色綺羅文。國王歡喜會群臣。英儒雅士平論。忽然變化作大人。髮眉[<a href='javascript:showpic("../fontimg/013961.gif")'>日*告</a>]白頭柱天<p>三變之時。變形易體在北方。出胎墮地能居床。合誦經聲瑯瑯。額上三午十二行。兩手不開把文章。配名天地厚陰陽。從石入金快翱翔<p>四變之時。生在東方身青[葸-十+夕]。出胎墮地能瞳舂。合口誦經聲雍雍。白日母抱夜乘龍。崑崙山上或西東。上天入地登虛空。仙人侍從數萬重。當此之時神氣通<p>五變之時。生在中都在洛川。嵩高少室嶺岑顛中央修福十萬年。教授仙人數萬千。齊得昇天入青雲。降鑒周室八百年。運終數盡向罽賓。化胡成佛還東秦。敷揚道教整天文<p>六變之時。生在乾地西北角。圖畫天地立五岳。處置星辰敘四瀆。二十八宿注鄉曲。日月昭曜為下國。走如流水得周局。智者察之知急速。雨澤以時熟五穀。萬人食之大化足<p>七變之時。生在北方在海嵎。出胎墮地聲由由。好喜歌舞無憂愁。造作音樂作箜篌。萬帝來請用解憂。黃河為路行竟頭。一身涉世快遊遊<p>八變之時生在東北在艮地。圖畫天地我次比。白衣居士維摩詰。欲結坐禪須諳氣。通暢經書有舍利。見吾相好須信企。感子單誠不延次。齊得昇天不墮地<p>九變之時。下人黃泉正地柱。開闢天地施地戶。四氣非陽立冥所。雖有人民不能語。吾入身中施六府。脅為傍通心為主。從此已來能言語。尊卑大小有次緒。萬天稱傳道為父<p>十變之時。生在東南出風門。畫出天道安山川。置立五岳集靈仙。吹噓寒暑生萬民煩氣眾生人得真。置立五藏施心神。動作六神能語言。有生有死須臾間。如水東流何時還。邂逅相代不得停。何不習善求長生。槃散流俗入膠盆。不能免離喪子身。欲求度世於中禪。搦心不堅固仙根。<span class='corr'>盲</span>聾音啞教不倫。由子前身謗經文。論說道士毀聖人。在惡必報受罪緣。但勤自責莫怨天<p>十一變之時。生在南方閻浮地。造作天地作有為。化生萬物由嬰兒。陰陽相對共相隨。眾生稟氣各自為。番息眾多滿地池。生活自衛田桑靡。劫數滅盡一時虧。洪水滔天到月支。選擢種民留伏羲。思之念之立僧祇。唯有大聖共相知<p>十二變之時。生在西南在黃昏。時人厭賤還老身。善權方略更受新。寄胎託俗蟒蛇身。胎中誦經不遇人。左脅而出不由關。墮地七步雜穢間。九龍洗浴人不聞。國王歡喜立東宮。與迎新婦字衢夷。八百伎女營樂身。八斛四升不亂禪。破散庫藏施貧人。道十八人詣宮門。賈作大醜婆羅門。借問太子何時還。王心不語動王情。騎王白象觸王瞋。晃師知意不與言。殯著檀特在丘。投身餓虎求道門。變為白狗數百身。積骨須彌示後人。傳語後學須精勤。莫貪穢辱喪子身。沈累六趣更生難。不信我語至時看<p>十三變之時。變形易體在罽賓。從天而下無根無。號作彌勒金剛身。胡人不識舉邪神。興兵動眾圍聖人。積薪國北燒老君。太上慈愍憐眾生。漸漸誘進說法輪。剔其鬚髮作道人。橫被無領涅槃僧。蒙頭著領待老君。手捉錫杖驚地虫。臥便思神起誦經。佛氣錯亂欲東秦。夢應明帝張愆迎。白象馱經詣洛城。漢家立子無人情。捨家父母習沙門。亦無至心逃避兵。不翫道法貧治生。搦心不堅還俗纏。八萬四千應罪緣。破塔懷廟誅道人。打壞銅像削取金。未榮幾時還造新。雖得存立帝恐心<p>十四變之時。變形易像在金衛。沙門圍城說經偈。至著罪人未可濟。胡人聞之心恐怪。將從群黨來朝拜。叩頭悔過求受戒。剋肌剋骨誓不退。燒指練臂自盟誓。男不妻娶坐思禪。死為尸陀餧[<a href='javascript:showpic("../fontimg/035991.gif")'>(應-心)/言</a>]鸇。遷神涅槃舍利弗。骨得八斛散諸國。如此遷達離煩欲。苦身求道立可得<p>十五變之時。西向教化到罽賓。胡國相釐還迦夷。侵境暴秏買育人。男子守塞憂婆夷。吾入國中作善詞。說化男子受三歸。漸漸誘進說法輪。剔其鬚髮作道人。陽為和上陰阿尼。假作父母度僧尼。師徒相度理無私。遷神涅槃歸紫微。四鎮安穆和我神。胡人思念長吁啼。鑄作金像法我形。三時入禮求長生。寂寂寞寞不應入。低頭視地仰看天大聖正真何時還<p>十六變之時。生在蒲林號有遮。大富長者樹提闍。有一手巾像龍蛇。遣風吹去到王家。國王得之大歎吒。興兵動眾來向家。離舍百里見蓮花。國有審看一月夜。王心惡之欲破家。忽然變化白淨舍。出家求道號釋迦<p>五百歲之時。乘龍駕虎道得昌。漢地廣大歷記長。三十六人計弟兄。路度北闕雲中翔。新盧酒出俱行嘗。娥媚山邊作細昌。當此之時樂未央。伊耶樂生壽命長<p>六百歲之時。一世以去二世歸。城郭如故時人非。觀者眾多知我誰。死生各異令人悲。何不學道世欲衰。踟躕西北長吁誰。伊耶樂生治太微<p class='juan'>
老子化胡經卷第十</p>
<p>(淨土寺藏經)</body></html>
