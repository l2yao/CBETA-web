<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T55 </TITLE>
</head>
<BODY>

<p class='juan'>
出三藏記集序卷第六</p>
<p><span class='byline'>　　　　釋僧祐撰</span><br><ul><li>四十二章經序第一　未詳作者</li><li>安般守意經序第二　僧會法師</li><li>安般注序第三　道安法師</li><li>安般守意經序第四　謝敷作</li><li>陰持入經序第五　道安法師</li><li>人本欲生經序第六　道安法師</li><li>了本生死經序第七　道安法師</li><li>十二門經序第八　道安法師</li><li>大十二門經序第九　道安法師</li><li>法鏡經序第十　僧會法師</li></ul><p><b>　　<A NAME="n31"></A>四十二章經序第一</b><p><span class='byline'>　　　　未詳作者</span><br><p>昔漢孝明皇帝。夜夢見神人。身體有金色。項有日光。飛在殿前。意中欣然甚悅之。明日問群臣。此為何神也。有通人傳毅曰。臣聞天竺有得道者。號曰佛。輕舉能飛。殆將其神也。於是上悟。即遣使者張騫羽林中郎將秦景博士弟子王遵等十二人。至大月支國寫取佛經。四十二章在十四石函中。登起立塔寺。於是道法流布。處處修立佛寺。遠人伏化願為臣妾者不可稱數國內清寧。含識之類蒙恩受賴。于今不絕也<p><b>　　<A NAME="n32"></A>安般守意經序第二</b><p><span class='byline'>　　　　康僧會</span><br><p>夫安般者。諸佛之大乘。以濟眾生之漂流也。其事有六。以治六情。情有內外。眼耳鼻口身心。謂之內矣。色聲香味細滑邪念。謂之外也。經曰。諸海十二事。謂內外六情之受邪行猶海受流。餓夫夢飯。蓋無滿足也心之溢盪無微不浹。怳惚彷彿出入無間。視之無形。聽之無聲。逆之無前。尋之無後。深微細妙形無絲髮。梵聲僊聖所不能照。明默種于此化生乎。彼非凡所睹謂之陰也。猶以晦曀種夫粢芥。闓手覆種孳有萬億。旁人不睹其形。種家不知其數也。一朽乎下。萬生乎上。彈指之間。心九百六十轉。一日一夕十三億意。意有一身。心不自知。猶彼種夫也。是以行寂繫意著息數一至十。十數不誤。意定在之。小定三日。大定七日。寂無他念。泊然若死。謂之一禪。禪棄也。棄十三億穢念之意。已獲數定。轉念著隨蠲除其八。正有二意。意定在隨。由在數矣。垢濁消滅心稍清淨謂之二禪也。又除其一。注意鼻頭。謂之止也。得止之行三毒四走五陰六冥。諸穢滅矣。昭然心明踰明月珠。婬邪洿心猶鏡處泥。穢垢洿焉。偃以照天。覆以臨土。聰叡聖達萬土臨照。雖有天地之大。靡一大而能睹。所以然者。由其垢濁眾垢洿心有踰彼鏡矣。若得良師[<a href='javascript:showpic("../fontimg/002036.gif")'>利-禾+戔</a>]刮瑩磨。薄塵微曀蕩使無餘。舉之以照。毛髮面理無微不察。垢退明存使其然矣。情溢意散。念萬不識一矣。猶若於市馳心放聽廣採眾音。退宴存思不識一夫之言。心逸意散濁翳其聰也。若自閑處心思寂寞志無邪欲側耳靖聽。萬句不失片言斯著。心靖意清之所由也。行寂止意懸之鼻頭。謂之三禪也還觀其身。自頭至足反覆微察內體洿露森楚毛豎猶睹膿涕於斯具照天地人物。其盛若衰無存不亡。信佛三寶眾冥皆明。謂之四禪也。攝心還念諸陰皆滅。謂之還也。穢欲寂盡其心無想。謂之淨也。得安般行者厥心即明。舉眼所觀無幽不睹。往無數劫方來之事。人物所更現在諸剎。其中所有世尊法化弟子誦習。無遐不見。無聲不聞怳惚彷彿存亡自由。大彌八極細貫毛氂。制天地住壽命。猛神德壞天兵。動三千移諸剎。八不思議。非梵所測。神德無限。六行之由也。世尊初欲說斯經時大千震動人天易色。三日安般無能質者。於是世尊化為兩身。一曰何等。一尊主。演于斯義出矣。大士上人六雙十二輩。靡不執行。有菩薩者。安清字世高。安息王嫡后之子。讓國與叔。馳避本土翔而後進。遂處京師。其為人也。博學多識貫綜神模七正盈縮。風氣吉凶山崩地動。鍼[<a href='javascript:showpic("../fontimg/033979.gif")'>血*永</a>]諸術睹色知病。鳥獸鳴啼無音不照。懷二儀之弘仁。愍黎庶之頑闇。先挑其耳卻啟其目。欲之視聽明也。徐乃陳演正真之六。度譯安。般之祕奧學者。塵興靡不去穢濁之。操就清白之德者也余生。末蹤始能負薪。考妣殂落。三師凋喪。仰瞻雲日悲無質受。睠言顧之[<a href='javascript:showpic("../fontimg/053365.gif")'>潸-月+日</a>]然出涕。宿祚未沒。會見南陽韓林穎川皮業會稽陳慧。此三賢者。信道篤密執德弘正。烝烝進進志道不倦。余之從請。問規同矩。合義無乖。異陳慧注義余助斟酌非師不傳不敢自由也。言多鄙拙不究佛意。明哲眾賢願共臨察。義有疣[<a href='javascript:showpic("../fontimg/029685.gif")'>月*耑</a>]。加聖刪定。共顯神融矣<p><b>　　<A NAME="n33"></A>安般注序第三</b><p><span class='byline'>　　　　釋道安</span><br><p>安般者。出入也。道之所寄無往不因。德之所寓無往不託。是故安般寄息以成守。四禪寓骸以成定也。寄息故有六階之差。寓骸故有四級之別。階差者。損之又損之。以至於無為。級別者。忘之又忘之。以至於無欲也。無為故無形而不因。無欲故無事而不適。無形而不因。故能開物。無事而不適。故能成務成務者。即萬有而自彼。開物者。使天下兼忘我也。彼我雙廢者守于唯守也。故修行經。以斯二法而成寂。得斯寂者舉足而大千震揮手而日月捫疾吹而鐵圍飛。微噓而須彌舞。斯皆乘四禪之妙止。御六息之大辯者也。夫執寂以御有。策本以動末。有何難也。安般居十念之一。於五根則念根也。故撰法句者。屬惟念品也。昔漢氏之末。有安世高者。博聞稽古。特專阿毘曇。學其所出經。禪數最悉。此經其所譯也。茲乃趣道之要徑。何莫由斯道也。魏初康會為之注義義或隱而未顯者。安竊不自量。敢因前人為解其下。庶欲蚊翮以助隨藍。霧潤以增巨壑也<p><b>　　<A NAME="n34"></A>安般守意經序第四</b><p><span class='byline'>　　　　謝敷作</span><br><p>夫意也者。眾苦之[<a href='javascript:showpic("../fontimg/055569.gif")'>卄/朋</a>]基。背正之元本。荒迷放蕩浪逸無崖。若狂夫之無所麗。愛惡充心耽昏無節。若夷狄之無君。微矣哉。即之無像尋之無朕。則毫末不足以喻其細。迅矣哉。[倖-干+貝]蹻惚怳眴匝宇宙。則奔電不足以比其速。是以彈指之間九百六十轉。一日一夕十三億想。念必嚮報成生死栽。一身所種滋蔓彌劫。凡在三界倒見之徒。溺喪淵流莫能自反。正覺慈愍開示慧路。防其終凶之原漸。塞其忿欲之微兆。為啟安般之要徑。泯生滅以冥寂。申道品以養恬。建十慧以入微。縶九神之逸足。防七識之洪流。故曰守意也。若乃制伏麤垢弗[<a href='javascript:showpic("../fontimg/002036.gif")'>利-禾+戔</a>]漏結者。亦有望見貿樂之士。閉色聲於視聽。遏塵想以禪寂。乘靜泊之禎祥。納色天之嘉祚。然正志荒於華樂。昔習沒於交逸。福田矜執而日零。毒根迭興而罪襲。是以輪迴五趣億劫難拔。嬰羅欲罔有劇深牢。由於無慧樂定不惟道門使其然也。至於乘慧入禪亦有三輩。或畏苦滅色樂宿泥洹。志存自濟不務兼利者。為無著乘。或仰希妙相仍有遣無。不建大悲練盡緣縛者。則號緣覺。菩薩者。深達有本暢因緣無。達本者有有自空。暢無者因緣常寂。自空故。不出有以入無。常寂故。不盡緣以歸空。住理而有非所緣。非緣故無無所脫。苟厝心領要。觸有悟理者。則不假外以靜內。不因禪而成慧。故曰阿惟越致。不隨四禪也。若欲塵翳心慧不常立者。乃假以安般息其馳想。猶農夫之淨地。明鏡之瑩[<a href='javascript:showpic("../fontimg/002036.gif")'>利-禾+戔</a>]矣。然即芸耨不以為地。地淨而種滋。瑩[<a href='javascript:showpic("../fontimg/002036.gif")'>利-禾+戔</a>]非以為鏡。鏡淨而照明。故開士行禪非為守寂。在遊心於玄冥矣。肇自發心悲盟弘普。秉權積德忘期安眾。眾雖濟而莫脫。將廢知而去筌矣。是謂菩薩不滅想取證也。此三乘雖同假禪靜至於建志。厥初各有攸歸。故學者宜恢心宏摸殖栽於始也。漢之季世。有捨家開士。安清字世高。安息國王之太子也。審榮辱之浮寄。齊死生乎一貫。遂脫簁於萬乘。抱玄德而遊化。演道教以發矇。表神變以諒之。于時雋乂歸宗釋華崇實者。若禽狩之從麟鳳。鱗介之赴虯蔡矣。又博綜殊俗善眾國音。傳授斯經變為晉文。其所譯出百餘萬言。探暢幽賾淵玄難測。此安般典。其文雖約義關眾經。自淺至精眾行具舉。學之先要孰踰者乎。行者欲凝神反朴道濟無外而不循斯法者。何異刖夫之陟太山。無翅而圖昇虛乎。釋迦如來。妙慧足於曩劫。歷無數以潛化。至于眾生運會圓滿告成。而猶現行六年以為教端者。誠以鎮一紛耶。莫尚茲也。由是而觀。可不務歟。敷染習沈冥積罪歷劫。生與佛乖弗睹神化。雖以微祚得稟遺典。而情想繁蕪道根未固。仰欣聖軌未一暫履。夕惕戰懼惄焉如懤。是以誠心諷誦以鍾識習。每遭明叡輒咨凝滯。然冥宗已遠義訓小殊。乃採集英彥戢而載焉。雖粗聞大要。未悟者眾。於是復率愚思推撿諸數。尋求明證。遂相繼續撰為注義。并抄撮大安般修行諸經事相應者。引而合之。或以隱顯相從差簡搜尋之煩。經道弘深。既非愚淺所能裁衷。父辭意鄙拙萬不暢一。祇僧理穢。敢云足以闡融妙旨乎。實欲私記所識以備遺忘而已耳。儻有覽者。願亮不逮正其愚謬焉<p><b>　　<A NAME="n35"></A>陰持入經序第五</b><p><span class='byline'>　　　　釋道安</span><br><p>陰持入者。世之深病也。馳騁人心變德成狂。耳聾口爽耽醉榮寵。抱癡投冥酸號三趣。其為病也。猶癩疾焉。入骨徹髓。良醫拱手。猶癲蹶焉。來則冥然。莫有所識。大聖悼茲痛心內發忘身安赴荼炭含厚德忍舞擊。觀羅密於重雲。止罝網于八極。洪癡不得振其翼。名愛不得逞其足。採善心於毫芒。拔兇頑於虎口。以大寂為至樂。五音不能聾其耳矣。以無為為滋味。五味不能爽其口矣。曜形濁世拯擢難計。陟降教終潛淪無名。諸無著等尋各騰逝。大弟子眾。深懼妙法混然廢沒。於是令迦葉集結阿難所傳凡三藏焉。該羅幽廓難度難測也。世雄授藥必因本病。病不能均。是故眾經相待乃備非彥非聖罔能綜練。自茲以後。神通高士各為訓釋。或覽撰諸經以為行式。譬瓔璣歟。擇彼珠珍以色相發。佩之冠之。為光為飾。喻繪事歟。調別眾采以圖暉烈。諸明叡者所撰亦然。此經則是其數也。有捨家開士。出自安息。字世高大慈流洽播化斯土。譯梵為晉。微顯闡幽。其所敷宣專務禪觀。醇玄道數。深矣遠矣。是經其所出也。陰入之弊人莫知苦。是故先聖照以止觀。陰結日損成泥洹品。自非知機。其孰能與於此乎。從首至于九絕都是四十五藥也。以慧斷知入三部者。成四諦也。十二因緣訖淨法部者。成四信也。其為行也。唯神矣。故不言而成。唯妙矣。故不行而至。統斯行者。則明白四達。立根得眼。成十力子。紹胄法王。奮澤大千。若取證則拔三結住壽成道。徑至應真。此乃大乘之舟接。泥洹之關路。于斯晉土禪觀弛廢。學徒雖興蔑有盡漏。何者。禪思守玄練微入寂。在取何道猶覘于掌。墮替斯要而悕見證。不亦難乎。安未近積罪生逢百羅戎狄孔棘。世之聖導。潛遯晉山孤居離眾。幽處窮壑竊覽篇目。淺識獨見滯而不達。夙宵抱疑諮諏靡質。會太陽比丘竺法濟。并州道人支曇。講陟岨冒寇重爾遠集。此二學士高朗博通。誨而不倦者也。遂與折槃暢礙造茲注解。世不值佛又處邊國。音殊俗異規矩不同。又以愚量聖。難以逮也。冀未踐緒者。少有微補。非敢自必析究經旨<p><b>　　<A NAME="n36"></A>人本欲生經序第六</b><p><span class='byline'>　　　　釋道安</span><br><p>人本欲生經者。照乎十二因緣而成四諦也。本者癡也。欲者愛也。生者生死也。略舉十二之三。以為目也。人在生死。莫不浪滯於三世。飄縈於九止。綢繆八縛者也。十二因緣於九止則第一人亦天也。四諦所鑒鑒乎九止。八解所正正乎八邪。邪正則無往而不恬。止鑒則無往而不愉。無往而不愉。故能洞照傍通。無往而不恬。故能神變應會。神變應會則不疾而速。洞照傍通則不言而化。不言而化。故無棄人。不疾而速。故無遺物。物之不遺。人之不棄。斯禪智之由也。故經曰。道從禪智得近泥洹。豈虛也哉。誠近歸之要也。斯經似安。世高譯為晉言也。言古文悉。義妙理婉。睹其幽堂之美。闕庭之富或寡矣。安每覽其文。欲疲不能。所樂而現者三觀之妙也。所思而存者想滅之辭也。敢以餘暇為之撮注。其義同而文別者。無所加訓焉<p><b>　　<A NAME="n37"></A>了本生死經序第七</b><p><span class='byline'>　　　　釋道安</span><br><p>夫四信妙輿者。眾祐之寶軒也。以運連縛倒見眾生。凡在三界。罔弗冠癡佩行嬰舞生死而趨陰堂揖讓色味驂惑載疑驅馳九止者也。既則狎賢侮聖。縱其姦慝貪劍恚鏚。梟截玄路群誹上要。殃禍備嘗矣。世雄顧愍深圖變謀。法旍曜於重霓。道鼓振於雷吼。寂千障乎八紘。慧戈陷乎三有。於是碎癡冠決嬰佩。昇信車入諦軌。則因緣息成四喜矣。故曰。了本生死也。了猶解也。本則癡也。元也。如來指舉一隅。身子伸敷高旨。引興幽讚。美矣盛矣。夫計身有命。則隨緣縛謗佛毀信。若彌綸於幽室矣。夫解空無命。則成四諦昭然立信。若日殿之麗乾矣。斯乃五十六藥之崇基淵乎。蓋眾行之宗也。開微成務。孰先者乎。佛始得道隆建大哀。此經則十六之一也。其在天竺三藏聖師。莫不以為教首而研幾也。漢之季世。此經始降茲土。雅邃奧邈少達其歸者也。魏代之初有高士河南支恭明。為作注解探玄暢滯。真可謂入室者矣。俊哲先人足以析中也。然童曚之倫。猶有未悟。故仍前跡。附釋未訓。非苟穿鑿以紫亂朱也。儻孤居始進者。可以辯惑焉<p><b>　　<A NAME="n38"></A>十二門經序第八</b><p><span class='byline'>　　　　釋道安</span><br><p>十二門者。要定之目號。六雙之關徑也。定有三義焉。禪也。等也。空也。用療三毒綢繆重病。嬰斯幽厄其日深矣。貪囹恚圄癡城至固。世人遊此猶春登臺。甘處欣欣如居華殿。嬉樂自娛蔑知為苦。嘗酸速禍困憊五道。夫唯正覺乃識其謬耳。哀倒見之苦。傷蓬流之痛。為設方便防萌塞漸。闢茲慧定令自澣滌。挫銳解紛返神玄路。苟非至德。其道不凝也。夫邪僻之心。必有微著。是故禪法以四為差焉。貪淫囹者。荒色悖烝不別尊卑。渾心耽愐習以成狂。亡國傾身莫不由之。虛迷空醉不知為幻。故以死尸散落自悟漸斷。微想以至于寂味乎無味。故曰四禪也。瞋恚圄者。爭纖介之虛聲。結歷世之重咎。恩親絕於快心。交友腐於縱忿。含怒徹髓不悛滅族。聖人見強梁者不得其死。故訓之以等。丹心讎親至柔其志。受垢含苦治之未亂。醇德邃厚咒不措角。況人害乎故。曰四等也。愚癡城者誹古。聖謗真諦慢二。親輕師傅斯。病尤重矣。以慧探本知從癡愛。分別末流了之為惑。練心攘慝狂病瘳矣。故曰四空也。行者挹禪海之深醴。溉昏迷之盛火。激空淨之淵流。蕩癡塵之穢垢。則皎然成大素矣。行斯三者。則知所以宰身也。所以宰身者。則知所以安神也。所以安神者。則知所以度人也。然則經無巨細出自佛口。神心所制言為世寶。慧日既沒三界喪目。經藏雖存淵言難測。自非至精孰達其微。於是諸開士應真。各為訓解。釋其幽賾辯其差貫。則爛然易見矣。窮神知化何復加乎。從十二門已後。則是訓傳也。凡學者行十二門。卻盡神足滅外止麤。謂成五道也。三向諸根進消內結。謂盡諸漏也。始入盡漏名不退轉。諸佛嘉歎記其成號。深不可測獨見曉焉。神不可量獨能精焉。陵雲輕舉淨光燭幽。移海飛嶽風出電入。淺者如是。況成佛乎。是乃三乘之大路。何莫由斯定也。自始發跡逮于無漏。靡不周而復始。習茲定也。行者欲崇德廣業而不進斯法者。其猶無柯而求伐。不飯而徇飽。難以獲矣。醒寤之士得聞要定。不亦妙乎。安宿不敏。生值佛後。又處異國。楷範多闕仰希古烈。滯而未究寤寐憂悸。有若疾首每惜茲邦禪業替廢。敢作注于句末。雖未足光融聖典。且發曚者。儻易覽焉。安世高善開禪數。斯經似其所出故錄之于末<p><b>　　<A NAME="n39"></A>大十二門經序第九</b><p><span class='byline'>　　　　釋道安</span><br><p>夫婬息在乎解色。不係防閑也。有絕存乎解形。不係念空也。色解則冶容不能轉。形解則無色不能滯。不轉者。雖天魔玉顏窈窕豔姿。莫足傾之之謂固也。不滯者。雖遊空無識泊然永壽莫足礙之。之謂真也。何者。執古以御有。心妙以了色。雖群居猶芻靈。泥洹猶如幻。豈多制形而重無色哉。是故聖人以禪防淫。淫無遺焉。以四空滅有。有無現焉。淫之有息要在明乎萬形之未始有。百化猶逆旅也。怨憾之興興於此彼。此彼既興遂成仇敵。仇敵適成勃然赫怒。赫怒已發無所不至。至不可[晉-(一/日)+土]神幽想獄。乃毒乃辛欣之甘之。是以如來訓之以等。等所難等何往不等。等心既富怨本息矣。豈非為之乎未有圖難於其易者乎。夫然則三事凶耽廢然息矣。十二重關廓然闕矣。根立而道生。覺立而道成。莫不由十二門立乎定根以逆道休也。大人揮變榮光四塞。彈撇安明吹沫千刃默動異剎必先正受。明夫匪禪無以統乎。無方而不留。匪定無以周乎。萬形而不礙。禪定不愆於神變乎何有也。至矣盡矣。蔑以加矣。此經世高所出也。辭旨雅密正而不豔。比諸禪經最為精悉。案經後記云。嘉禾七年在建鄴周司隸舍寫。緘在篋匱。向二百年矣。冥然不行。無聞名者。比丘竺道護於東垣界賢者經中得。送詣濩澤乃得流布。得經之後。俄而其家遇火。護若不睹為灰炭矣。自然將喪斯禪也。後死者不得與聞此經也。此經也。八音所誨四道作訓約無。之文重無簡矣精義。入禪何以上乎前世又為懸解一家之傳。故全而次之。然世高出經。貴本不飾天竺古文。文通尚質。倉卒尋之。時有不達。今為略注繼前人之末。非敢亂朱。冀有以寤焉<p><b>　　<A NAME="n40"></A>法鏡經序第十</b><p><span class='byline'>　　　　康僧會</span><br><p>夫心者。眾法之原。臧否之根。同出異名禍福分流。以身為車以家為國。周遊十方稟無惓息。家欲難足。由海吞流火之獲薪。六邪之殘已甚於蒺[<a href='javascript:showpic("../fontimg/072235.gif")'>卄/梨</a>]網之賊魚矣。女人佞等三[<a href='javascript:showpic("../fontimg/045786.gif")'>魅-未+勿</a>]其善偽而促寡家之為禍也。尊邪[<a href='javascript:showpic("../fontimg/022558.gif")'>病-丙+歲</a>]賤清真。連叢瑣謗聖賢。興獄訟喪九親。斯家之所由矣。是以上士恥其[<a href='javascript:showpic("../fontimg/022558.gif")'>病-丙+歲</a>]懼其厲。為之懾懾如也。默思遁邁。由明哲之避無道矣。剔髮毀容法服為珍。靖處廟堂練情攘[<a href='javascript:showpic("../fontimg/022558.gif")'>病-丙+歲</a>]。懷道宣德闓導聾瞽。或有隱處山澤枕石嗽流。專心滌垢神與道俱。志寂齊乎無名。明化同乎群生。賢聖競乎清靖。稱斯道曰大明。故曰法鏡。騎都尉安玄臨淮嚴浮調。斯二賢者。年在束齔弘志聖業。鉤深致遠窮神達幽。愍世矇惑不睹大雅。竭思譯傳斯經景摸。都尉口陳嚴調筆受。言既稽古義又微妙。然時干戈未戢志士。莫敢或遑。大道淩遲內學者寡聞。睹其景化可以拯塗炭之尤嶮。然義壅而不達。因閑竭愚為之注義。喪師歷載莫由重質。心憤口悱停筆愴如。追遠慕聖涕泗并流。今記識闕疑俟後明哲。庶有暢成以顯三寶矣<p class='juan'>
出三藏記集序卷第六</p>
</body></html>
