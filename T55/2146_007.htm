<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T55 </TITLE>
</head>
<BODY>

<p class='juan'>
眾經總錄卷第七</p>
<p><span class='byline'>　　　　隋沙門法經等撰</span><br><p>大興善寺翻經眾沙門法經等敬白皇帝大檀越。去五月十日。太常卿牛弘奉敕須撰眾經目錄。經等謹即修撰。總計眾經合有二千二百五十七部。五千三百一十卷凡為七卷。別錄六卷。總錄一卷。繕寫始竟。謹用進呈。經等又敬白。仰惟無上法寶道洽無窮。像運中途預被茲土。昔方朔睹毘明下灰。令問西域取決。劉向校書。天閣錄載。已見佛經方知前漢之世正法久至。非為後漢始流此地矣。但自道淡情華真偽玄隔人尟宗敬。雖有若亡。又致明帝夢感金容現者。當是聖道憑籍皇王。大啟弘奉之端耳。於是發使西域專求佛經。緣此摩騰法蘭創出四十二章。世高支讖廣譯諸餘經部。是後通道之士相尋而至。爰暨魏晉京洛之日。雖有支謙康會驟宣於金陵。竺護蘭炬飛譯於雍洛。然而信敬尚簡奉行固微。比逮東晉二秦之時經律粗備。但法假人弘賢明日廣。於是道安法師創條諸經目錄。銓品譯材的明時代。求遺索缺備成錄體。自爾達今二百年間。製經錄者十有數家。或以數求或用名取。或憑時代或寄譯人。各紀一隅務存所見。獨有楊州律師僧祐。撰三藏記錄頗近可觀。然猶小大雷同三藏雜糅。抄集參正傳記亂經。考始括終莫能該備。自外諸錄胡可勝言。僧眾既未獲盡見三國經本校驗異同。今唯且據諸家目錄。刪簡可否總摽綱紀。位為九錄區別品類。有四十二分九初六錄三十六分。略示經律三藏大小之殊。粗顯傳譯是非真偽之別。後之三錄集傳記注。前三分者並是西域聖賢所撰。以非三藏正經故為別錄。後之三分並是此方名德所修。雖不類西域所製。莫非毘贊正經。發明宗教。光輝前緒。開進後學。故兼載焉。又法經等更復竊思。諸家經錄多是前代賢哲修撰。敬度前賢靡不皆號一時稽古。而所修撰不至詳審者。非彼諸賢才不足而學不周。直是所遇之日。天下分崩九牧無主。名州大郡各號帝畿。疆場艱關並為戰國。經出所在悉不相知。學者遙聞終身莫睹。故彼前哲雖有材能。若不逢時亦無所申述也。當今經等識學誠不及古。而宿緣多幸運屬休辰。四海為家六合清泰。殊方異俗宛若目前。正朔所班書軌無外。又皇帝大檀越。雖復親綜萬機。而耽道終日興復三寶為法輪王。永關四趣之門。大啟天人之路。在域群生莫不蒙賴。而況經等。夫何復論所恨識慧無長猥參嘉運。不能盡獲三國經本及遺文逸法。造次修撰多有罔昧。進思退省慚慨良深。敬白開皇十四年七月十四日大興善寺翻經眾沙門法經等<p><b>　　<A NAME="n257"></A>眾經總錄</b><ul><li>大乘修多羅藏錄第一(六分)　合七百八十四部一千七百一十八卷<ul><li>眾經一譯分　合一百三十三部四百二十一卷</li><li>眾經異譯分　合一百九十五部五百三十二卷</li><li>眾經失譯分　合一百三十四部二百七十五卷</li><li>眾經別生分　合二百二十一部二百六十四卷</li><li>眾經疑惑分　合二十一部三十卷</li><li>眾經偽妄分　合八十部一百九十六卷</li></ul></li><li>小乘修多羅藏錄第二(六分)　合八百四十二部一千三百一卷<ul><li>眾經一譯分　合七十二部二百九十二卷</li><li>眾經異譯分　合一百部二百七十卷</li><li>眾經失譯分　合二百五十部二百七十二卷</li><li>眾經別生分　合三百四十一部三百四十六卷</li><li>眾經疑惑分　合二十九部三十一卷</li><li>眾經偽妄分　合五十三部九十三卷</li></ul></li><li>大乘毘尼藏錄第三(六分)　合五十部八十二卷<ul><li>眾律一譯分　合十二部三十三卷</li><li>眾律異譯分　合七部七卷</li><li>眾律失譯分　合十二部十四卷</li><li>眾律別生分　合十六部十六卷</li><li>眾律疑惑分　合一部二卷</li><li>眾律偽妄分　合二部十一卷</li></ul></li><li>小乘毘尼藏錄第四(六分)　合六十三部三百八十一卷<ul><li>眾律一譯分　合一十五部一百九十八卷</li><li>眾律異譯分　合八部一百二十六卷</li><li>眾律失譯分　合二十九部四十五卷</li><li>眾律別生分　合六部六卷</li><li>眾律疑惑分　合二部三卷</li><li>眾律偽妄分　合三部三卷</li></ul></li><li>大乘阿毘曇藏第五(六分)　合六十八部二百八十一卷<ul><li>眾論一譯分　合四十二部二百六卷</li><li>眾論異譯分　合八部五十二卷</li><li>眾論失譯分　合一部二卷</li><li>眾論別生分　合一十五部一十九卷</li><li>眾論疑惑分　合一部一卷</li><li>眾論偽妄分　合一部一卷</li></ul></li><li>小乘阿毘曇藏錄第六(六分)　合一百十六部四百八十二卷<ul><li>眾論一譯分　合一十四部二百七十六卷</li><li>眾論異譯分　合八部六十六卷</li><li>眾論失譯分　合五部二十二卷</li><li>眾論別生分　合八十六部一百七卷</li><li>眾論疑惑分　合一部一卷</li><li>眾論偽妄分　合二部十卷</li></ul></li><li>佛滅度後抄錄集第七(二分)　合一百四十四部六百二十七卷<ul><li>西域聖賢抄集分　合四十八部一百一十九卷</li><li>此方諸德抄集分　合九十六部五百八卷</li></ul></li><li>佛滅度後傳記錄第八(二分)　合六十八部一百八十五卷<ul><li>西域聖賢傳記分　合一十三部三十卷</li><li>此方諸德傳記分　合五十五部一百五十五卷</li></ul></li><li>佛滅度後著述錄第九(二分)　合一百一十九部一百三十四卷<ul><li>西域聖賢著述分　合一十五部一十九卷</li><li>此方諸德著述分　合一百四部一百一十五卷</li><li>右九錄合二千二百五十七部五千三百一十卷</li></ul></li></ul><p class='juan'>
眾經總錄卷第七</p>
</body></html>
