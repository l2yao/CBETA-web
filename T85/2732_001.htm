<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T85 </TITLE>
</head>
<BODY>

<p><b>　　<A NAME="n1"></A>No. 2732 [cf. No. 235]</b><p><b>　　<A NAME="n2"></A>梁朝傅大士頌金剛經序</b><p>金剛經歌者。梁朝時傅大士之所作也。武帝初請志公講經。志公對曰。自有傅大士善解講之。帝問。此人今在何處。志公對曰。見在魚行。于時即照大士入內。帝問。大士欲請大士講金剛經。要何高坐。大士對曰。不用高坐。只須一具柏板。大士得板。即唱經歌四十九頌終而便去。志公問武帝曰。識此人不。帝言不識。志公告帝曰。此是彌勒菩薩分身。下來助帝楊化。武帝忽聞情大驚訝。深加珍仰因題此頌。於荊州寺四層閣上至今現在。夫金剛經者。聖教玄關深奧難測。諸佛莫不皆由此生。雖文疏精研浩汗難究。豈若慈頌顯然目前。遂使修行者不動足而登金剛寶山。諦信者寂滅識而超於涅槃彼岸故書。其文廣博無窮。凡四十九篇烈之。於後所謂惠日流空照如來之淨土禪刀入手破生死之魔軍。既人法雙祛俱遣快哉。斯義何以加焉。有一智者不顯姓名。資楊五首以申助也。其層閣既被焚燒。恐文隋墮。聊請人賢於此閣見本請垂楷定<p>若有人持誦金剛般若波羅蜜經。先須至心念淨口業真言。然後啟請八金剛四菩薩名號。所在之處常當擁護<p><b>　　<A NAME="n3"></A>淨口業真言</b><p>唵修利修利摩訶修利修修利莎婆訶<p><b>　　<A NAME="n4"></A>虛空菩薩普供養真言</b><p>唵[<a href='javascript:showpic("../fontimg/035509.gif")'>言*我</a>][<a href='javascript:showpic("../fontimg/035509.gif")'>言*我</a>]曩三婆縛襪曰羅斛<p>云何梵。云何得長壽。金剛不壞身。復以何因緣。得大堅固力。云何於此經。究竟到彼岸。願佛開微蜜。廣為眾生說<p><b>　　<A NAME="n5"></A>發願文</b><p class='lg'>　稽首三界尊　　十方無量佛<br>　我今發弘願　　持此金剛經<br>　上寶四重恩　　下濟三塗苦<br>　若有見聞者　　悉發菩提心<br>　盡此一寶身　　同生極樂國<br>　奉請八金剛　</p><p>第一奉請青除災金剛。第二奉請辟毒金剛。第三奉請黃隨求金剛。第四奉請白淨水金剛。第五奉請赤聲金剛。第六奉請定除災金剛。第七奉請紫賢金剛。第八奉請大神金剛<p>第一奉請金剛罥菩薩。第二奉請金剛索菩薩。第三奉請金剛愛菩薩。第四奉請金剛語菩薩<p class='juan'>
金剛般若波羅蜜經</p>
<p><b>　　<A NAME="n7"></A>法會因由分第一</b><p>如來涅槃曰<p class='lg'>　娑羅雙樹間　　阿難沒憂海　　悲慟不能前<br>　優婆初請問　　經首立何言　　佛教如是著<br>　萬代古今傳　</p><p>如是我聞。一時佛在舍衛國祇樹給孤獨園。與大比丘眾千二百五十人俱。爾時世尊。食時著衣持缽入舍衛大城乞食。於其城中次第乞已。還至本處。飯食訖。收衣缽洗足已敷座而坐<p><b>　　<A NAME="n8"></A>善現起請分第二</b><p>時長老須菩提。在大眾中。即從坐起。偏袒右肩右膝著地。合掌恭敬而白佛言。希有世尊。如來善護念諸菩薩。善付囑諸菩薩。世尊。善男子善女人。發阿耨多羅三藐三菩提心。應云何住云何降伏其心。佛言。善哉善哉。須菩提。如汝所說。如來善護念諸菩薩。善付囑諸菩薩。汝今諦聽。當為汝說。善男子善女人。發阿耨多羅三藐三菩提心。應如是住如是降伏其心。唯然世尊。願樂欲聞<p><b>　　<A NAME="n9"></A>大乘正宗分第三</b><p>佛告須菩提。諸菩薩摩訶薩。應如是降伏其心。所有一切眾生之類。若卵生若胎生若濕生若化生。若有色若無色。若有想若無想。若非有想若非無想。我皆令入無餘涅槃而滅度之。如是滅度無量無數無邊眾生。實無眾生得滅度者。何以故。須菩提。若菩薩有我相人相眾生相壽者相。即非菩薩<p>彌勒頌曰<p class='lg'>　空生初請問　　善逝應機詶<br>　先答云何住　　次教如是修<br>　胎生卵濕化　　咸令悲智收<br>　若起眾生見　　還同著相求　</p><p><b>　　<A NAME="n10"></A>妙行無住分第四</b><p>復次須菩提。於法應無所住。行於布施。所謂不住色布施。不住聲香味觸法布施。須菩提。菩薩應如是布施不住於相。何以故。若菩薩不住相布施。其福德不可思量<p>檀波羅蜜(布施)　彌勒頌曰<p class='lg'>　施門通六行　　六行束三檀<br>　資生無畏地　　聲色勿相干<br>　二邊純莫立　　中道不須安<br>　欲覓無生處　　背境向心觀　</p><p>尸波羅蜜(持戒)　彌勒頌曰<p class='lg'>　尸羅得清淨　　無量劫來因<br>　妄想如怨賊　　貪愛若參辰<br>　在欲而無欲　　居塵不染塵<br>　權於離垢地　　當證法王身　</p><p>羼提波羅蜜(忍辱)　彌勒頌曰<p class='lg'>　忍心如幻夢　　辱境若龜毛<br>　常能修此觀　　逢難轉堅牢<br>　無非亦無是　　無下亦無高<br>　欲滅貪瞋賊　　須行智慧刀　</p><p>毘離耶波羅蜜(精進)　彌勒頌曰<p class='lg'>　進修名焰地　　良為慧光舒<br>　二智心中遣　　三空境上祛<br>　無明念念滅　　高下執情知<br>　觀心如不間　　何啻至無為　</p><p>禪波羅蜜(禪定)　彌勒頌曰<p class='lg'>　禪河隨浪淨　　定水逐波清<br>　澄神生覺性　　息慮滅迷情<br>　遍計虛分別　　由來假立名<br>　若了依他起　　無別有圓成　</p><p>般若波羅蜜(智慧)　彌勒頌曰<p class='lg'>　慧燈如朗日　　蘊界若乾<span class='corr'>城</span><br>　明來闇便謝　　無暇暫時停<br>　<span class='corr'>妄</span>心猶未滅　　乃見我人形<br>　妙智圓光照　　唯得一空名<br>　三<span class='corr'>大</span>僧祇劫　　萬行具齊修<br>　既悟無人我　　長依聖道流<br>　二空方漸證　　三昧任遨遊<br>　創居歡喜地　　常樂逐忘憂　</p><p>須菩提。於意云何。東方虛空可思量不。不也世尊。須菩提。南西北方四維上下虛空可思量不。不也世尊。須菩提。菩薩無住相布施福德。亦復如是不可思量。須菩提。菩薩但應如所教住<p>彌勒頌曰<p class='lg'>　若論無相施　　功德極難量<br>　行悲濟貧乏　　果報不須望<br>　凡夫情行劣　　初且略稱<span class='corr'>揚</span><br>　欲知檀貌狀　　如空遍十方　</p><p><b>　　<A NAME="n11"></A>如理實見分第五</b><p>須菩提。於意云何。可以身相見如來不。不也世尊。不可以身相得見如來。何以故。如來所說身相即非身相。佛告須菩提。凡所有相皆是虛妄。若見諸相非相則見如來<p>彌勒頌曰<p class='lg'>　如來舉身相　　為順世間情<br>　恐人生斷見　　權且立虛名<br>　假言三十二　　八十也空聲<br>　有身非覺體　　無相乃真形　</p><p><b>　　<A NAME="n12"></A>正信希有分第六</b><p>須菩提白佛言。世尊。頗有眾生得聞如是言說章句。生實不。佛告須菩提。莫作是說。如來滅後後五百歲。有持戒修福者。於此章句能生信心以此為實<p>彌勒頌曰<p class='lg'>　因深果亦深　　理密奧難尋<br>　當來末法世　　唯慮法將沈<br>　空生情未達　　聞義恐難任<br>　如能信此法　　定是覺人心　</p><p>當知是人不於一佛二佛三四五佛而種善根。已於無量千萬佛所種諸善根。聞是章句。乃至一念生淨信者。須菩提。如來悉知悉見是諸眾生。得如是無量福德<p>彌勒頌曰<p class='lg'>　信根生一念　　諸佛盡能知<br>　生因於此日　　證果未來時<br>　三代經多劫　　六度久安施<br>　薰成無漏種　　方號不思議　</p><p>何以故。是<span class='corr'>諸</span>眾生無復我相人相眾生相壽者相。無法相亦無非法相。何以故。是諸眾生。若心取相。則著我人眾生壽者。若取法相。即著我人眾生壽者。何以故。若取非法相。即著我人眾生壽者<p>彌勒頌曰<p class='lg'>　人空法亦空　　二相本來同<br>　遍計虛分別　　依他<span class='corr'>礙不通</span><br>　圓成說識海　　流轉若飄蓬<br>　欲識無生忍　　心外斷行蹤<br>　是故不應取法　　不應取非法　</p><p>彌勒頌曰<p class='lg'>　有因名假號　　無相乃馳名<br>　有無無別體　　無有有無形<br>　有無無自性　　妄起有無情<br>　有無如谷響　　勿著有無聲　</p><p>以是義故。如來常說汝等比丘。知我說法如筏喻者。法尚應捨何況非法<p>彌勒頌曰<p class='lg'>　渡河須用筏　　到岸不須船<br>　人法知無我　　悟理詎勞筌<br>　中流仍被溺　　誰論在二邊<br>　有無如取一　　即被污心田　</p><p><b>　　<A NAME="n13"></A>無得無說分第七</b><p>須菩提。於意云何。如來得阿耨多羅三藐三菩提耶。如來有所說法耶。須菩提言。如我解佛所說義。無有定法名阿耨多羅三藐三菩提。亦無有定法如來可說。何以故。如來所說法皆不可取不可說。非法非非法<p>彌勒頌曰<p class='lg'>　菩提離言說　　從來無得人<br>　須依二空理　　當證法王身<br>　有心俱是妄　　無執乃名真<br>　若悟非非法　　逍遙出六塵　</p><p>所以者何。一切賢聖。皆以無為法而有差別<p>彌勒頌曰<p class='lg'>　人法俱名執　　了即二無為<br>　菩薩能齊證　　聲聞離一非<br>　所知煩惱障　　空中無所依<br>　常能作此觀　　得聖定無疑　</p><p><b>　　<A NAME="n14"></A>依法出生分第八</b><p>須菩提。於意云何。若人滿三千大千世界。七寶以用布施。是人所得福德寧為多不。須菩提言。甚多世尊。何以故。是福德即非福德性。是故如來說福德多。若復有人。於此經中受持乃至四句偈等。為他人說。其福勝彼。何以故。須菩提。一切諸佛及諸佛阿耨多羅三藐三菩提法。皆從此經出。須菩提。所謂佛法者即非佛法<p>彌勒頌曰<p class='lg'>　寶滿三千界　　齎持作福田<br>　唯成有漏業　　終不離人天<br>　持經取四句　　與聖作良緣<br>　欲入無為海　　須乘般若船　</p><p><b>　　<A NAME="n15"></A>一切無相分第九</b><p>須菩提。於意云何。須陀洹能作是念。我得須陀洹果不。須菩提言。不也世尊。何以故。須陀洹名為入流而無所入。不入色聲香味觸法。是名須陀洹。須菩提。於意云何。斯陀含能作是念。我得斯陀含果不。須菩提言。不也世尊。何以故。斯陀含名一往來。而實無往來。是名斯陀含。須菩提。於意云何。阿那含能作是念。我得阿那含果不。須菩提言。不也世尊。何以故。阿那含名為不來而實無來。是故名阿那含<p>彌勒頌曰<p class='lg'>　捨凡初至聖　　煩惱漸輕微<br>　斷除人我執　　創始至無為<br>　緣塵及身見　　今<span class='corr'>者</span>乃知非<br>　七返人天後　　趣寂不知歸　</p><p>須菩提。於意云何。阿羅漢能作是念。我得阿羅漢道不。須菩提言。不也世尊。何以故。實無有法名阿羅漢。世尊。若阿羅漢作是念。我得阿羅漢道。即為著我人眾生壽者。世尊。佛說我得無諍三昧。人中最為第一。是第一離欲阿羅漢。我不作是念。我得阿羅漢道。世尊。則不說須菩提是樂阿蘭那行者。以須菩提實無所行。而名須菩提是樂阿蘭那行<p>彌勒頌曰<p class='lg'>　無生即無滅　　無我復無人<br>　永除煩惱障　　長辭後有身<br>　境亡心亦滅　　無復起貪瞋<br>　無悲空有智　　業然獨任真　</p><p><b>　　<A NAME="n16"></A>莊嚴淨土分第十</b><p>佛告須菩提。於意云何。如來昔在然燈佛所。於法有所得不。世尊。如來在然燈佛所。於法實無所得<p>彌勒頌曰<p class='lg'>　昔時稱善慧　　今日號能人<br>　看緣緣是妄　　識體體非真<br>　法性非因果　　如理不從因<br>　謂得然燈記　　寧知是舊身　</p><p>須菩提。於意云何。菩薩莊嚴佛土不。不也世尊。何以故。莊嚴佛土者則非莊嚴。是名莊嚴。是故須菩提。諸菩薩摩訶薩。應如是生清淨心。不應住色生心。不應住聲香味觸法生心。應無所住而生其心<p>彌勒頌曰<p class='lg'>　掃除心意地　　名為淨土因<br>　無論福與智　　先且離貪瞋<br>　莊嚴絕能所　　無我亦無人<br>　斷常俱不染　　穎脫出囂塵　</p><p>須菩提。譬如有人身如須彌山王。於意云何。是身為大不。須菩提言。甚大世尊。何以故。佛說非身是名大身<p>彌勒頌曰<p class='lg'>　須彌高且大　　將喻法王身<br>　七寶齊圍遶　　六度次相鄰<br>　四色成山相　　慈悲作佛因<br>　有形終不大　　無相乃為真　</p><p><b>　　<A NAME="n17"></A>無為福勝分第十一</b><p>須菩提。如琲e中所有沙數。如是沙等琲e。於意云何。是諸琲e沙寧為多不。須菩提言。甚多世尊。但諸琲e尚多無數。何況其沙。須菩提。我今實言告汝。若有善男子善女人。以七寶滿爾所琲e沙數三千大千世界。以用布施得福多不。須菩提言。甚多世尊。佛告須菩提。若善男子善女人。於此經中乃至受持四句偈等。為他人說。而此福德勝前福德<p><b>　　<A NAME="n18"></A>尊重正教分第十二</b><p>復次須菩提。隨說是經乃至四句偈等。當知此處一切世間天人阿修羅。皆應供養如佛塔廟。何況有人盡能受持讀誦。須菩提。當知是人成就最上第一希有之法。若是經典所在之處。則為有佛若尊重弟子<p>彌勒頌曰<p class='lg'>　琩F為比量　　分為六種多<br>　持經取四句　　七寶詎能過<br>　法門遊歷處　　供養感修羅<br>　經中稱最勝　　尊高似佛陀　</p><p><b>　　<A NAME="n19"></A>如法受持分第十三</b><p>爾時須菩提白佛言。世尊。當何名此經。我等云何奉持。佛告須菩提。是經名為金剛般若波羅蜜。以是名字汝當奉持。所以者何。須菩提。佛說般若波羅蜜。則非般若波羅蜜。須菩提。於意云何。如來有所說法不。須菩提白佛言。世尊。如來無所說<p>彌勒頌曰<p class='lg'>　名中無有義　　義上復無名<br>　金剛喻真智　　能破惡堅貞<br>　若到波羅岸　　入理出迷情<br>　智人心自覺　　愚者外求聲　</p><p>須菩提。於意云何。三千大千世界所有微塵。是為多不。須菩提言。甚多世尊。須菩提。諸微塵如來說非微塵。是名微塵。如來說世界非世界。是名世界<p>彌勒頌曰<p class='lg'>　積塵成世界　　<span class='corr'>析</span>界作微塵<br>　界喻人天果　　塵為有漏因<br>　<span class='corr'>塵因因</span>不實　　界果果非真<br>　果因知是幻　　逍遙自在人　</p><p>須菩提。於意云何。可以三十二相見如來不。不也世尊。不可以三十二相得見如來。何以故。如來說三十二相即是非相。是名三十二相。須菩提。若有善男子善女人。以琲e沙等身命布施<p>彌勒頌曰<p class='lg'>　施命如沙數　　人天業轉深<br>　既掩菩提相　　能障涅槃心<br>　猿猴探水月　　莨菪拾花針<br>　愛河浮更沒　　苦海出還沈　</p><p>若復有人。於此經中乃至受持四句偈等。為他人說其福甚多<p>彌勒頌曰<p class='lg'>　經中持四句　　應當不離身<br>　愚人看似妄　　智者見唯真<br>　法性無前後　　無中非故新<br>　蘊空無實法　　憑何見有人　</p><p><b>　　<A NAME="n20"></A>離相寂滅分第十四</b><p>爾時須菩提。聞說是經深解義趣。涕淚悲泣而白佛言。希有世尊。佛說如是甚深經典。我從昔來所得慧眼。未曾得聞如是之經<p>彌勒頌曰<p class='lg'>　聞經深解義　　心中喜且悲<br>　昔除煩惱障　　今能離所知<br>　遍計於先了　　圓成證此時<br>　宿乘無礙慧　　方便勸人持　</p><p>世尊。若復有人得聞是經。信心清淨則生實相。當知是人成就第一希有功德。世尊。是實相者則是非相。是故如來說名實相<p>彌勒頌曰<p class='lg'>　未有無心境　　曾無無境心<br>　境忘心自滅　　心滅無境心<br>　經中稱實相　　語妙理能深<br>　證知唯有佛　　小聖詎堪任　</p><p>世尊。我今得聞如是經典。信解受持不足為難。若當來世後五百歲。其有眾生得聞是經。信解受持。是人則為第一希有。何以故。此人無我相人相眾生相壽者相。所以者何。我相即是非相。人相眾生相壽者相即是非相。何以故。離一諸相則名諸佛<p>彌勒頌曰<p class='lg'>　空生聞妙理　　如蓬植在麻<br>　凡流信此法　　同火出蓮華<br>　恐人生斷見　　大聖預開遮<br>　如能離諸相　　定入法王家　</p><p>佛告須菩提。如是如是。若復有人得聞是經。不驚不怖不畏。當知是人甚為希有<p>彌勒頌曰<p class='lg'>　如能發心者　　應當了二邊<br>　涅槃無有相　　菩提離所緣<br>　無乘及乘者　　人法兩俱<span class='corr'>捐</span><br>　欲達真如理　　應當識本源　</p><p>何以故。須菩提。如來說第一波羅蜜非第一波羅蜜。是名第一波羅蜜<p>彌勒頌曰<p class='lg'>　波羅稱彼岸　　於中十種名<br>　高卑緣妄識　　次第為迷情<br>　焰奡M求水　　空中覓響聲<br>　真如何得失　　今始號圓成　</p><p>須菩提。忍辱波羅蜜如來說非忍辱波羅蜜。何以故。須菩提。如我昔為歌利王。割截身體。我於爾時。無我相無人相。無眾生相無壽者相。何以故。我於往昔節節支解時。若有我相人相眾生相壽者相。應生瞋恨。須菩提。又念過去。於五百世作忍辱仙人。於爾世無我相無人相。無眾生相無壽者相<p>彌勒頌曰<p class='lg'>　暴<span class='corr'>虐</span>唯無道　　時稱歌利王<br>　逢君出遊獵　　仙人橫被傷<br>　頻經五百代　　前後極時長<br>　承仙忍辱力　　今乃證真常　</p><p>是故須菩提。菩薩應離一切相發阿耨多羅三藐三菩提心。不應住色生心。不應住聲香味觸法生心。應生無所住心。若心有住則為非住。是故佛說菩薩心不應住色布施。須菩提。菩薩為利益一切眾生。應如是布施<p>彌勒頌曰<p class='lg'>　菩薩懷深智　　何時不帶悲<br>　投身憂虎餓　　割肉恐鷹飢<br>　精勤三大劫　　曾無一念疲<br>　如能同此行　　皆得作天師　</p><p>如來說一切諸相即是非相。又說一切眾生則非眾生。須菩提。如來是真語者。實語者。如語者。不誑語者。不異語者<p>彌勒頌曰<p class='lg'>　眾生與蘊界　　名別體非殊<br>　了知心似幻　　迷情見有餘<br>　真言言不妄　　實語語非空<br>　始終無變異　　性相本來如　</p><p>須菩提。如來所得法。此法無實無虛。須菩提。若菩薩心住於法而行布施。如人入闇則無所見。若菩薩心不住法而行布施。如人有目日光明照見種種色。須菩提。當來之世。若有善男子善女人。能於此經受持讀誦。則為如來以佛智慧悉知是人。悉見是人。皆得成就無量無邊功德<p>彌勒頌曰<p class='lg'>　證空便為實　　執我乃成虛<br>　非空亦非有　　誰有復誰無<br>　對病應施藥　　無病藥還祛<br>　須依二空理　　穎脫入無餘　</p><p><b>　　<A NAME="n21"></A>持經功德分第十五</b><p>須菩提。若有善男子善女人。初日分以琲e沙等身布施。中日分復以琲e沙等身布施。後日分亦以琲e沙等身布施。如是無量百千萬億劫以身布施。若復有人聞此經典。信心不逆其福勝彼。何況書寫受持讀誦為人解說<p>彌勒頌曰<p class='lg'>　眾生及壽者　　蘊上假虛名<br>　如龜毛不實　　似兔角無形<br>　捨身由妄識　　施命為迷情<br>　詳論福比智　　不及受持經　</p><p>須菩提。以要言之。是經有不可思議不可稱量無邊功德。如來為發大乘者說。為發最上乘者說。若有人能受持讀誦廣為人說。如來悉知是人悉見是人。皆得成就不可量不可稱無有邊不可思議功德。如是人等。則為荷擔如來阿耨多羅三藐三菩提。何以故。須菩提。若樂小法者。著我見人見眾生見壽者見。則於此經不能聽受讀誦為人解說。須菩提。在在處處若有此經。一切世間天人阿修羅所應供養。當知此處則為是塔。皆應恭敬作禮圍繞。以諸華香而散其處<p>彌勒頌曰<p class='lg'>　所作依他性　　修成功德林<br>　終無趣寂意　　唯有濟群心<br>　行悲悲廣大　　用智智能深<br>　利他兼自利　　小聖詎能任　</p><p><b>　　<A NAME="n22"></A>能淨業障分第十六</b><p>復次須菩提。善男子善女人。受持讀誦此經。若為人輕賤。是人先世罪業應墮惡道。以今世人輕賤故。先世罪業則為消滅。當得阿耨多羅三藐三菩提。須菩提。我念過去無量阿僧祇劫。於然燈佛前。得值八百四千萬億那由他諸佛。悉皆供養承<span class='corr'>事</span>無空過者。若復有人於後末世。能受持讀誦此經所得功德。於我所供養諸佛功德。百分不及一。千萬億分乃至算數譬喻所不能及。須菩提。若善男子善女人。於後末世有受持讀誦此經。所得功德我若具說者。或有人聞心則狂亂狐疑不信。須菩提。當知是經義不可思議果報亦不可思議<p>彌勒頌曰<p class='lg'>　先身有報障　　今日受持經<br>　暫被人輕賤　　轉重復還輕<br>　若了依他起　　能除遍計情<br>　常依般若觀　　何慮不圓成　</p><p><b>　　<A NAME="n23"></A>究竟無我分第十七</b><p>爾時須菩提白佛言。世尊。若善男子善女人。發阿耨多羅三藐三菩提心。云何應住云何降伏其心。佛告須菩提。善男子善女人。發阿耨多羅三藐三菩提心者。當生如是心。我應滅度一切眾生。滅度一切眾生已。而無有一<span class='corr'></span>眾生實滅度者。何以故。若菩薩有我相人相眾生相壽者相。則非菩薩。所以者何。須菩提。實無有法發阿耨多羅三藐三菩提心者<p>彌勒頌曰<p class='lg'>　空生重請問　　無心為自別<br>　欲發菩提者　　當了現前因<br>　行悲疑似妄　　用智最言真<br>　度生權立我　　證理即無人　</p><p>須菩提。於意云何。如來於然燈佛所。有法得阿耨多羅三藐三菩提不。不也世尊。如我解佛所說義。佛於然燈佛所。無有法得阿耨多羅三藐三菩提。佛言。如是如是。須菩提。實無有法如來得阿耨多羅三藐三菩提。須菩提。若有法如來得阿耨多羅三藐三菩提者。然燈佛則不與我受記。汝於來世當得作佛。號釋迦牟尼。以實無有法得阿耨多羅三藐三菩提。是故然燈佛與我受記作是言。汝於來世當得作佛。號釋迦牟尼。何以故。如來者即諸法如義。若有人言如來得阿耨多羅三藐三菩提。須菩提。實無有法佛得阿耨多羅三藐三菩提。須菩提。如來所得阿耨多羅三藐三菩提。於是中無實無虛。是故如來說一切法皆是佛法。須菩提。所言一切法者。即非一切法。是故名一切法。須菩提。譬如人身長大。須菩提言。世尊。如來說人身長大。則為非大。是名大身。須菩提。菩薩亦如是。若作是言。我當滅度無量眾生。則不名菩薩。何以須菩提。實無有法名為菩薩。是故佛說一切法無我無人無眾生無壽者。須菩提。若菩薩作是念。我當莊嚴佛土。是不名菩薩。何以故。如來說莊嚴佛土者。即非莊嚴。是名莊嚴。須菩提。若菩薩通達無我法者。如來說名真是菩薩<p>彌勒頌曰<p class='lg'>　人與法相<span class='corr'>待</span>　　二相本來如<br>　法空人是妄　　人空法亦<span class='corr'>祛</span><br>　人法兩俱實　　受記可非虛<br>　一切皆如幻　　誰言得有無　</p><p><b>　　<A NAME="n24"></A>一體同觀分第十八</b><p>須菩提。於意云何。如來有肉眼不。如是世尊。如來有肉眼。須菩提。於意云何。如來有天眼不。如是世尊。如來有天眼。須菩提。於意云何。如來有惠眼不。如是世尊。如來<span class='corr'>有</span>慧眼。須菩提。於意云何。如來有法眼不。如是世尊。如來有法眼。須菩提。於意云何。如來有佛眼不。如是世尊。如來有佛眼<p>彌勒頌曰<p class='lg'>　天眼通非礙　　肉眼礙非通<br>　法眼唯觀俗　　慧眼直緣空<br>　佛眼如千日　　照異體還同<br>　圓明法界內　　無處不<span class='corr'>含</span>容　</p><p>須菩提。於意云何。琲e中所有沙佛說是沙不。如是世尊。如來說是沙。須菩提。於意云何。如一琲e中所有沙。有如是等琲e。是諸琲e所有沙數佛世界。如是寧為多不。甚多世尊。佛告須菩提。爾所國土中所有眾生。若干種心如來悉知。何以故。如來說諸心皆為非心。是名為心。所以者何。須菩提。過去心不可得。現在心不可得。未來心不可得<p>彌勒頌曰<p class='lg'>　依他一念起　　俱為妄所行<br>　便分六十二　　九百亂縱橫<br>　過去滅無滅　　當來生不生<br>　常能作此觀　　真妄坦然平　</p><p><b>　　<A NAME="n25"></A>法界通化分第十九</b><p>須菩提。於意云何。若有人滿三千大千世界。七寶以用布施。是人以是因緣得福多不。如是世尊。此人以是因緣得福甚多。須菩提。若福得有實。如來不說得福德多。以福德無故。如來說得福德多<p><b>　　<A NAME="n26"></A>離色離相分第二十</b><p>須菩提。於意云何。佛可以具足色身見不。不也世尊。如來不應以具足色身見。何以故。如來說具足色身即非具足色身。是名具足色身。須菩提。於意云何。如來可以具足諸相見不。不也世尊。如來不應以具足諸相見。何以故。如來說諸相具足。即非具足。是名諸相具足<p>彌勒頌曰<p class='lg'>　八十隨形好　　相分三十二<br>　應物萬般形　　理中非一異<br>　人法兩俱遣　　色心齊一棄<br>　所以證菩提　　寔由諸相離　</p><p><b>　　<A NAME="n27"></A>非說所說分第二十一</b><p>須菩提。汝勿謂如來作是念。我當有所說法。莫作是念。何以故。若人言如來有所說法。即為謗佛。不能解我所說故。須菩提。說法者無法可說。是名說法<p>爾時慧命須菩提白佛言。世尊。頗有眾生。於未來世聞說是法生信心不。佛言。須菩提。彼非眾生非不眾生。何以故。須菩提。眾生者。如來說非眾生。是名眾生<p><b>　　<A NAME="n28"></A>無法可得分第二十二</b><p>須菩提白佛言。世尊。佛得阿耨多羅三藐三菩提。為無所得耶。如是如是。須菩提。我於阿耨多羅三藐三菩提。乃至無有少法可得是名阿耨多羅三藐三菩提<p><b>　　<A NAME="n29"></A>淨心行善分第二十三</b><p>復次須菩提。是法平等無有高下。是名阿耨多羅三藐三菩提。以無我無人無眾生無壽者。修一切善法。則得阿耨多羅三藐三菩提。須菩提。所言善法者。如來說非善法。是名善法<p>彌勒頌曰<p class='lg'>　水陸同真際　　飛行體一如<br>　法中無彼此　　理上豈親疏<br>　自他分別遣　　高下執情除<br>　了斯<span class='corr'>平</span>等性　　咸共入無餘　</p><p><b>　　<A NAME="n30"></A>福智無比分第二十四</b><p>須菩提。若三千大千世界中所有諸須彌山王。如是等七寶聚有人持用布施。若人以此般若波羅蜜經乃至四句偈等。受持讀誦為他人說。於前福德百分不及一。百千萬億分。乃至算數譬喻所不能及<p>彌勒頌曰<p class='lg'>　施寶如沙數　　唯成有漏因<br>　不如無我觀　　了妄乃名真<br>　欲證無生忍　　要假離貪瞋<br>　人法知無我　　逍遙出六塵　</p><p><b>　　<A NAME="n31"></A>化無所化分第二十五</b><p>須菩提。於意云何。汝等勿謂如來作是念。我當度眾生。須菩提。莫作是念。何以故。實無有眾生如來度者。若有眾生如來度者。則有我人眾生壽者。須菩提。如來說有我者則非有我。而凡夫之人以為有我。須菩提。凡夫者如來說則非凡夫。是名凡夫<p><b>　　<A NAME="n32"></A>法身非相分第二十六</b><p>須菩提。於意云何。可以三十二相觀如來不。須菩提言。如是如是。以三十二相觀如來者。佛言。須菩提。若以三十二相觀如來者。轉輪聖王則是如來。須菩提白佛言。世尊。如我解佛所說義。不應以三十二相觀如來。爾時世尊而說偈言。若以色見我。以音聲求我。是人行邪道。不能見如來<p>彌勒頌曰<p class='lg'>　涅槃含四德　　唯我契真常<br>　齊名八自在　　獨我最虛長<br>　非色非聲相　　心識豈<span class='corr'>能</span>量<br>　看時不可見　　悟理即形彰　</p><p><b>　　<A NAME="n33"></A>無斷無滅分第二十七</b><p>須菩提。汝若作是念。如來以具足相故。得阿耨多羅三藐三菩提。須菩提。莫作是念。如來不以具足相故。得阿耨多羅三藐三菩提。須菩提。汝若作是念。發阿耨多羅三藐三菩提心者。說諸法斷滅相。莫作是念。何以故。發阿耨多羅三藐三菩提心者。於法不說斷滅相<p><b>　　<A NAME="n34"></A>不受不貪分第二十八</b><p>須菩提。若菩薩以滿琲e沙等世界七寶布施。若復有人知一切法無我。得成於忍。此菩薩勝前菩薩所得功德。須菩提。以諸菩薩不受福德。須菩提白佛言。世尊。云何菩薩不受福德。須菩提。菩薩所作福德不應貪著。是故說不受福得<p><b>　　<A NAME="n35"></A>威儀寂靜分第二十九</b><p>須菩提。若有人言如來若來若去若坐若臥。是人不解<span class='corr'>我</span>所說義。何以故。如來者無所從來。亦無所去故名如來<p><b>　　<A NAME="n36"></A>一合理相分第三十</b><p>須菩提。若善男子善女人。以三千大千世界碎為微塵。於意云何。是微塵眾寧為多不。甚多世尊。何以故。若是微塵眾實有者。佛則不說是微塵眾。所以者何。佛說微塵眾則非微塵眾。是名微塵眾世尊。如來所說三千大千世界則非世界。是名世界。何以故。若世界實有者。則是一合相。如來說一合相則非一合相。是名一合相。須菩提。一合相者。則是不可說。但凡夫之人貪著其事<p>彌勒頌曰<p class='lg'>　界塵何一<span class='corr'>異</span>　　報應亦同然<br>　非因亦非果　　誰後復誰先<br>　事中通一合　　理則兩俱捐<br>　欲達無生路　　應當識本源　</p><p><b>　　<A NAME="n37"></A>知見不生分第三十一</b><p>須菩提。若人言佛說我見人見眾生見壽者見。須菩提。於意云何。是人解我所說義不。世尊。是人不解如來所說義。何以故。世尊。說我見人見眾生見壽者見。即非我見人見眾生見壽者見。是名我見人見眾生見壽者見。須菩提。發阿耨多羅三藐三菩提心者。於一切法。應如是知如是見如是信解不生法相。須菩提。所言法相者。如來說即非法相。是名法相<p><b>　　<A NAME="n38"></A>應化非真分第三十二</b><p>須菩提。若有人以滿無量阿僧祇世界七寶持用布施。若有善男子善女人發菩提心者。持於此經乃至四句偈等。受持讀誦為人演說其福勝彼。云何為人演說。不取於相如如不動。何以故。一切有為法。如夢幻泡影。如露亦如電。應作如是觀<p>彌勒頌曰<p class='lg'>　如星翳燈幻　　皆為喻無常<br>　漏識修因果　　誰言得久長<br>　危脆同泡露　　如雲影電光<br>　饒經八萬劫　　終是落空亡　</p><p>佛說是經已。長老須菩提。及諸比丘比丘尼優婆塞優婆夷。一切世間天人阿修羅。聞佛所說皆大歡喜。信受奉行金剛般若波羅蜜經<p><b>　　<A NAME="n39"></A>頌遍計</b><p class='lg'>　妄計因成執　　迷繩為是蛇<br>　心疑生闇鬼　　眼病見空花<br>　一境雖無異　　三人乃見差<br>　了<span class='corr'>茲</span>名不實　　長馭白牛車　</p><p><b>　　<A NAME="n40"></A>頌依他</b><p class='lg'>　依他非自立　　必假眾緣成<br>　日<span class='corr'>謝</span>樹無影　　燈來室乃明<br>　名因共業變　　萬像積微生<br>　若悟真空色　　翛然去有情　</p><p><b>　　<A NAME="n41"></A>頌圓成</b><p class='lg'>　相寂名亦遣　　心融境亦亡<br>　去來終莫見　　語默永無方<br>　知入圓成理　　身同法性常<br>　證真還了俗　　不廢亦津梁　</p><p><b>　　<A NAME="n42"></A>大身真言</b><p>那謨薄伽跋帝缽喇壤缽羅弭多曳唵伊利底伊室利輪盧[馬*(犮-乂+又)]毘舍耶毘舍耶娑婆訶<p><b>　　<A NAME="n43"></A>隨心真言</b><p>那謨婆伽筏帝缽[<a href='javascript:showpic("../fontimg/072982.gif")'>口*束*頁</a>]惹波羅蜜多曳怛姪他唵吽筏折羅[<a href='javascript:showpic("../fontimg/072643.gif")'>革*(卄/(ㄇ@人)/戊)</a>]麗娑婆訶<p><b>　　<A NAME="n44"></A>心中心真言</b><p>唵烏倫泥沙娑婆訶</body></html>
