<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T85 </TITLE>
</head>
<BODY>

<p><p></li><p><b>　　<A NAME="n164"></A>No. 2756 [cf. No. 278]</b><p class='juan'>
花嚴經義記卷第一</p>
<p><span class='byline'>　　　　大覺寺沙門惠光述</span><br><p>如來光明覺品者。明如來意業教化智行無礙。猶如光明也。開曉於緣故名為覺。就此品中放相輪光者。乃至十地放眉間光。就如來自體智行隨修人不同彰位殊之異也。菩薩名別者彰行業德位差別也。就此光所照中初明世界實際相顯也。次明佛者實相內明故次明佛也。實覺緣起故明菩薩。此明器世間在初智正覺世間在中。眾生世間後者明始顯內集起修相也。次後先明別菩薩。次別世界。後明佛者。此明終集起得實滿足修相也。就此菩薩中。初明文殊者。始證真性波若根本妙惠故也。次明覺首者。內明外朗故曰覺首。既有覺照之明。故能集萬行。有資助之功故曰財首。既有集助之行。故能利潤無窮出世勝益故曰寶首也。有資潤無窮故。能自利利他德備具足。故云德首也。既有德備。若非方便波若鑒達無遺無以善了於緣故。次云目首也。既有了緣不迷故能達曰新之功故。次明精進首也。既有曰新之功法無不集故。次明法首也。既備集諸法真融暉炎明照無滯故。次明智首也。既有明照無滯故。能道備圓滿善順調柔故。次明賢首也。何故皆云首者。欲明世間修集中最故名首也。以世間之行窮滿在茲故云首也。又言修集真道之初故言首也。此中放光始照三千終至百千億世界者。欲明始發自相解即相也。又亦以近及遠復所以皆言東方者。義同前釋也。又言一方各有一大菩薩者。欲明方便之中自體因行也。各有眷屬菩薩者。明行無不攝也。各來至此者。明圓入自體果行也。文殊為首者。欲明始發於妙實也。復所以終至賢首者。欲明此行雖復深廣而成在於世間故云賢首也。然行非孤立。必託境而發。故云始於金色終至如實色界也。既有實契於心是以得真覺發中。故言於諸佛所淨修梵行也。所以初明不動智者。明始發真本也。終至伏怨者。亦明成在於世未彰正離故伏怨也。所以無問而皆文殊自說者。為欲明妙辯發中非託外緣。又明不請之友也。若據受益而言。此品明求聞法行。下品明求說法行。若論緣起行集次第時。以妙實應於方便故。言文殊說也。既明方便契實故方便德。就是以德熟歸本還應於實故。下明難品。文殊顯問諸菩薩答。諸菩薩問文殊復答者。欲明德熟歸本故。彰菩薩問也。以本攝眾德故。如實圓彰名為答也</body></html>
