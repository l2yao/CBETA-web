<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T85 </TITLE>
</head>
<BODY>

<p><b>　　<A NAME="n455"></A>No. 2817</b><p class='juan'>
大乘經纂要義一卷</p>
<p class='lg'>　敬禮無上一切佛　　證於三身天人尊<br>　教法甚深難思議　　無為解脫僧和合<br>　是真歸依於三寶　　諸佛出世如憂曇<br>　如悔盲龜遇浮木　　人身難得甚希有<br>　從茲一失復難期　　於此身中終漸進<br>　永常棄捨於八難　　依教修行加精進<br>　善惡之業亦不亡　　如因值種果亦然<br>　所以遠離於十惡　　精勤修習於十善<br>　須善分別其二諦　　常捨輪迴求解脫<br>　勤行正道增智慧　　願修聖跡證無為　</p><p>如是一切眾生先須歸依三寶敬事遵仰。三寶者何。所謂佛法僧寶。言佛寶者。所謂法體報化之身具足三種名為佛寶。言法身者。具不思議無分別智。於一切法自在觀察。言報身者。是不思議功德成就。超過人天快樂。具足相好殊勝離於生死。證得究竟盧舍那身。言化身者。成就慈悲誓願究竟。盡於生死度脫眾生。隨機引道永離眾苦。入於母胎誕身。出家降伏魔怨。轉正法輪。示涅槃相。具足德者。超過人天時乃現耳。是故難遇。世無喻者。所以假世間寶顯其法義。令諸眾生獲無上果。永離生老輪迴之苦。少分歸依即蒙加護。諸惡鬼神不能侵擾。具斯五義。獲如意寶於世出世為人天師。兩足中尊真實依故。言法寶者。所有教法於真俗諦說十二分。修八聖道悟真體性。本來寂靜無住涅槃。號名三寶。所以佛未出世不能顯其祕要之法。如來出世甚為希有。所說教法亦復如是。非餘外道能顯其義。一切諸法所不能及。以斯法寶利樂之道與佛無異。是名法寶。所言僧者。大菩薩眾不著生死。不住涅槃。自利利他具足成就。及諸羅漢八上人等住解脫地。凡夫比丘各各信受樂於聖位出家學道。別別解脫。依教修行。雖未證果而能修行軌範。聖法佛不出世亦無僧寶。等同如來生希有相。一切無上智德具足。依聞思修善漸微妙。世間諸仙具聖惠者。修安樂地。如是造作僧寶為勝。如上三寶諸功德力有大慈悲。最尊最勝不思議故。能拔眾生現在苦難。永離生死長劫輪迴。亦能加護得解脫樂。應當供養無上三寶。先須恭敬作禮歸依能生一切福德之芽。永離一切苦惱之事。諸佛如來具是功德。出興於世甚為希有。與諸群生同種善根。出現於世如憂曇花。諸佛出世傳甚深法亦復如是。佛出於世雖有深法遇人身者要須具足善業成就。其難亦爾。譬如大海於海底中有一盲龜。壽億萬劫百年。一度昇於水上。或時有人棄一竅木置於海中。其龜出水以頭遇斯浮木之孔甚為希有。或得人身難亦如是。雖得人身六根具者得聞正法身心自在。依教修行最甚難有。眾生之界不可思議。其中獲得人身六根具足自在受生極最難故。所以如來及法現於世間亦復難遇。人身難得。今乃獲得大報分故。時乃一現於前數劫承善業故方得人身。特須精勤勿令靈棄。增加智慧及法善根　聖地已來須求勝行。誓不復墮地獄餓鬼畜生之趣。不聞三寶邊地下賤雖得人身盲聾音噁長壽天難或生人中信邪到見。雖佛出世佛前佛後八難之中。種種苦惱障道之處。不復墮落永離八難。如來世尊證大果報。諸修行者勤加精進如救頭燃蠲除八難大善成就。然善惡業纖毫不亡。如昔仙人嬌答摩等以草刺於鹿蠅遺道。於五百歲下部之中受木籤報。後乃致死。昔有童子以恭敬心施僧白石一掬之許。承斯因緣於無量劫生豪富家。雨其七寶具足成就快樂自在。以善惡業隨類受身苦樂之果。隨業異熟所以惡業十不善等勿令親近理須遠離。何假言哉。十不善者。身有三種行殺盜婬。口有四種。妄言綺語惡口兩舌。意有三種。謂貪瞋癡。如茲總結名為十惡。承此果報生於三塗。能迴十惡名為十善。若離殺生十惡緣等得生天上并及人間生於勝處。從此身上聖位已來若能修行皆得成就。當知。十善應勤修學人中修善知諸法相名為丈夫。善能挍量真俗二諦得悟自他二性之理。此中世諦法相因緣所生。幻化如夢如炎如溫。界入善與不善有福無福。世出世間法相種種相貌分別。但假言詮顯彰表示一切諸相。有漏之法皆自然性無常苦空無我為相。所言無漏法者。空無我故如是二諦知一切法輪迴。無明行識名色六入觸受愛取有生老死十二因緣如輪流轉於六道生受苦溫身。各各隨稟根器利鈍隨類得成。所言解脫聖所依地。其鈍根性受聲聞乘。中根之者辟支佛果。隨根所證各各差別。無上大乘等為三種。其鈍根者證於小乘。但能自利無益他義。厭生死苦修寂滅樂。捨諸不善禁根境識。初觀四諦修證預流八輩等地無餘涅槃。辟支佛者觀四諦法因緣所生遂滅生死之原。證於聖道無餘涅槃。具上人智取向大乘生死涅槃不分別。二自利利他無上菩提。菩薩大慈修助道法。從從極喜地乃至法雲。次第修行證菩薩。已仍修六度布施愛語利行同事四攝之法福智具足成不思議無上上智。獲十力四無所畏具足成就。證於佛地利樂眾生。盡生死際不般涅槃<p class='juan'>
大乘纂要義一卷</p>
</body></html>
