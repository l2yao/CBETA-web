<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T85 </TITLE>
</head>
<BODY>

<p><p></li><p><b>　　<A NAME="n687"></A>No. 2869</b><p class='juan'>
佛說妙好寶車經</p>
<p>世時有一□□□□□□□□□□□□□菩薩言。夫一切萬民□□□□□□□□□切獄囚思得出不。一切病人思得差不。如人在闇思見明不。譬如慈母思見子不。譬如遠行思早歸不。譬如寡女思得夫不。譬如躄人思得行不。譬如貧人思得衣不。譬如寒人思得火不。譬如耕田思得穀不。譬如盲人思見物不。譬如聾人思聞聲不。譬如啞人思得語不。如是種種思之念之。佛道至尊終不相欺。佛語寶車菩薩。我今語汝。須彌山南名閻浮提。西俱耶尼。北鬱單越。東弗于逮。如是四方眾生皆悉聞知。若欲聞者。如民得王。如囚出獄。如病得差。如闇見明。如慈母得子。如遠行人得歸。如寡女得夫。如譬人得行。如貧人得衣。如寒人得火。如耕田人得穀。如盲人得視。如聾人得聽。如啞人得語。有如是種種思之念之佛道。世尊終不相欺<p>寶車菩薩白佛言。世尊如來壽命為有幾年。佛言寶車菩薩。我今壽命不可思議。巍巍堂堂與日月同年。終日竟夜遶須彌山。終而復始。亦無始亦無原緒。若欲聞者。其事亦難。一切諸法空無所有。無有常住亦無器滅。譬如東西及以南北。亦非青赤復非白黑。喻如嚮聲捉不可得。佛後寶車菩薩。汝今應當教諸眾生。普皆受持三歸五戒。十善八齋轉身更生。盡得須陀洹道。斯陀含道。阿那含道。阿羅漢道。盡諸有漏四道具足<p>寶車菩薩重白佛言。世尊如來在世猶多怨疾。況滅度後。其有誹謗此經典者。死入地獄。展轉其中無有出期。痛哉痛哉。痛不可言。吾今矜於汝等造作此經。如盲者不見日月。非日月之咎<p class='lg'>　愛時不見愛　　不見愛亦憂　　是以莫造愛<br>　怨曾惡所由　　喜中生於愛　　愛能生於憂<br>　若能斷恩愛　　憂悲即不生　　愛喜生於怨<br>　愛喜生怖畏　　解無貪欲想　　何憂復何畏<br>　諸天宮殿樂　　無邊無有窮　　要當生彼處<br>　有始而無終　　以善為善法　　修善是道場<br>　善行作車牛　　載人入福堂　　以惡為惡法<br>　惡行相縛束　　生時不受戒　　死則入地獄<br>　三歸五戒車　　非是山中木　　得聞寶車經<br>　死不入地獄　　非空非海中　　非入山石間<br>　對至不可避　　會當來相牽　　赤繩縛我肩<br>　黑索繫我咽　　將我何所至　　送至東太山<br>　高山萬餘丈　　絕後極普懸　　乃何千萬歲<br>　以復歸黃泉　　人生譬朝露　　姓命不久長<br>　不信我語者　　但看琢石光　　生難死何異<br>　去不由橋梁　　惶忽五道頭　　解剝衣以裳<br>　手捉七尺棒　　鐵鉤利如芒　　火車忽然至<br>　銅柱及鐵床　　寒冰截人骨　　獄門陽濩湯<br>　使官相對座　　又吏挾兩箱　　皆共治文書<br>　問我生時殃　　事事知何道　　苦痛難可當<br>　奈何天中天　　叵有不死方　　怨戀猶恩愛<br>　謂呼身是常　　世間愚癡人　　或不信此經<br>　譬如未調牛　　曳人東都西　　三歸如車轢<br>　五戒如車轅　　十善作車箱　　八戒作當蘭<br>　直心如車軸　　三明作釭釧　　持戒如車轄<br>　破戒如車轓　　車聰如雙耳　　鉤心如坐禪<br>　方便如車膂　　覆蓋如善權　　佛道作車轂<br>　車輻競來前　　賢者如車網　　法師與魔門<br>　退轉如薛脫　　懺悔打薛堅　　精進作車牛<br>　牽車至梵天　　梵天諸宮殿　　光明皆自然<br>　譬如春花敷　　妙色悅眾心　　如是諸功德<br>　得聞寶車經　　佛道高於天　　福德重於地<br>　寶車大菩薩　　教我作懺悔　　世間愚癡人<br>　不信寶車經　　死墮地獄中　　我鬼竟來前<br>　牽頭向刀山　　面白如脣青　　不見日月光<br>　但聞打鬼聲　　如是諸苦痛　　幽幽何冥冥<br>　生時不受戒　　事至知何陳　　或有鐵嘴鳥<br>　飛來著兩肩　　低頭啄人舌　　舉頭啄眼精<br>　此人前身時　　齋日惡罵聲　　不肯受師教<br>　佛前作懺悔　　今日受斯罪　　知復何造逮　</p><p>佛言。若有善男子善女人。能於齋日在三尊前。發露懺悔自悅過咎者罪滅福生。不經刀山劍樹濩湯盧炭。不猶三塗受。若眾生不經八難。乃與諸佛菩薩攜手接腕。諸天宮殿入中遍觀歡欣快樂。廣成弘願<p>佛語寶車菩薩。有能受持寶車菩薩經者。設入大海。譬如娥押鴛鴦鳳凰在海水中異愕異翔。如人在堂琵琶箏笛歌舞作倡歡忻快樂。功德難量。譬如魚鱉在海水中出沒自在不畏虎狼。譬如耽幽魍魎。誰敢誰當<p>佛語寶車菩薩。汝今應當教諸眾生皆悉聞知。佛言。汝欲度人之法。其事云何。寶車答言。能以手執波若之智炬。入眾生無明之窟宅。照善根之華敷。顯解脫之智果。用忍辱作鎧杖。手執波若之利朔。善權方便作攻車。破眾生愚癡之大城。共五陰魔戰。擊生死軍。殺煩惱賊。出陰入界法身道場。皆由寶車菩薩威神之刀。巍巍如是<p>佛語寶車菩薩。汝今應當得阿耨多羅三藐三菩提心。善男子善女人。有能受持寶車菩薩經名墮地獄者。無有是處。何以故。乘如來力駕波若之大船度眾生。逕生死之大河。度煩惱之海岸。出愛欲之深淵。越無明之坑坎。度耽見之惡經。用忍辱作琢斫琢卻六入之杌株。盡耽見之橫根。卻煩惱之葉須。牽弘誓之大牛。用智慧作利犁。破眾生愚癡之荒地。以隨喜作鏤[金*聚]。破眾生愚癡之怏伐。用六度作種子。散著無極之福田。用十善作溝渠。長真實之苗稼。磨波若之利鎌。又取涅槃真實果。牽弘誓之大牛。駕三乘之寶車。運著六通之矩頭。由八徑之政路。運總持之蠡束。積著散雲之道場。寶車度人其法如是<p class='lg'>　如母得子病　　殺生求魔神　　不得一言福<br>　罪如須彌山　　念人衰老時　　百病同時生<br>　水消如火滅　　刀風解其形　　骨離筋脈絕<br>　大命要當傾　　吾欲畏是故　　求道願福生<br>　唯念老病死　　三界是大患　　福盡而命終<br>　棄之於皇泉　　身爛還歸土　　魂魄隨因緣<br>　吾欲畏是故　　求道勝泥洹　　眼老不見色<br>　看經文字難　　耳老不聞聲　　聽受經法難<br>　鼻老不聞香　　分別香亦難　　口老不能語<br>　說經義亦難　　心老多忘失　　說法解義難<br>　身老不能行　　往取福德難　　今身不受戒<br>　後得為人難　　殺生短命報　　欲求長命難<br>　我殺還我尚　　走避脫亦難　　世間愚癡人<br>　不信寶車經　　放恣著五欲　　行業之所牽<br>　譬如歷養馬　　舉頭看青雲　　但作地獄行<br>　不知念生天　　智者樂福德　　愚者利養身<br>　如馬貪水穀　　好語詠不聽　　展轉鑊湯中<br>　苦痛難可陳　　語我家中人　　欲求過度我<br>　燒香請道人　　不經八難苦　　皆由寶車經<br>　身直影亦直　　身曲影直難　　心直事事直<br>　心曲直事難　　魚鱉隱在海　　掃地求活難<br>　猿猴急依樹　　無樹脫亦難　　人急依於佛<br>　無戒求佛難　　放身自縱恣　　眾魔競來前　</p><p>比丘語寶車。何以不問佛四諦　二因緣本從何處出。佛即語寶車。我出於波羅奈國。或果從因中生。或因從果中出。智者能安之愚者。便掘出寶車方便問破三合為一。比丘語寶車。舉意宜大兒。謂汝三乘人不識於涅槃輪迴六趣中。脫諸難亦難。願以方便力引之入涅槃。比丘語寶車。事亦不可知。粟果成天地。芥子成須彌。神力得如是。故號不思議。寶車菩薩眷屬千萬億人。聞佛所說歡喜奉行。一心歸向無有惑也<p>佛昔在世時。化作一道人。詣大婆羅門家乞。婆羅門問道人言。何以不田作但行乞食。道人姓何字誰。舍在何許。囑何郡縣。道人言。吾舍在弘水東引水西。囑波若郡本際縣。姓空字無相。薩云然樹下止居超入城絕[糸*居]利彼。婆羅門言。道人乃有此業。何以不田作但行乞食。道人答曰。吾田作與卿有異。以四禪為耕犁。六度為種子。散著無極之曠野。潤以八解之泉水。長養四實為果報。鋤以十善為溝薛。又以波若之利鎌。束以善權為要附。積著三乘之大車。運著無極之大城。給與一切之賢士。貧道之田作如此無窮。以道人說是語次忽然不現。婆羅門即得道跡<p class='juan'>
佛說妙好寶車經一卷</p>
<blockquote class='FuWen'>大業十三年佛弟子張佛果為劉士章善友知識敬造寶車經一卷流通讀誦講說修行願藉此大乘弘化之業俱遊勝境履踐妙跡背八邪道歸八正路具首楞嚴三昧之力獲四如意念處功德願於將來無量劫中世世生生還共弟子深結善因菩提眷屬發大乘心求摩訶衍具足智慧神通威德根力覺道皆悉成就俱修梵行同登種覺</blockquote></body></html>
