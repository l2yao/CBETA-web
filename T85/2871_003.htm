<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T85 </TITLE>
</head>
<BODY>

<p class='juan'>
大通方廣懺悔滅罪莊嚴成佛經卷下</p>
<p>□□釋迦牟尼佛因信相菩薩。為一切眾生及自己身問諸佛名。佛說十方三世諸佛十二部經。大菩薩僧已復欲大師子吼。師子吼者名決定說。決定說者。明知如來常住不滅。□說眾生盡有佛□□魔怖畏外道歸伏故□□□□□□□□□□□舌遍覆三千大千世界。一切世界六種震動。六種震動者。東涌西沒西涌東沒。南涌北沒北涌南沒。中涌邊沒邊涌中沒。是名六□□□□□□舌根放大光明大光普照。大光普照者。轉無常以為常。轉不淨以為淨。轉苦以為樂。轉無明以為明。□□佛光所照之處。山林國土江河大海鐵圍山川。一切地獄高下平正。皆悉清淨無諸穢惡。猶如東方清淨莊嚴滿月世界<p>爾時釋迦分身諸佛。從空化下猶如雨華。從地化出猶如涌雲。遍滿虛空間無空處。是時化佛異口同音。皆言如來常性不滅。說諸眾生皆有□□□□□法皆歸於空。萬行因果皆歸一乘。眾生見之。說是語已忽然不現。唯見釋迦在本坐上。當於爾時一切大眾皆見化佛。所以見者。皆是釋迦威神之力。釋迦慈父現此神通威德力時。是時眾中四十琲e沙菩薩得無生法忍。八萬聲聞發大乘心。十千比丘得阿羅漢道。萬八千比丘尼得阿那含道。四億優婆塞得斯陀含道。十億優婆夷得須陀洹道。無量天人得法眼淨自識宿命。知有為法悉皆無常<p>爾時眾中師子吼菩薩摩訶薩。即從坐起正衣服頂禮佛足而白佛言。世尊如上所說聞佛名亦滅罪。聞法名亦滅罪。聞僧名亦滅罪。為佛力為法力為僧力。如其佛力應求佛。如其法力應求法。如其僧力應求僧。何須求三。如上所說唯有一乘。眾生見三。佛自說三。何況眾生。佛告師子吼菩薩摩訶薩言。善哉善哉。快問是義。利益眾生。諦聽諦聽。今當為汝分別解說。非但佛力。非但法力。非但僧力。皆是眾力。佛是眾生歸處父母。菩薩僧者是證明知識。迷子眾生若有惺悟。自生厭離念力多故。求出三界煩惱大海。方廣經典為作大船。善男子。佛即是法。法即是僧。僧即無為。無為是空。無為空有為空。內空外空。大空小空。皆歸一空更無別空。善男子。汝向所問應當求一。何須求三。善男子。譬如有人怖畏虛空。處處遊行藏護其身。不離虛空。善男子。十方佛說及我所說萬善因緣三寶三乘。不過有一為初中後善。一切眾生分別說三。是故名為一相三寶。師子吼菩薩言。善哉善哉。實如聖教。我以久知。為諸眾生問如此事。師子吼菩薩摩訶薩復白佛言。世尊如佛所說無二無三。是方廣經典。諸佛之母。菩薩大道。學者眼目。攝諸邪見。救護失□□三惡道。開無上菩提門。進諸聲聞趣於大乘。我當以大陀羅尼咒以守護之。淨持戒行修學是經亦當護之。或復有人敬是經典修行七日。或有惡魔欲來惱亂。使諸惡魔不得其便。世尊我護是經令得久住盡菩提性。佛言。善男子。汝護是經即護三寶。亦護行教者。爾時師子吼菩薩。即於佛前而說咒曰<p>南無佛陀南無達摩南無僧伽阿亶地陀羅尼多陀呵阿伽闍尼婆毘薩婆達摩尼婆毘伊舍摩陀毘婆舍那毘摩羅修缽離達摩尼佉那婆樓尼叉夜多摩隸遮隸[<a href='javascript:showpic("../fontimg/023523.gif")'>目*侯</a>]樓[<a href='javascript:showpic("../fontimg/023523.gif")'>目*侯</a>]樓師鞞帝曼哆羅曼哆羅沙訶<p>一讀百遍右遶七匝。如是七日一日三時。於其七日勿念餘經。存心方廣更莫異境<p>世尊是陀羅尼咒。八百萬億諸佛所說。我今說之。若有謗此咒者。即為謗此諸佛如來。已謗此咒者。世世與道不成不出三界。何以故。是咒能令失心者使得本心。是陀羅尼咒一經於耳聞以書寫。不食酒肉齋戒自守。去離論戲不入憒市。常行大慈貴於坐禪。是人或從無量劫來三障重罪。聞此咒已至心受持。日日讀誦經念不忘。是人乃至菩提不墮三塗。佛告師子吼菩薩言。善哉善哉。能護三寶。慈念眾生令出三有。說如是咒大作利益。無量學人開闡導教斷諸邪見。善男子。一切眾生聞汝名者。咒音聲者信敬不毀。是人現世安穩。及其命終常見諸佛亦得見我。亦見汝身并諸菩薩。自知得作佛決定無有疑。一切見佛性都由清淨信。萬善成佛道會捨一切惡。佛言。若有善男子善女人。能於我滅後。或復一日或復一夜。或復一時或復一念。禮拜三世十方諸佛十二部經諸大菩薩。心念大乘思第一義。是人一念一彈指頃。十惡五逆及謗方等一切惡業。悉皆除滅無有遺餘。若有比丘比丘尼。若菩薩若沙彌若沙彌尼。或失本心身犯四重八禁六重十惡五逆誹謗方等。今若生信禮拜如是十方三世諸佛名者。如是惡業悉得除滅無有遺餘。作是語已。爾時定光佛時善見王子與三千人。俱忽然之頃來至佛所。頂禮佛足同聲白佛言。世尊我等或從無量劫來造作惡業不可具說。或犯十惡或犯五逆及謗方等。或造無量阿僧祇罪。求依如來十二部經。諸菩薩眾發露懺悔。唯願聽許。佛言。善哉善哉。怖心難生善根難發。欲懺十惡欲懺五逆。乃至一闡提欲見佛性者。應當如是隨意說之。爾時三千人聞佛慈音。正理衣服合掌作禮。偏袒右肩右膝著地。作如是言。世尊我等今者歸命十方佛。歸命十方法。歸命十方僧。次復歸命稽首東方阿[<a href='javascript:showpic("../fontimg/041309.gif")'>門@(人/(人*人))</a>]佛。亦復歸命南方寶相。稽首西方阿彌陀佛。亦復歸命北方妙勝。稽首上方香積如來。亦復歸命下方億像。稽首東方普賢大士。亦復歸命南方持世。稽首西方觀音大士。亦復歸命北方滿月。稽首上方虛空大士。亦復歸命下方堅德。稽首本師定光如來。亦復歸命未來佛性。稽首他方分身化佛。歸命今者我師釋迦。稽首大士維摩文殊。亦復歸命阿難迦葉。稽首出現四道聖人。亦復歸命有教初心。稽首大藏十二部經方等正典。亦復歸命諸餘經法。稽首八分舍利形像。亦復歸命現有佛事四方四王忉利釋梵三十三天。虛空天上地上地下有諸山林樹下一切神仙。有大神足有天眼者有天耳者。願使聞知皆為證明。願一切眾生若未懺者皆得滅罪。作如是言。我等或從無始世界及今惡身。狂惑心亂無量倒見煩惱惡業不可具陳。所作眾罪不自覺知。惡心熾盛不見後世但見現在。樂習煩惱遠離善根。惡業障隔近惡知識。於比丘邊作非法。比丘尼邊作非法。於父母邊作非法。或復自在用僧鬘物。於五部僧邊或作是非。或說世間無量惡業。或殺菩提善根眾生。或謗法師法說非法非法說法。謂如來無常正法無常僧寶無常。不樂慧施信受邪法。是故今日無量怖畏無量慚愧。歸依三寶。諸佛慈悲方等父母菩薩知識。聽許我等發露懺悔。願除無量劫以來生死重罪。願又更莫造<p>復次世尊我等或從無量劫來造作五逆。或犯過去未來現在諸佛禁戒。作一闡提行。發麤惡言誹謗正法。造是重業。未曾改悔心無慚愧。或犯十惡五逆等罪。自知定犯如是重事。本心初無怖畏慚愧。默受供養未曾發露。於彼正法未有護惜建立之心。於其中間毀呰輕賤言多過惡。或復說言無佛法僧。或造如是十惡五逆無間重罪。是故今日無量怖畏無量慚愧。歸依三寶。諸佛慈悲方等父母菩薩知識。聽許我等發露懺悔。願除無量劫以來生死重罪。願又更莫造<p>復次世尊我等或從無量劫來。或四倒見四重之法說偷蘭遮偷蘭遮法說為四重。犯說非犯。非犯說犯。輕罪說重。重罪說輕。淨見不淨。不淨見淨。或復邪見讚說世典不敬佛經。諸惡論義畜八不淨。真是佛語以為魔語。真是魔語以為佛語。或復信受六師所說。或作是言。如來今日畢竟涅槃。三寶無常身心起惑無量倒見。是故今日無量怖畏無量慚愧。歸依三寶。諸佛慈悲方等父母菩薩知識。聽許我等發露懺悔。願除無量劫以來生死重罪。願後更莫造<p>復次世尊我等或從無量劫來及今一形。或犯招提僧物。或犯十方僧物。或犯現前僧物。或犯五部僧物。乃至一比丘物。一切檀越物。或復自稱我得正法。四禪四果緣是惡業不善因緣。或本出家造作四重。八禁六重十三僧殘。二不定法三十捨墮。九十一墮四懺悔法。眾多學法七滅諍法。或犯如是一一諸戒。從突吉羅復至四重。或復五逆誹謗正法甚深經典。造一闡提行。覆藏不悔日夜增長。曾聞佛說。若犯四重乃至五逆或謗正法。若不發露定墮地獄。諸佛菩薩聲聞緣覺無能救護。師僧父母諸天世人亦不能救。是故今日無量怖畏無量慚愧。是故今日歸依三寶。過去多寶未來千佛現在分身諸來釋迦。諸佛慈悲方等父母菩薩知識。聽許我等發露懺悔。願除無量劫以來煩惱障業障報障四重無間十惡重罪<p>復次世尊我等今者為諸眾生及自己身。十方佛前今者懺悔。一切眾生無量劫來。不識諸佛及父母恩。不解善法造作眾惡。自恃種性及諸財寶。盛年放逸作諸惡業。隨心所作不見其過。凡夫愚行無智闇覆。親近惡友煩惱亂心。五欲因緣心生忿恚不知厭足。故作眾惡。親近非聖因生慳嫉。貧窮因緣而造諸惡。及以女色姦諂作惡。繫屬於他常有怖畏。不得自在諸結惱熱。貪欲恚癡嬈動其心。渴愛所逼造作眾惡。身口意惡所集三業。是眾罪等今悉懺悔。或不恭敬佛法聖僧。如是眾罪今悉懺悔。或不恭敬菩薩緣覺。如是眾罪今悉懺悔。以無智故誹謗正法。不知恭敬父母師長。如是眾罪今悉懺悔。愚惑所覆憍慢放逸。因貪恚癡造作諸惡。如是諸罪今悉懺悔。我今供養十方諸佛。願諸眾生令住十地。悉令具足如來正覺<p>爾時佛告善見王子。善哉善哉大士大士。自能觀身不善惡業。生大怖畏發露諸惡。復為眾生懺悔眾罪。以是名以是真大士。自離眾惡復令眾生遠離眾惡。是故名汝是真大士。不自願身先願眾生令得正覺。是故名汝是真大士是真大士<p>爾時善見王子三千人懺悔以訖以偈讚佛<p class='lg'>　唯佛一人獨第一　　三界父母一切智<br>　於一切等無與等　　稽首世尊希有比<br>　凡人行惠為己利　　求報以財而給施<br>　佛大慈仁無此事　　怨親憎愛以等利<br>　大精進人我歸命　　佛二足中尊最上<br>　智慧眼人能知見　　諸天不解此智慧<br>　過去未來今諸佛　　一切我皆稽首禮<br>　如是我今歸命佛　　亦如恭敬二世尊　</p><p>爾時十方諸佛即為善見王子及三千人而說偈教<p class='lg'>　若欲求佛道　　常隨多聞人　　如事善師相<br>　成佛亦不久　　若持戒清淨　　是名實比丘<br>　若有能觀空　　是名得三昧　　若有能精進<br>　是名行道人　　若有得涅槃　　是名為實樂<br>　持戒大沙門　　大戒清淨尼　　半月常布薩<br>　結淨行乞食　　身被僧伽梨　　衣缽行隨身<br>　諸天皆歡喜　　恭敬合掌禮　　我使諸天人<br>　以為作給使　　亦如諸小天　　奉事天帝釋<br>　今日得現報　　未來不可量　　出家持禁戒<br>　是名報佛恩　　復次善見王　　除我及菩薩<br>　世間一切人　　心生清淨信　　了知十方佛<br>　常住不涅槃　　法僧亦復然　　如是諸人等<br>　是名報佛恩　</p><p class='lg'>　復次善見王　　世間一切人　　心無分別相<br>　了知一乘道　　過去並未來　　十方及現在<br>　唯有一佛乘　　無二亦無三　　若能發是意<br>　心無分別相　　如是諸人等　　是名報佛恩<br>　復次善見王　　若能有一人　　於我滅度後<br>　心常生信解　　皆言諸眾生　　悉有如來性<br>　如是諸人等　　亦名報佛恩　　若修一念善<br>　不求天果報　　直向無上道　　亦名報佛恩<br>　復次善見王　　於我滅度後　　若能有一人<br>　須臾讀是經　　敬重佛法僧　　孝順供養師<br>　如是諸人等　　亦名報佛恩　　若人捨一財<br>　欲食及衣服　　普施諸大眾　　亦名報佛恩<br>　復次善見王　　於我末法中　　有能化一人<br>　須臾聽是經　　復勝別供養　　百億菩薩眾<br>　如是大乘經　　諸佛菩薩母　　念佛敬是經<br>　並諸菩薩眾　　等心無彼此　　是名報佛恩<br>　復次善見王　　有能末法中　　若欲報佛恩<br>　一念在禪定　　勝活三千界　　滿中一切人<br>　謗禪壞亂眾　　如殺三千界　　滿中一切人<br>　及諸眾生類　　謗禪壞亂眾　　其罪亦如是<br>　若人見修善　　誹謗不信受　　斷壞三寶種<br>　不名報佛恩　</p><p>爾時善見王子三千人蒙佛教已歡喜頂受重說偈言<p class='lg'>　我等今者　　稽首過去　　未來現在<br>　三世諸佛　　亦復歸命　　釋迦文佛<br>　稽首八萬　　四千法藏　　亦復歸命<br>　諸餘經法　　稽首過去　　維摩文殊<br>　亦復歸命　　多聞大智　　阿難舍利<br>　稽首無學　　五分法身　　亦復歸命<br>　始學初因　　稽首以訖　</p><p>重說偈言<p class='lg'>　諸佛說何實　　何者是不實　　實之以不實<br>　二事不可得　　如是真實相　　不戲於諸法<br>　憐愍眾生故　　方便轉法輪　　諸聖所從來<br>　佛示如是來　　實相及所去　　佛亦爾無異<br>　諸聖如實語　　佛亦如實說　　以是故名佛<br>　多陀阿伽度　　忍鎧心堅固　　精進弓力強<br>　智慧箭到利　　破憍慢諸賊　　應受天世人<br>　一切諸供養　　以是故名佛　　以為阿羅呵<br>　正知苦實相　　亦實知苦因　　知苦盡實相<br>　亦知苦盡道　　真正解四諦　　定實不可變<br>　是故十方中　　號三藐三佛　　得微妙三明<br>　清淨行亦具　　是故號世尊　　鞞闍遮羅那<br>　解知一切法　　自得妙道法　　或時方便說<br>　愍念一切故　　滅除老病死　　令到安穩處<br>　以是故名佛　　以為修伽陀　　知世所從來<br>　亦知世盡道　　以是故名佛　　為路迦鞞陀<br>　禪戒智等眼　　無及況出上　　以是故名佛<br>　為阿耨多羅　　大悲度眾生　　軟善教調御<br>　以是故名佛　　富樓沙曇藐　　智慧無煩惱<br>　說最上解脫　　以是故名佛　　提婆魔[<a href='javascript:showpic("../fontimg/060797.gif")'>少/兔</a>]舍<br>　三世動不動　　盡及不盡法　　道樹下悉知<br>　是故名為佛　</p><p>爾時十方諸佛入神通三昧。而自舉身處於空中。異口同音唱如是言。是善見大士及以三千人。汝等罪性不在外不在內不在中間。心實故善力實。心解故罪性解。空慧故罪性空。信力故福力多。若能如是懺悔者。則為己見我亦見多寶佛及諸分身者。懺悔滅罪。以常見我今日教化諸菩薩。如是懺悔者。令我及分身滅度多寶佛一切皆歡喜。十方現在佛並過去未來亦見亦供養亦令得歡喜。順此大乘經得入菩提門<p>佛告諸弟子。有罪欲懺悔。當如善見王禮是三世佛十二部尊經諸大菩薩僧。一一心禮。亦如遭我相值我相見我相見一佛相二佛相七佛相見百佛相千佛相萬佛相亦如見無量佛相。如是一一心禮。是人福德無量。滅除生死重罪。阿僧祇劫中不墮三惡道。安住於佛道決定無有疑。是故悔諸罪至心諦信之定得滅重罪<p>爾時善見王子三千人等俱發聲言以偈讚佛<p class='lg'>　世尊大慈悲　　釋種大法王　　處眾師子吼<br>　普攝諸眾生　　視眾如一子　　無彼亦無此<br>　以見無上尊　　是故今敬禮　</p><p>爾時佛告善見王子及以三千人等。若能如是發露懺悔不覆藏罪。是真菩薩。汝於來世必得作佛。復次善男子。於我滅後有能直心禮是十方諸佛十二部經諸菩薩僧者。是名報三寶恩。即滅十惡五逆及謗方等。滅是罪已。應以須陀洹得度者授與須陀洹果。應以斯陀含得度者授與斯陀含果。應以阿那含得度者授與阿那含果。應以阿羅漢得度者授與阿羅漢果。應以辟支佛得度者授與辟支佛果。應以菩薩得度者授與菩薩果。今是經中諸大菩薩摩訶薩得一生實相。皆由禮是十方三世諸佛。或有菩薩得二生法界。皆由禮是三世諸佛。或有菩薩得畢竟智。皆由禮是三世諸佛。或有菩薩得悟第一義諦。皆由禮是三世諸佛。或有菩薩得首楞嚴三昧。皆由禮是三世諸佛。或有菩薩得虛空三昧智印三昧。皆由禮是三世諸佛。或有菩薩得不退忍如法忍如法界。皆由禮是三世諸佛。或有菩薩得陀羅尼大念心無礙智。皆由禮是三世諸佛。或有菩薩得師子吼三昧金剛三昧五智印三昧。皆由禮是三世諸佛。或有菩薩得平等三昧大慈大悲阿耨多羅三藐三菩提佛行。皆由禮是十方無量三世諸佛。爾時文殊師利法王子菩薩摩訶薩而白佛言。世尊一切眾生狂惑心亂造作惡逆。云何自知而得滅罪<p>佛告文殊師利。如上所說若人聞是方廣經典。反聞十方三世諸佛名十二部經諸大菩薩。心生歡喜無量。信敬書寫受持讀誦。通利空淨之處淨治一室。香[<a href='javascript:showpic("../fontimg/005204.gif")'>泥/土</a>]塗地。以好幡蓋莊嚴其內。先燒好香。然後請佛。不問多少香水洗浴著淨衣服。一上廁一洗浴。安置寶坐久修是經。了知法相無我見人。請命令上分別稱揚。燒好妙香一心除亂。正憶正念一心念佛。是諸行人和合為上。若不和合瞋恚諍訟不名懺悔。瞋恚俱懷與道相違。想念大乘思第一義。七日七夜不得眠臥。一日三時讀誦是經。日夜六時燒香供養禮拜懺悔。稱是經中諸佛菩薩十二部經。心心不亂心心不錯心心不異。心心時進心心日進。心心生信心心歡喜。心心相次心心相續。心心深重心心不離心心思罪。心心念佛心心念法心心念僧。心心念戒心心念捨心心念天。是人如是讀誦如是禮拜如是至心如是懺悔。從初一日至第六日。復以香[<a href='javascript:showpic("../fontimg/005204.gif")'>泥/土</a>]塗地。復以香水浴身。燒種種妙香深心供養。以此至心是人懺悔震動十方。我於爾時與無量無邊琩F諸佛。無量無邊琩F菩薩。隨其音聲入其室內。與作證明。如是七日定得滅。所以知者。凡夫之人未合真諦。當取夢相。若見一夢即滅一逆。見此五夢即滅五逆。是人其夜夢見自身欲渡大河上大橋行。當知是人定得度脫。其人或時夢見自身人與洗浴天雨其身。當知是人定得清淨。其人或時夢見自身入沙門大會之中入次而坐。當知是人真佛弟子。其人或時夢見自身入塔寺中見好大像及見菩薩。當知是人得正門已。其人或時夢見自身自得果食而食。當知是人還得果報<p>佛告文殊師利。若有比丘比丘尼菩薩清信士女沙彌沙彌尼。失心錯亂。身犯如是一一禁戒。如是懺悔。若不滅罪無有是處。除不至心<p>文殊師利問佛言。世尊行此法時。得多人不。佛言。一人以上二十人以下。行此法時亦勿曾念諸餘經典。從此悔已後更莫造。是名悔法。應作是念。我等今者如死還活。我當持戒。我當精進。我當讀誦大乘方等。是人爾時應作是念。從今日始堅持禁戒。願如金剛。是人作是念時。維摩大士復與無量菩薩立其人前為作時證。大德普賢為作羯磨。大德迦葉與作依止。佛告文殊。是名滅罪。是名解脫。是名具戒。是名得住<p>爾時世尊復告文殊師利菩薩摩訶薩言。若有犯四重八禁六法十戒三歸五戒八禁十善一一戒律乃至五逆及謗方等。除一闡提。若不懺悔發露諸罪。其人命終決定必墮阿鼻地獄。文殊師利自佛言。世尊云何名為阿鼻地獄。唯願如來為一切眾生。說其因緣形狀大小苦樂受報劫數多小<p>佛告文殊。快哉快哉。快問是義。諦聽諦聽。及諸大眾善思念之。吾當為汝廣開分別。云何名為阿鼻地獄。阿者言無。鼻者言間。間無暫樂故言無聞。阿者言無。鼻者言遮。阿者言無。鼻者言救。阿者言無。鼻者言不動。阿者言極熱。鼻者言極惱。阿者言不閑。鼻者言不住。不住不閑故名阿鼻地獄。阿者言大火。鼻者言極熱。猛火入心故名阿鼻地獄<p>佛復告文殊師利菩薩摩訶薩言。善男子。阿鼻地獄縱廣正等八萬由旬。七重鐵城上有七重鐵網。下有十八鬲周匝七重。是皆刀林。其七重城內復有劍林。下有十八鬲。其一一鬲八萬四千重。於其四角復有四大銅狗。其身長大四十由旬。眼如電光。牙如劍樹。齒如刀山。舌如鐵鉤。抓如鐵杈。尾如鐵蟒。一切毛孔皆出猛火。其煙臭惡。世間臭物無以可比。其獄四門。一一門邊復有十八獄卒。頭如羅剎頭。口如羅剎口。頭上十八角。手捉鐵叉。七重城內有無數鐵<span class='corr'>幢</span>。<span class='corr'>幢</span>頭火涌如沸涌泉。其鐵流迸滿阿鼻城中。阿鼻四門。其一一門上復有十八銅釜沸鐵。涌出四門漫流滿阿鼻城。一一鬲間復有八萬四千鐵蟒大蛇。吐毒吐火。身滿城中。其蛇哮吼如天大雷雨。大鐵丸滿阿鼻城。此城苦事八萬億千。苦中苦者。腦中腦者。皆集此城。阿鼻地獄四方有門。一一門外各有猛火。東西南北交過通徹八萬由旬。周匝鐵牆鐵網彌覆其地。亦鐵上火徹下。下火徹上。四維上下周匝一時苦事俱起。如上所說四重八禁犯戒五逆及謗方等。若不依此經中懺悔而無慚愧。其人命終如大壯士屈申臂頃。落入阿鼻地獄。身滿其中。熱腦急故口噤不語。唯復張眼合口。合口張眼。此人罪故萬億刀輪從空而下頭入足出。一切苦事過上所說百千萬倍。若有具犯四重受大苦腦具足五大劫。八禁復倍。五逆復倍。謗方等經復倍。謗三寶偷僧祇物。污淨行比丘污比丘尼。謗師害師者。若人姦母。如此人等復倍加上。除一闡提永斷善根不出阿鼻。是等罪人受苦之時。猛火入心悶絕而死。獄卒羅剎以鐵叉打地喚言活活應聲即活。一日一夜萬死萬生。受大苦腦如上所說。其人從阿鼻地獄出。以破戒因緣虛食信施。復入諸小十八地獄。所謂寒冰地獄。黑闇地獄。燋熱地獄。刀輪地獄。劍輪地獄。火車地獄。沸屎地獄。濩湯地獄。灰河地獄。劍林地獄。鐵床地獄。銅柱地獄。鐵機地獄。鐵輪地獄。鐵窟地獄。鐵丸地獄。尖石地獄。飲銅地獄。各八百萬歲。然後得出。常生下處。五百世中不識三寶。值善知識得發菩提。不值知識還墮地獄。犯突吉羅罪若不懺悔地獄受苦。如四天王日月八百萬歲。波夜提罪復加二倍。僧殘罪復加二倍。是諸罪人受苦之時更無餘言唯得唱言。阿波波阿吒吒阿羅羅阿婆婆。是故有罪當急懺悔還歸三寶。復次文殊師利菩薩摩訶薩。若欲速疾除滅罪者。如是經中懺悔發露。行道七日一日一食。思惟正觀。憶念如來成佛時大人相。覺人相。不動人相。解脫人相。光明人相。滿智慧人相。具足諸波羅密相。首楞嚴等諸三昧海相。菩薩摩訶薩從勝意慈三昧起入滅意定。從滅意定起還入首楞嚴定。從首楞嚴定起入慧炬三昧。從慧炬三昧起入諸法相三昧。從諸法相三昧起入光明相三昧。從光明相三昧起入師子音聲三昧。從師子音聲三昧起入師子奮迅三昧。從師子奮迅三昧起入海意三昧。從海意三昧起入普知三昧。從普智三昧起入陀羅尼印三昧。從陀羅尼印三昧起入普現色身三昧。從普現色身三昧起入法界性三昧。從法界性三昧起入師子王三昧。從師子王三昧起入滅諸魔相三昧。從滅諸魔相三昧起入空慧三昧。從空慧三昧起入解空相三昧。從解空相三昧起入大空知三昧。從大空智三昧起入遍一切處色身三昧。從遍一切處色身三昧起入觀心相三昧。從觀心相三昧起入菩薩摩訶薩金剛相三昧。從菩薩摩訶薩金剛相三昧起入金剛頂三昧。從金剛頂三昧起入一切海三昧。從一切海三昧起入一切陀羅尼海三昧。從一切陀羅尼海三昧起入一切佛境界海三昧。從一切佛境界海三昧起入一切諸佛解脫解脫知見海三昧。從一切諸佛解脫解脫知見海三昧起然後方入無量無邊諸三昧海門。從諸三昧海門起入寂意滅意三昧。從寂意滅意三昧起入金剛辟定大解脫三昧門<p>佛告文殊。於我滅後若有善男子善女人。生一念信心。若能書寫讀誦一偈。念是相憶是相觀是相。信心成就。一念之頃除卻九十億那由他琲e沙等微塵數劫生死重罪。永離闇障。明知如來常住不滅。爾時世尊為諸大眾重說偈言<p class='lg'>　力士諸鬼神　　畜生惡象王　　婬女及惡龍<br>　無量諸惡人　　婆藪阿闍世　　提婆殃崛魔<br>　身心起逆罪　　應墮阿鼻獄　　生信禮三世<br>　十方無量佛　　釋迦臨涅槃　　為住無量劫<br>　摩伽陀國人　　悉發菩提心　　皆由恭敬禮<br>　十方三世佛　　阿若憍陳如　　五百聲聞等<br>　來世成佛道　　皆由恭敬禮　　十方三世佛<br>　外道婆羅門　　十仙大梵志　　念得阿羅漢<br>　乃往過去世　　皆由恭敬禮　　十方三世佛<br>　自悟第一義　　十方佛土中　　一切菩薩眾<br>　往生無量壽　　皆由恭敬禮　　十方三世佛<br>　復次善見王　　我昔作國王　　名曰大仙譽<br>　佛日未出昧　　供養出家人　　五百婆羅門<br>　飲食及衣服　　房舍及臥具　　悉滿二十年<br>　我時即告言　　師等發菩提　　是諸婆羅門<br>　雖復受供養　　實不信三寶　　師便答我言<br>　世間無菩提　　及以無解脫　　我等聞是語<br>　實護方等經　　斷是婆羅門　　五百人命根<br>　是人命終已　　即墮阿鼻獄　　既墮地獄已<br>　即時發三念　　禮是三世佛　　敬信方等經<br>　大士菩薩僧　　作是三念已　　即時出地獄<br>　往生甘露鼓　　受命十小劫　　皆由生信心<br>　敬禮十方佛　　是諸波羅門　　初謗墮地獄<br>　後信便得出　　況汝大菩薩　　具足慚愧者<br>　本自實無罪　　為諸眾生故　　懺悔四重禁<br>　及以五無間　　乃至一闡提　　若有凡夫人<br>　身犯如是罪　　若能如是懺　　除滅四重禁<br>　五逆一闡提　　必得成佛道　　唯除不信者<br>　若有信解心　　恭敬禮諸佛　　不成無是處<br>　爾時善見王　　及以三千人　　同聲白佛言<br>　若我等得佛　　願度生死流　　唯願天人尊<br>　為我分別說　　其有受持者　　書寫及讀誦<br>　功德為云何　　佛言善見王　　汝今當善聽<br>　吾為汝說之　　若人以七寶　　供養千世界<br>　施與一切眾　　復能善說法　　化得羅漢果<br>　不如有一人　　聞是諸佛名　　乃至一念信<br>　或復一時禮　　其福復過彼　　何況讀誦書<br>　敬信禮拜者　　功德不可量　　若人能書寫<br>　受持及讀誦　　發心時禮拜　　勝以起塔寺<br>　遍千世界中　　爾時大迦葉　　阿難舍利弗<br>　護塔金剛士　　諸梵及帝釋　　轉輪四天王<br>　頭面禮佛足　　同聲白佛言　　如來去世後<br>　我等當流布　　教化諸眾生　　護念禮拜者<br>　得心常安隱　　或犯破重禁　　五逆謗方等<br>　使得是佛名　　安住清淨地　　亦如善見王<br>　來世見佛性　</p><p>爾時釋迦牟尼佛告諸大眾。汝等善聽。我今為汝說本因緣。我於往昔過無量劫。於妙光佛所聞是十方三世佛名。心生歡喜合掌頂受。在在處處教化無量無邊眾生聞是佛名。爾時眾中唯有三千人共我法儀生無量信心。從我禮拜是諸佛名。今睹現在十方悉皆成正覺。佛告大眾。諸善男子欲滅四重無間重罪謗大方等一闡提罪。皆由信心。復次善男子。若人不信輕呰不敬。則為謗此十二部經。及謗金剛色身。及謗大士文殊師利。及以謗此十方諸佛。是人定墮地獄而無虛也。何以故。而不信故。謗正法故。謗上人故。謗一切十方三世佛故。定墮地獄。信是佛名至心禮拜。若不除滅十惡五逆及謗方等。無有是處。唯除不信者斷善根人一闡提者。諸善男子。百億釋迦一一分身國土教化。末後釋迦則我身是也<p>爾時所將三千人等今皆成佛。初千人者華光為首。中千人者樓至為首。後千人者彌勒為首。是故汝等應當禮敬如是十方三世諸佛名號之者。汝於來世當為大眾開闡道教廣濟群盲令出三界。寂然閑居安處道場。如我無異<p>爾時陀羅尼菩薩即從坐起。正衣服合掌恭敬而白佛言。世尊當何名此經。云何奉持。云何修行。佛告陀羅尼菩薩。善男子。是經名為大通方廣。亦名懺悔除罪得福。如是受持。亦名三千人莊嚴成佛經。如是受持。廣大無對。如是受持。普攝一切。如是受持。無量藏門。如是受持。金剛寶藏。如是受持。濟諸重禁。如是受持。陀羅尼菩薩白佛言世尊。如佛所說是經如是唯大利益無量眾生滅罪成佛。是經即是諸佛之母。菩薩之道。聲聞之眼。天人之舍。有如是等不思議事。我當受持。天上人中在在處處。廣宣流布常使不斷令得久住。佛言。善哉善哉。如是大士總持無量一切大藏。當於來世坐我坐處行我行處。佛說是經時。無量菩薩住不退不動地。八萬聲聞發大乘心。十千比丘得阿羅漢果。八萬四千天人得法眼淨。百千眾生發阿耨多羅三藐三菩提心。佛說是經已。金華寶池忽然不現。佛攝光明娑婆世界高下不淨穢惡如本。人行惡故地獄如本。說是經已發向娑羅。一切大眾歡喜奉行<p class='juan'>
大通方廣經卷下</p>
<p>知識數二十七人下寸主水通勢部[<a href='javascript:showpic("../fontimg/047909.gif")'>麼-ㄠ+呂</a>]造奉<p>天平三年十一月十六日奉<p>此本藏外經也武周刊定偽經目錄有此經蓋別本歟按日本靈異記修方廣懺者不少矣夫懺悔者四事五念之一而療三毒之良方也今閱此經以懺法為主莫有害於義文久二年壬戌仲夏<p>佛眼山竺徹定敬題<p>傳聞文字法身惠命也裝褾此零經者其志尤厚矣哉<p>元治改元甲子九月<p>華林山堯款誌</body></html>
