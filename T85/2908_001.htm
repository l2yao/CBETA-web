<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T85 </TITLE>
</head>
<BODY>

<p><p></li><p><b>　　<A NAME="n797"></A>No. 2908</b><p class='juan'>
大方廣佛花嚴經普賢菩薩行願王品</p>
<p class='lg'>　應在十方剎土中　　遊於三世人師子<br>　彼等諸佛我無遺　　以淨身口意稽首<br>　為修普賢行願力　　諸佛現於意想中<br>　俯身量等剎土塵　　虔心敬禮諸最勝<br>　於一塵上微塵佛　　居中佛子眾圍繞<br>　如是法界盡無遺　　諸佛滿中應信解<br>　彼諸德海歎無盡　　妙響枝海眾言音<br>　諸佛功德我稱揚　　一切善逝我今讚<br>　最上妙花及花鬘　　鈴鐸塗香及寶蓋<br>　最上燈明及燒香　　供養彼等諸最勝<br>　眾妙衣服及薰香　　最上間錯莊嚴具<br>　積妙香末等須彌　　供養彼等諸最勝<br>　供養無上廣大者　　以信持獻諸最勝<br>　樂修普賢行者力　　稽首供養諸最勝<br>　貪嗔癡力所持故　　身業口業及意業<br>　我曾所有造罪者　　悉皆隨類別別懺<br>　十方最勝及佛子　　緣覺聲聞學無學<br>　眾生所修何福德　　於彼我皆盡隨喜<br>　誰於十方作世燈　　漸得菩提證無著<br>　我於彼等諸導師　　勸請轉於無上輪<br>　或樂趣於涅槃者　　皆為利樂諸有情<br>　或樂住世剎塵劫　　我當合掌應勸請<br>　禮拜供養及懺悔　　勸請隨喜及啟發<br>　我所積集少善根　　皆為迴向於菩提<br>　過去十方一切佛　　誰住於世應供養<br>　未來所有諸世尊　　願證菩提速圓滿<br>　應是十方諸剎土　　願皆廣大成清淨<br>　趣菩提樹等覺者　　願諸佛子皆圓滿<br>　十方所有眾生類　　願無病苦常安樂<br>　眾生所有諸法義　　願所希望同得成<br>　菩提之行我修行　　願所生處知宿命<br>　世世捨身受身處　　願常出處成具足<br>　依諸最勝學修行　　普賢之行為圓滿<br>　戒行無垢最清淨　　願無瑕缺常奉持<br>　天龍夜<span class='corr'>叉</span>鳩槃荼　　人及非人等諸類<br>　隨其所有諸言音　　我皆於彼為說法<br>　淳善精勤修諸度　　願常莫忘菩提心<br>　所有諸幢成罪者　　願皆消滅永無餘<br>　於業若等諸魔道　　解脫逍遙行世間<br>　不著於水若蓮花　　修行無礙如日月<br>　所有剎量及方所　　惡趣眾苦使消除<br>　置諸有情安樂中　　饒益諸趣群生類<br>　圓滿修習菩提故　　隨入眾生諸行中<br>　開示普賢諸行願　　盡未來劫為修行<br>　誰有同我行此行　　願與彼等常相隨<br>　身業口業及意業　　與彼所行願為一<br>　誰樂利我諸善友　　開示普賢行願者<br>　願與彼等常相逢　　於彼永無違背意<br>　佛子所饒眾道師　　現前常得親瞻仰<br>　於彼應行大供養　　盡未來劫倦無時<br>　護持諸佛勝妙法　　普示修行菩提者<br>　若淨普賢菩薩行　　盡未來劫應修行<br>　於諸有中輪轉時　　福德智慧獲無盡<br>　定慧方便諸解脫　　願成無盡諸德藏<br>　於一塵上微塵剎　　彼剎無邊佛無量<br>　居中佛子眾圍繞　　行菩提行應瞻仰<br>　如是無盡諸方所　　毫端之上三世量<br>　佛海及與剎土海　　劫海修行要應入<br>　一言音枝諸語海　　皆是諸佛淨言枝<br>　隨其諸趣所樂聲　　常使入於佛音響<br>　遊於三世諸最勝　　如法轉於諸法輪<br>　彼等諸佛無盡音　　以智慧力我應入<br>　若入未來諸劫時　　剎那之頃我應入<br>　誰於三世劫等量　　剎那隨分入修行<br>　誰遊三世人師子　　彼等剎那我瞻仰<br>　常於彼等所行境　　如幻解脫力入中<br>　誰以三世莊嚴剎　　悉皆建立一塵上<br>　如是無盡諸方所　　入諸佛剎莊嚴中<br>　所有未來諸世燈　　當成種覺轉法輪<br>　示現涅槃趣真際　　諸導師所我應往<br>　普及速疾諸神力　　普及普門諸乘力<br>　普及諸行福德力　　普及普遍慈等力<br>　普及諸善福德力　　無著所成大智力<br>　智慧方便定慧力　　真實成就菩提力<br>　能最清淨諸業力　　破壞一切苦惱力<br>　摧伏一切諸魔力　　圓滿普賢行行力<br>　諸眾剎海令清淨　　諸有情海令解脫<br>　諸眾法海令得見　　諸眾智海令得觀<br>　諸眾行海令清淨　　諸眾願海令圓滿<br>　諸佛眾海應供養　　劫海修行無倦時<br>　誰遊三世諸最勝　　菩提行願眾差別<br>　修普賢行等覺已　　彼盡無遺我圓滿<br>　諸佛子中最威勢　　是故號之為普賢<br>　智者能同修彼行　　是等諸善應迴向<br>　身業口業意業淨　　諸行清淨眾剎淨<br>　普賢如何盡迴向　　願我亦同於彼行<br>　皆善普賢之行故　　文殊之行亦應行<br>　盡未來劫倦無時　　彼之所作應圓滿<br>　願所修行無有量　　願諸福德亦無邊<br>　雖住無量諸勝行　　彼諸神變要應知<br>　盡於虛空所有際　　眾生無量際亦然<br>　所有業際煩惱際　　我之願際量亦爾<br>　應是十方無量剎　　以寶莊嚴獻諸佛<br>　人及諸賢眾妙樂　　經劫塵剎持布施<br>　誰聞如是迴向經　　於勝菩提生信解<br>　若能於此一生信　　即成最勝功德聚<br>　誰發普賢此行願　　是即捨離諸惡趣<br>　亦名遠離諸惡友　　是人速見阿彌陀<br>　是等獲最安樂壽　　現世亦招如意樂<br>　普賢菩薩如云何　　此等不久亦如是<br>　誰為無明力所轉　　造五無間等諸罪<br>　若能稱此普賢行　　速疾消滅永無餘<br>　智慧端嚴諸相具　　種族毫尊悉圓滿<br>　如魔外道無能如　　三界一切咸供養<br>　速趣自在菩提樹　　為利有情坐於彼<br>　成等正覺轉法輪　　降伏一切魔軍眾<br>　誰於普賢此行願　　受持讀誦及開演<br>　彼之果報唯佛知　　於勝菩提莫疑惑<br>　文殊雄猛及所知　　普賢菩薩亦如是<br>　我依彼範而修行　　此等諸善悉迴向<br>　遊於三世諸最善　　於迴向中最上者<br>　我以此等諸善根　　為修普賢行迴向<br>　我若臨欲命終時　　除遣一切諸蓋障<br>　現前親睹彌陀尊　　速往遊於極樂國<br>　到彼此等諸行願　　願悉分明皆現前<br>　如是無遺我圓滿　　盡於世界利群生<br>　極樂殊麗佛道場　　生彼勝妙蓮華中<br>　親於最善彌陀前　　願我於中得授記<br>　我於彼所授記已　　獲得無量億神通<br>　以智慧力遍十方　　於諸眾生廣饒益　</p><p class='juan'>
大方廣佛花嚴經普賢菩薩行願王品</p>
</body></html>
