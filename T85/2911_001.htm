<html>
<head>
<meta http-equiv="Content-Type" content="text/html; charset=big5">
<style>@import url(../cbeta.css);</style>
<link disabled rel="stylesheet" href="../cbeta.css">
<script LANGUAGE="JAVASCRIPT" SRC="../script/search.js"></script>
<TITLE>CBETA T85 </TITLE>
</head>
<BODY>

<p><p></li><p><b>　　<A NAME="n803"></A>No. 2911</b><p class='juan'>
讚僧功德經</p>
<p class='lg'>　阿含經中略集出　　歎大□□□□□<br>　□□□□□□□　　以大梵音讚僧寶<br>　如地堅牢□□□　　□□□□□□□<br>　我末法中出家人　　常住僧讚□□□<br>　□□□□□□□　　志求菩提微妙果<br>　於濁苦惡世界中　　常在如來清淨眾<br>　僧中或有求四果　　或以證果在僧中<br>　此等八輩諸上人　　和合僧中常不斷<br>　或有頭陀常乞食　　或有山間樂寂靜<br>　乃至於微細戒中　　不犯如來嚴命教<br>　或有深廣學智慧　　或有息慮習諸禪<br>　并皆集在僧眾中　　猶如百川歸大海<br>　殊勝妙寶大德僧　　長養眾生功德種<br>　能與人天勝果者　　無過佛法僧寶眾<br>　善心僧中施掬水　　獲福多於大海量<br>　微塵尚可有算期　　僧中施寶無有盡<br>　若人當來求遠離　　越於生死貧窮河<br>　應當速疾志誠心　　於僧寶中樹因果<br>　於此最妙良福田　　若有種植功德子<br>　當來收獲無邊畔　　由如雲中含大雨<br>　施者不籌量度者　　平等奉施無二心<br>　是人方可能堪任　　受人天中勝如果<br>　無量功德具莊嚴　　大悲世尊弟子眾<br>　凡人肉眼難分別　　由如灰覆於火上<br>　或有外現犯戒相　　內祕無量諸功德<br>　應當信順崇重之　　賢聖愚凡不可測<br>　或有外現具威儀　　或示未能捨其欲<br>　外相人觀謂凡夫　　不妨內即是其聖<br>　內如四種菴羅果　　生熟難分不可別<br>　如來弟子亦如是　　有戒無戒亦難辨<br>　是故殷勤勸諸人　　不聽毀罵僧寶眾<br>　若欲不沈淪苦海　　常當敬重植良田<br>　常欲□中受樂者　　亦當供養苾芻僧<br>　勿以凡夫下劣心　　分別如來弟子眾<br>　若有清信士女等　　能於十念生信心<br>　平等供養苾芻僧　　是人獲得無量報<br>　若於僧中起邪見　　當來定墮三惡道<br>　世尊親自以梵音　　金口弘宣誠不妄<br>　寧以利刀割其舌　　或以捻杵碎其身<br>　不應一念嗔恚心　　謗毀如來淨僧眾<br>　寧以吞大熱鐵丸　　寧便口中出猛焰<br>　不應戲論以一言　　毀罵出家清淨眾<br>　寧以利刀自屠割　　殘害支節毀肌膚<br>　不應戲笑調凡愚　　何咒打罵苾芻眾<br>　寧以自手挑兩目　　寧於多劫受生盲<br>　其於習行離欲人　　不應惡眼而瞻視<br>　寧毀精舍及制多　　寧焚七寶舍利塔<br>　勿於僧中出惡言　　誹謗如來清淨眾<br>　毀塔之人自墮落　　經無量劫受諸苦<br>　好說眾僧短長者　　自墮亦引無量眾<br>　是故智者善思量　　勿於僧中起輕慢<br>　善自防護口業非　　莫談此持彼犯戒<br>　若一惡言毀沙門　　當墮泥犁受極苦<br>　從地獄出得人身　　即招聾盲瘖啞報<br>　世間多有愚劣人　　談說僧尼諸過惡<br>　因茲墮落惡道中　　永劫沈淪沒苦海<br>　大悲世尊禮大眾　　尊敬和合大德僧<br>　諸佛尚自致慇懃　　何況凡夫輕慢眾<br>　世間多有信心人　　崇重世尊弟子者<br>　聞說三寶短長時　　怨於僧中起邪見<br>　因此退敗諸善人　　毀壞如來清淨眾<br>　不見賢劫千世尊　　是故智者應思忖<br>　昔有俱迦離苾芻　　以一惡言罵僧眾<br>　猶落缽頭磨地獄　　舌被犁耕數萬段<br>　亦有迦葉佛弟子　　謗毀無量世間人<br>　承斯惡業捨殘形　　還受耕舌地獄苦<br>　沙門懷忿毀諸人　　尚招無量口業報<br>　何況無戒白衣人　　罵僧免墮惡道者<br>　是故智人不應罵　　乃至草木塼瓦等<br>　況毀清淨出家人　　習行離欲善法者<br>　縱使慾火熾燒心　　點污尸羅清淨戒<br>　不久速能自懺除　　還入如來聖眾位<br>　如人暫迷失其道　　有目還能尋本路<br>　苾芻雖犯世尊禁　　雖然暫犯還能滅<br>　如人平地蹶腳時　　有足還能而速起<br>　苾芻雖暫缺尸羅　　雖犯不久還能補<br>　猶如世間金寶器　　雖破其價一種貴<br>　木器縱然全不漏　　不可比於破寶器<br>　破禁苾芻雖無戒　　初心出家功德勝<br>　百千萬億白衣人　　功德縱多不及彼<br>　出家弟子能堪任　　繼嗣如來末代法<br>　萬德無量在俗人　　不能須臾弘聖教<br>　最下犯禁破戒僧　　供養由獲萬億報<br>　是故世尊讚勝因　　天上人中受尊貴<br>　是故殷勤勸諸人　　勿毀如來僧寶眾<br>　今生習惡因緣故　　當來業成亦毀佛<br>　緣茲身口意業支　　永斷世間人天種<br>　當墮三塗惡道中　　億劫沈淪無休息<br>　若於清眾起正信　　無有毀謗名僧罪<br>　常能防護口業過　　不談如來僧寶眾<br>　若人於僧有罵罪　　應須志誠速求懺<br>　於僧勿起憍慢心　　來生受苦必當悔<br>　如僧剎那有功德　　其福不容於大地<br>　何況經月累歲年　　堅持如來嚴禁戒<br>　是人持戒功德報　　佛於一劫說不盡<br>　況餘凡俗知其邊　　福等虛空無有量<br>　當知功德廣莊嚴　　釋迦如來僧寶眾<br>　是故不聽在家者　　毀辱打罵出家僧<br>　縱見沙門犯戒時　　當寬其意勿嫌毀<br>　如入芳叢採妙花　　不應摘選枯枝葉<br>　廣大清淨佛法海　　多有持戒精修者<br>　其中縱有犯威儀　　白衣不應生毀謗<br>　譬如田中新苗稼　　於中亦有稗莠草<br>　應可一種敬良田　　不應揀選生分別<br>　是以世尊制諸人　　不聽毀謗沙門眾<br>　唯當尊重生敬心　　同此受勝諸天報<br>　佛日滅沒雖久遠　　僧寶連暉傳法燈<br>　由如龍王降甘雨　　大地[<a href='javascript:showpic("../fontimg/055569.gif")'>卄/朋</a>]芽普洽潤<br>　和合僧寶亦如是　　雨於如來妙法雨<br>　滋潤枯渴諸群生　　長養善牙功德種<br>　於多劫中宿植田　　得為如來弟子眾<br>　處在賢聖法海中　　飲妙解脫甘露味<br>　傳持世尊末代教　　流化十方諸國土<br>　利益一切諸眾生　　令佛法輪琱ㄤ<br>　佛法久後滅沒時　　伽藍精舍毀成聚<br>　龕塔尊像併荒良　　設欲供養難可得<br>　壁畫僧形不可見　　何況得聞於正法<br>　人身難得生人中　　佛法難逢今已遇<br>　如何於妙良福田　　不種當來功德種<br>　冥路懸遠不可達　　當<span class='corr'>辦</span>資糧備前所<br>　善福田中不種植　　當來嶮路之資糧<br>　是故諸人應善思　　聞經僧中應惠施<br>　依經我略讚僧寶　　功德無量遍虛空<br>　迴施一切諸群生　　願共當來值彌勒　</p></body></html>
