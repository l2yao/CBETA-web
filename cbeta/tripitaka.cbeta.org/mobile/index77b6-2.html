<!DOCTYPE html> 
<html>

<!-- Mirrored from tripitaka.cbeta.org/mobile/index.php?index=J37nB383_009 by HTTrack Website Copier/3.x [XR&CO'2008], Tue, 03 Jun 2014 00:56:45 GMT -->
<head>
	<meta http-equiv="Content-Type" content="text/html; charset=utf-8">
	<meta name="viewport" content="width=device-width, initial-scale=1">
	<title>CBETA 漢文大藏經</title>
	<meta name="description" content="CBETA 數位藏經閣 大正藏 卍續藏 漢文電子佛典目錄">
	<meta name="keywords" content="CBETA, 中華電子佛典協會, 數位藏經閣, 大正藏, 卍續藏, 大藏經, 漢文電子佛典, 漢文佛典, 佛典電子化, 電子佛典, 佛典, 佛經, 佛教, 佛法, 佛教經典, 三藏, 經藏, 素怛纜, 律藏, 毗奈耶, 毘奈耶, 毘尼, 毗尼, 論藏, 阿毗達磨, 阿毘達磨, 法寶, 達磨, Tripitaka, Pitaka, Taisho, Xuzangjing, Canon, Sutra, Buddhist, Buddhism, Vinaya, Abhidharma, Abhidhamma, Abhidarma, Dhamma, Bible">
<!-- 這個版本可以縮放文字大小
	<link rel="stylesheet" href="http://code.jquery.com/mobile/1.0.1/jquery.mobile-1.0.1.css" />
	<script src="http://code.jquery.com/jquery-1.7.1.min.js"></script>
	<script type="text/javascript" src="http://code.jquery.com/mobile/1.0.1/jquery.mobile-1.0.1.min.js"></script>
-->
	<link rel="stylesheet" href="../../code.jquery.com/mobile/1.1.0/jquery.mobile-1.1.0.css" />
	<script src="../../code.jquery.com/jquery-1.7.1.min.js"></script>
	<script type="text/javascript" src="../../code.jquery.com/mobile/1.1.0/jquery.mobile-1.1.0.min.js"></script>
</head>
<img src="../gacd29.gif?utmac=MO-30696269-4&amp;utmn=164421457&amp;utmr=http%3A%2F%2Ftripitaka.cbeta.org%2Fmobile%2Findex.php%3Findex%3DJ37&amp;utmp=%2Fmobile%2Findex.php%3Findex%3DJ37nB383_009&amp;guid=ON" /><body>
<script type="text/javascript">
function OnInput (event)
{
	var chCode = event.keyCode;
	if(chCode == 13)
	{
		search = "index6e5e.html?search=" + event.target.value;
		location.replace(search);
	}
}
</script>
<div data-role="page" class="type-index">

	<div data-role="header" data-position="fixed">
	<a href="index525f.html?index=J37nB383_008" data-icon="arrow-l" data-iconpos="notext" data-theme="b">上一卷</a>
	<p style="text-align:center">嘉興大藏經　第37冊<br/>No.B383 憨休禪師語錄 (12卷)<br/>【繼堯等編】<br/>第 9 卷</p>
	<a href="indexc520.html?index=J37nB383_010" data-icon="arrow-r"  data-iconpos="notext" class="ui-btn-right" data-theme="b">下一卷</a>
	</div><!-- /header -->

	<div data-role="content"><div id="cbeta_tripitaka">
<div cbrcopy="true" id="J37">
<div class="root" id="B383" sutra_name="憨休禪師語錄" sutra_juan="[卷9]">　
<a 
name="0225a01" id="0225a01"></a><p><span class="juanname">憨休禪師語錄卷第九</span></p><a 
name="0225a02" id="0225a02"></a><p style="margin-left: 4em"><span class="byline">嗣法門人　繼堯　等編</span></p><a 
name="0225a03" id="0225a03"></a><p style="margin-left: 2em"><span class="headname">小參</span></p><a 
name="0225a04" id="0225a04"></a><p style="text-indent: 0em; margin-left: 0em"><span class="linehead"></span>當晚小參一句全提千差坐斷當陽顯赫迥絕離微<a 
name="0225a05" id="0225a05"></a>蓋色騎聲而罔測端倪貫古通今而了無縫罅靈機<a 
name="0225a06" id="0225a06"></a>卓爾萬法樅然鳥道虛元十方通透覿面無向背當<a 
name="0225a07" id="0225a07"></a>處絕遮攔活鱍鱍觸處現成圓陀陀縱橫自在所以<a 
name="0225a08" id="0225a08"></a>云有物混成先天地生寂兮寥兮獨立而不改週行<a 
name="0225a09" id="0225a09"></a>而不殆可以為天下母吾不知其名遂驀召大眾云<a 
name="0225a10" id="0225a10"></a>既不知其名畢竟是箇甚麼參。</p><a 
name="0225a11" id="0225a11"></a><p style="text-indent: 0em; margin-left: 0em"><span class="linehead"></span>結制小參舉芭蕉清禪師云若論此事如人行次忽<a 
name="0225a12" id="0225a12"></a>遇前面萬丈深坑背後野火來逼兩畔是荊棘叢林<a 
name="0225a13" id="0225a13"></a>若也向前則墮在坑塹若也退後則野火燒身若也<a 
name="0225a14" id="0225a14"></a>轉側則被荊棘林礙當與麼時作麼生免得若也免<a 
name="0225a15" id="0225a15"></a>得合有出身之路若免不得墮身死漢師云這箇公<a 
name="0225a16" id="0225a16"></a>案大似魚腹灘頭八陣圖休生傷杜景死驚開一一<a 
name="0225a17" id="0225a17"></a>布列分明可謂殺中透脫活處藏機神情莫測妙絕<a 
name="0225a18" id="0225a18"></a>古今若是久慣奇門熟諳遁甲底作家戰將說甚麼<a 
name="0225a19" id="0225a19"></a>免得免不得只管於中左衝右突七縱八橫門門有<a 
name="0225a20" id="0225a20"></a>出身之路著著有先見之機到者裏汝諸人須知有<a 
name="0225a21" id="0225a21"></a>武侯妙訣始得且如何是武侯妙訣揮拂子云不因<a 
name="0225a22" id="0225a22"></a>指點黃承彥到底難甦陸遜迷。</p><a 
name="0225a23" id="0225a23"></a><p style="text-indent: 0em; margin-left: 0em"><span class="linehead"></span>晚參頂相巍峨千聖莫窺其極威光赫奕萬靈叵測<a 
name="0225a24" id="0225a24"></a>其端包空有而絕形絕名入言象而無朕無兆凡情<a 
name="0225a25" id="0225a25"></a>極盡聖解豈居淨智覺圓真常獨露凡名聖號悉是<a 
name="0225a26" id="0225a26"></a>虛聲殊相劣形皆為幻色行棒行喝乃亂世之英雄<a 
name="0225a27" id="0225a27"></a>說妙談元為太平之奸賊遂左右顧視云棒喝英雄<a 
name="0225a28" id="0225a28"></a>元妙且拈放一邊阿那箇是賊門戶隄防須謹慎莫<a 
name="0225a29" id="0225a29"></a>教偷去怨爺娘。</p><a 
name="0225a30" id="0225a30"></a><p style="text-indent: 0em; margin-left: 0em"><span class="linehead"></span>打七小參立限起期大似虛空穵窟寵煉三打七還<a 
name="0225b01" id="0225b01"></a>如牽牛上壁頭求真去妄而枉役心神益行加工而<a 
name="0225b02" id="0225b02"></a>謾勞觔骨心心無間<span class="corr" title='[巳&gt;已]'>已</span>涉廉纖念念純真還迷智眼<a 
name="0225b03" id="0225b03"></a>涇河水清渭河水濁猶未脫常人情見直須放出南<a 
name="0225b04" id="0225b04"></a>山鱉鼻吞卻東海鯉魚趁起<span class="corr" title='[陜&gt;陝]'>陝</span>府鐵牛踏倒嘉州大<a 
name="0225b05" id="0225b05"></a>像方能毫端上建立世界火燄裏轉大法輪妙契冥<a 
name="0225b06" id="0225b06"></a>符聲和響順何故<span class="gaiji">&#x807B;<!--gaiji,,1[漸/耳],2&#x807B;,3--></span>者回不入驚人浪到底難逢稱<a 
name="0225b07" id="0225b07"></a>意魚。</p><a 
name="0225b08" id="0225b08"></a><p style="text-indent: 0em; margin-left: 0em"><span class="linehead"></span>圓七小參仲冬嚴寒言端語的且喜衲僧七<span class="corr" title='[巳&gt;已]'>已</span>打畢<a 
name="0225b09" id="0225b09"></a>七既畢<span class="corr" title='[巳&gt;已]'>已</span>山僧又說箇甚麼既無可說卻舉箇古人<a 
name="0225b10" id="0225b10"></a>公案記得趙州諗禪師示眾云山僧今夜答話去也<a 
name="0225b11" id="0225b11"></a>有問話者出來時有僧出禮拜州云適來拋磚引玉<a 
name="0225b12" id="0225b12"></a>只引得箇土墼子師云趙州奇兵協合首尾一如者<a 
name="0225b13" id="0225b13"></a>僧見義勇為單刀直入既然如是為甚麼道只引得<a 
name="0225b14" id="0225b14"></a>箇土墼子的盧不躍檀溪過爭見真龍水上飛。</p><a 
name="0225b15" id="0225b15"></a><p style="text-indent: 0em; margin-left: 0em"><span class="linehead"></span>除夕小參一年十二月月月有三十如何到今宵人<a 
name="0225b16" id="0225b16"></a>人都忙逼貧富理舊堂豐肥置綺席爆竹吼如雷歡<a 
name="0225b17" id="0225b17"></a>聲鬧不息東舍喚西鄰男歌女笑極李公勸張公醉<a 
name="0225b18" id="0225b18"></a>酒胡亂喫打鼓祭江神不知堯舜力唯我林下人當<a 
name="0225b19" id="0225b19"></a>體常湛寂無故亦無新無意亦無必不烹露地牛只<a 
name="0225b20" id="0225b20"></a>炊粟米粒雲水喜團圞家晏時供給唯有末後機時<a 
name="0225b21" id="0225b21"></a>時常請益好時節因緣錯過真可惜直此報諸人流<a 
name="0225b22" id="0225b22"></a>光如箭急急急急觸境逢緣休外覓復舉僧問古德<a 
name="0225b23" id="0225b23"></a>臘月三十日到來時如何古德云門前無索債底師<a 
name="0225b24" id="0225b24"></a>云古德只知開口不覺舌頭拖地今夜若有僧問興<a 
name="0225b25" id="0225b25"></a>福臘月三十日到來時如何向道須彌腳下烏龜子<a 
name="0225b26" id="0225b26"></a>且道還有索債底人麼臘月三十日門前無索債忙<a 
name="0225b27" id="0225b27"></a>殺田厙奴笑倒憨布袋布袋逢人便打開都是尋常<a 
name="0225b28" id="0225b28"></a>舊賣買擊拂子。</p><a 
name="0225b29" id="0225b29"></a><p style="text-indent: 0em; margin-left: 0em"><span class="linehead"></span>當晚小參靈源絕朕法相離名赤條條不掛寸絲淨<a 
name="0225b30" id="0225b30"></a>裸裸全無忌諱露呈萬象該括十虛取之無蹤舍之<a 
name="0225c01" id="0225c01"></a>不得貴乎心飫神會妙在領略機先譬彼茅廬未出<a 
name="0225c02" id="0225c02"></a><span class="corr" title='[巳&gt;已]'>已</span>知鼎足三分王氣潛符早定真人消息況復衲僧<a 
name="0225c03" id="0225c03"></a>家眼光爍破四天下鼻孔中藏獅子兒直須坐斷舌<a 
name="0225c04" id="0225c04"></a>頭切莫拈<span class="gaiji">[飢-几+追]<!--gaiji,,1[飢-几+追],2&#x4B54;,3--></span>舐指故襲燈云語是謗默是誑語默向<a 
name="0225c05" id="0225c05"></a>上有事在老僧口門窄不能為伊說汝等諸人歸堂<a 
name="0225c06" id="0225c06"></a>各自摸索看。</p><a 
name="0225c07" id="0225c07"></a><p style="text-indent: 0em; margin-left: 0em"><span class="linehead"></span>晚參舉龍牙密禪師云休把庭花類此身庭花落後<a 
name="0225c08" id="0225c08"></a>更逢春此身一往知何處三界茫茫愁殺人師云山<a 
name="0225c09" id="0225c09"></a>僧則不然花開花落示全身劫外靈枝不犯春昔亦<a 
name="0225c10" id="0225c10"></a>不來今不往箇中須識本來人。</p><a 
name="0225c11" id="0225c11"></a><p style="text-indent: 0em; margin-left: 0em"><span class="linehead"></span>小參三世諸佛說不到開口道著歷代祖師行不到<a 
name="0225c12" id="0225c12"></a>動步踏著既開口道著動步踏著汝等諸人為甚麼<a 
name="0225c13" id="0225c13"></a>不會眾下語不契師卓拄杖云秪為分明極翻令所<a 
name="0225c14" id="0225c14"></a>得遲。</p><a 
name="0225c15" id="0225c15"></a><p style="text-indent: 0em; margin-left: 0em"><span class="linehead"></span>解夏小參今夏廣教住時緣兩乖助羽檄飛不停▆<a 
name="0225c16" id="0225c16"></a>▆催科日到戶旱魃更為災千里焦赤土檀信無所<a 
name="0225c17" id="0225c17"></a>施化士難納疏且喜數衲僧道念恒堅固溈山水牯<a 
name="0225c18" id="0225c18"></a>牛時時勤牧護鞭索既忘疲廊下東西步東踏西踏<a 
name="0225c19" id="0225c19"></a>忽然踏著雲門扇子<span class="gaiji">[跳-兆+孛]<!--gaiji,,1[跳-兆+孛],2&#x2805D;,3--></span>跳上三十三天磕著帝釋鼻<a 
name="0225c20" id="0225c20"></a>孔東海鯉魚打一棒雨似盆傾三草二木一雨普潤<a 
name="0225c21" id="0225c21"></a>各得增長水牯牛此時硬著蹄角將南村北舍前岡<a 
name="0225c22" id="0225c22"></a>後原不管墻內墻外祖翁田地一齊耕轉不覺通身<a 
name="0225c23" id="0225c23"></a>泥水適柳毅先生從洞庭而來驀地撞著欣欣然有<a 
name="0225c24" id="0225c24"></a>喜色而相告曰只是尋常者一頭隨緣放曠復何求<a 
name="0225c25" id="0225c25"></a>打開欄圈無拘東南北東西任意遊。</p><a 
name="0225c26" id="0225c26"></a><p style="text-indent: 0em; margin-left: 0em"><span class="linehead"></span>當晚小參多年四海覓冤讎不得冤讎誓不休芍藥<a 
name="0225c27" id="0225c27"></a>花開菩薩面棕櫚葉長夜叉頭神光不昧萬古徽猷<a 
name="0225c28" id="0225c28"></a>一句全提千差坐斷纖塵絕醫杲日麗於中天烜赫<a 
name="0225c29" id="0225c29"></a>無私靈鋒當乎宇宙輝天鑑地耀古騰今若是大丈<a 
name="0225c30" id="0225c30"></a>夫伶俐漢腳跟下硬糾糾地萬靈籠罩不住千聖呼<a 
name="0226a01" id="0226a01"></a>喚不回如獅子兒踞地吒沙返擲自在如金翅擘海<a 
name="0226a02" id="0226a02"></a>直取龍吞如插翼虎飛取物食不見當時大雄山下<a 
name="0226a03" id="0226a03"></a>百丈親遭一口高安灘頭大愚痛喫三拳若也金鋀<a 
name="0226a04" id="0226a04"></a>罔辨煤墨不分未免上人機境性命早屬他人了也<a 
name="0226a05" id="0226a05"></a>還委悉麼男兒自有沖天志不向他人行處行。</p><a 
name="0226a06" id="0226a06"></a><p style="text-indent: 0em; margin-left: 0em"><span class="linehead"></span>結冬小參正眼豁開古鏡臺前列萬象淆訛坐斷太<a 
name="0226a07" id="0226a07"></a>阿鋒下截群機拈提向上鉗錘弘開作家爐<span class="gaiji">&#x97B4;<!--gaiji,,1[糒-米+革],2&#x97B4;,3--></span>亙天<a 
name="0226a08" id="0226a08"></a>烈燄佛祖齊烹匝地火星聖凡俱殞直饒勝熱婆羅<a 
name="0226a09" id="0226a09"></a>到者裏管取手忙腳亂大眾且道具甚麼手段底人<a 
name="0226a10" id="0226a10"></a>則不被燒卻豎拂子云顧影須為良善馬躍爐都是<a 
name="0226a11" id="0226a11"></a>不祥金。</p><a 
name="0226a12" id="0226a12"></a><p style="text-indent: 0em; margin-left: 0em"><span class="linehead"></span>因事小參赫日當天起寸雲看來枉自費辛勤何須<a 
name="0226a13" id="0226a13"></a>別用求元旨記得兒時千字文天地玄黃分明箇事<a 
name="0226a14" id="0226a14"></a>露堂堂宇宙洪荒爍爍圓明一顆光若能直下薦取<a 
name="0226a15" id="0226a15"></a>管教雲騰致雨露結為霜只要遐邇壹體勿論周吳<a 
name="0226a16" id="0226a16"></a>鄭王但得知過必改向後器欲難量切莫罔談彼短<a 
name="0226a17" id="0226a17"></a>靡恃己長大眾清福如此說話大有人在背地裏笑<a 
name="0226a18" id="0226a18"></a>似三家村裏教順朱底措大雖然如是大鵬展翅蓋<a 
name="0226a19" id="0226a19"></a>十洲籬雀徒自鬧啾啾復舉玉泉皓禪師因蘇東坡<a 
name="0226a20" id="0226a20"></a>來參問尊官高姓坡云姓秤是稱天下長老的秤泉<a 
name="0226a21" id="0226a21"></a>喝一喝云重多少坡無對師拈云蘇學士乃宋朝大<a 
name="0226a22" id="0226a22"></a>儒平常具一幹秤到處誇經賣紀因甚向玉泉便折<a 
name="0226a23" id="0226a23"></a>卻是汝諸人還會麼聽取一頌秤頭賣弄卻光新一<a 
name="0226a24" id="0226a24"></a>喝當機便折衡不足文章窮伎倆知君錯認定盤星。</p><a 
name="0226a25" id="0226a25"></a><p style="text-indent: 0em; margin-left: 0em"><span class="linehead"></span>晚參千佛出世直指心源達磨西來不為別事所以<a 
name="0226a26" id="0226a26"></a>圓通訥禪師云圓通不開生藥舖單單只賣死貓頭<a 
name="0226a27" id="0226a27"></a>不知那箇無思筭喫著通身冷汗流清福這裏也無<a 
name="0226a28" id="0226a28"></a>生藥舖可開也無死貓頭可賣惟據一條楋栗拄杖<a 
name="0226a29" id="0226a29"></a>朝打三十暮打八百何謂如此棒頭有眼明如日要<a 
name="0226a30" id="0226a30"></a>識真金火裏看。</p><a 
name="0226b01" id="0226b01"></a><p style="text-indent: 0em; margin-left: 0em"><span class="linehead"></span>檀越到山請小參以拂子點云雪覆千山玉冰河凍<a 
name="0226b02" id="0226b02"></a>斷流分明西祖意何用更馳求諸仁者若能於此鏟<a 
name="0226b03" id="0226b03"></a>地會去始知佛祖之道出自平常大解脫門毫無隔<a 
name="0226b04" id="0226b04"></a>礙彌綸宇宙逼塞太虛頭頭顯露真機處處全彰妙<a 
name="0226b05" id="0226b05"></a>體不可以語言造不可以寂默通獨脫無依靈然絕<a 
name="0226b06" id="0226b06"></a>待所以世尊拈花微笑契於迦葉口是禍門達磨面<a 
name="0226b07" id="0226b07"></a>壁三拜累於神光腳跟不穩一人傅虛萬人傳實遞<a 
name="0226b08" id="0226b08"></a>代相承沿流不止其後雪峰輥毬道吾舞笏秘魔擎<a 
name="0226b09" id="0226b09"></a>杈普化振鐸黃檗打臨濟六十拄杖如蒿枝拂相似<a 
name="0226b10" id="0226b10"></a>者一隊沒意智漢扯風扯顛造妖捏怪知他有甚憑<a 
name="0226b11" id="0226b11"></a>據雖然克家種草自肯承當上上之流聞而生信不<a 
name="0226b12" id="0226b12"></a>見昔日陸游居士問松源云心傳之學可得聞乎源<a 
name="0226b13" id="0226b13"></a>曰既是心傳豈從聞得士即領悟呈偈曰幾度驅車<a 
name="0226b14" id="0226b14"></a>入帝城逢僧一例眼雙青今朝始覺禪家別說有談<a 
name="0226b15" id="0226b15"></a>空要眼聽且道他當時見箇甚麼道理便解與麼道<a 
name="0226b16" id="0226b16"></a>還委悉麼要得梅花香撲鼻除非徹骨一番寒。</p><a 
name="0226b17" id="0226b17"></a><p style="text-indent: 0em; margin-left: 0em"><span class="linehead"></span>晚參舉天親菩薩從彌勒內院下無著菩薩問經云<a 
name="0226b18" id="0226b18"></a>人間四百年彼天為一晝夜彌勒一時成就五百天<a 
name="0226b19" id="0226b19"></a>子證無生法忍未審說何法一任鑽龜打瓦天親云<a 
name="0226b20" id="0226b20"></a>只說者箇法妄通消息只是梵音清雅令人樂聞依<a 
name="0226b21" id="0226b21"></a>稀似曲纔堪聽又被風吹別調中天親無著二菩薩<a 
name="0226b22" id="0226b22"></a>雖似暗藏春色明露秋光大都未識者箇在還會麼<a 
name="0226b23" id="0226b23"></a>乃撫掌呵呵大笑而退。</p><a 
name="0226b24" id="0226b24"></a><p style="text-indent: 0em; margin-left: 0em"><span class="linehead"></span>晚參云不是心不是佛不是物不是物兮是甚麼南<a 
name="0226b25" id="0226b25"></a>泉王老師盡力道不出道得出舌頭拶碎虛空骨南<a 
name="0226b26" id="0226b26"></a>山猛虎咬大蟲古墓蝦蟆頭戴角輸他潘閬倒騎驢<a 
name="0226b27" id="0226b27"></a>卻令笑倒黃旛綽喝一喝。</p><a 
name="0226b28" id="0226b28"></a><p style="text-indent: 0em; margin-left: 0em"><span class="linehead"></span>晚參舉法華經云十方佛土中唯有一乘法無二亦<a 
name="0226b29" id="0226b29"></a>無三除佛方便說如何是方便說寒野凝朝霧霜天<a 
name="0226b30" id="0226b30"></a>散夕霞。</p><a 
name="0226c01" id="0226c01"></a><p style="text-indent: 0em; margin-left: 0em"><span class="linehead"></span>除夕小參一年三百六十日今日是箇盡頭的日子<a 
name="0226c02" id="0226c02"></a>諸方盡向者裏說禪說道舉古舉今當作家常筵讌<a 
name="0226c03" id="0226c03"></a>清福行不列市思來筭去只是無有說的記得有首<a 
name="0226c04" id="0226c04"></a>唐詩不免借來完箇局面旅館寒燈獨不眠客心何<a 
name="0226c05" id="0226c05"></a>事轉悽然故鄉今夜思千里霜鬢明朝又一年詩人<a 
name="0226c06" id="0226c06"></a>之意大約客久他鄉長棲旅邸貪著名聞利養拋別<a 
name="0226c07" id="0226c07"></a>故園蕩而忘返忽遇大年夜到來猛地思起故鄉遠<a 
name="0226c08" id="0226c08"></a>在千里之外不覺悽然太息大眾等是南州北縣水<a 
name="0226c09" id="0226c09"></a>雲義聚安禪於斯人人都有箇故鄉不知今夜還思<a 
name="0226c10" id="0226c10"></a>念及麼縱能思念更問那箇是你故鄉莫是畢郢原<a 
name="0226c11" id="0226c11"></a>上清福寺中是汝故鄉麼爭奈者裏無你插腳之處<a 
name="0226c12" id="0226c12"></a>莫是江南塞北楚地燕邦是汝故鄉麼法堂內大有<a 
name="0226c13" id="0226c13"></a>人不肯在畢竟如何爆竹數聲消雪態梅花幾點壯<a 
name="0226c14" id="0226c14"></a>春顏。</p><a 
name="0226c15" id="0226c15"></a><p style="text-indent: 0em; margin-left: 0em"><span class="linehead"></span>復舉古德僧問年窮歲盡時如何德云東村王老夜<a 
name="0226c16" id="0226c16"></a>燒錢師云古德者般荅話大似泗州人見大聖還委<a 
name="0226c17" id="0226c17"></a>悉麼東村王老夜燒錢上樹猢猻尾倒顛歲盡年窮<a 
name="0226c18" id="0226c18"></a>如會得隨家豐儉樂堯天。</p><a 
name="0226c19" id="0226c19"></a><p style="text-indent: 0em; margin-left: 0em"><span class="linehead"></span>解冬小參牢關把定綿密不通風布袋解開隨方任<a 
name="0226c20" id="0226c20"></a>瀟灑衲僧家住無住相行無行蹤要住即住一條拄<a 
name="0226c21" id="0226c21"></a>杖子無束無拘要行便行兩隻破草鞋如雲如鶴行<a 
name="0226c22" id="0226c22"></a>解相應去住自由所以終日行未曾踏著一片地終<a 
name="0226c23" id="0226c23"></a>日喫飯未曾咬著一粒米終日著衣未曾掛著一寸<a 
name="0226c24" id="0226c24"></a>絲如是則常在途中不離家舍常在家舍不離途中<a 
name="0226c25" id="0226c25"></a>清福今日十字縱橫與諸人直截指呈了也還知麼<a 
name="0226c26" id="0226c26"></a>長安風月貫今昔那箇男兒摸壁行。</p><a 
name="0226c27" id="0226c27"></a><p style="text-indent: 0em; margin-left: 0em"><span class="linehead"></span>小參極盡筌蹄沒意白雲封岳麓大功不宰無心明<a 
name="0226c28" id="0226c28"></a>月印寒潭殺活縱橫而露布門庭與奪自在而顯彰<a 
name="0226c29" id="0226c29"></a>妙理言前薦得猶滯半途覿面酬機早<span class="corr" title='[巳&gt;已]'>已</span>錯過若是<a 
name="0226c30" id="0226c30"></a>追風良驥豈在加鞭衝浪金鱗自知時節所以衲衣<a 
name="0227a01" id="0227a01"></a>未脫興化之道眼圓明布毛纔吹侍者之狂心頓歇<a 
name="0227a02" id="0227a02"></a>眾中還有恁麼人知恁麼事麼良久云驚群須是英<a 
name="0227a03" id="0227a03"></a>靈漢敵勝還他獅子兒。</p><a 
name="0227a04" id="0227a04"></a><p style="text-indent: 0em; margin-left: 0em"><span class="linehead"></span>結冬小參驀拈拄杖云靈鋒在握坐斷十方寶鑑當<a 
name="0227a05" id="0227a05"></a>軒難逃影現復卓一卓云者是烹佛烹祖大爐<span class="gaiji">&#x97B4;<!--gaiji,,1[糒-米+革],2&#x97B4;,3--></span>煆<a 
name="0227a06" id="0227a06"></a>生煉死惡鉗鎚若是箇伶俐漢斬釘截鐵又何須七<a 
name="0227a07" id="0227a07"></a>十三八十四者裏經冬那裏過夏蒲團坐破甚麼相<a 
name="0227a08" id="0227a08"></a>干殊不知此事極是現成纔涉思惟千里萬里不見。</p><a 
name="0227a09" id="0227a09"></a><p style="text-indent: 0em; margin-left: 0em"><span class="linehead"></span>僧問趙州和尚云如何是祖師西來意州云庭前柏<a 
name="0227a10" id="0227a10"></a>樹子僧云和尚莫將境示人州云老僧不將境示人<a 
name="0227a11" id="0227a11"></a>僧又問如何是祖師西來意州云庭前柏樹子諸兄<a 
name="0227a12" id="0227a12"></a>弟看趙州如此提唱可謂寶鑑當軒爭奈者僧漆桶<a 
name="0227a13" id="0227a13"></a>不快翻成鈍置猶欠光新若是廣教待問如何是祖<a 
name="0227a14" id="0227a14"></a>師西來意和聲便棒不惟令者僧直下知歸亦免得<a 
name="0227a15" id="0227a15"></a>後人尋枝摘葉。</p><a 
name="0227a16" id="0227a16"></a><p style="text-indent: 0em; margin-left: 0em"><span class="linehead"></span>晚參舉僧問巖頭古帆未掛時如何頭云後園驢喫<a 
name="0227a17" id="0227a17"></a>草師云巖頭恁麼荅話不妨光前絕後若遇明眼衲<a 
name="0227a18" id="0227a18"></a>僧未免一場笑具且道笑箇甚麼一僧出云舌頭無<a 
name="0227a19" id="0227a19"></a>骨師云瞎僧云且莫壓良為賤師云太乙西邊紫閣<a 
name="0227a20" id="0227a20"></a>東僧禮拜師云敗闕敗闕便歸方丈。</p><a 
name="0227a21" id="0227a21"></a><p style="text-indent: 0em; margin-left: 0em"><span class="linehead"></span>甯文伯文學請小參人之初性本善性相近習相遠<a 
name="0227a22" id="0227a22"></a>此四句山僧孩提時於書堂中念過的如今猛地思<a 
name="0227a23" id="0227a23"></a>量起來正是為聖為賢之大綱領超生越死之最捷<a 
name="0227a24" id="0227a24"></a>徑也此語直示吾人有生之初性體本善乾乾淨淨<a 
name="0227a25" id="0227a25"></a>無纖毫染污元相近的及其壯也為世欲所牽積習<a 
name="0227a26" id="0227a26"></a>深厚便與之相遠了所以輪轉於三界之中汩沒乎<a 
name="0227a27" id="0227a27"></a>四生之內改頭換面慒然無知良可悲也若是有血<a 
name="0227a28" id="0227a28"></a>氣丈夫聞山僧與麼告報便知自性本近唯因習而<a 
name="0227a29" id="0227a29"></a>遠猛地回光返照念念在茲用力之久一旦豁然貫<a 
name="0227a30" id="0227a30"></a>通始知造化在我道不遠人口之於味也目之於色<a 
name="0227b01" id="0227b01"></a>也耳之於聲也四肢之於安佚也非汝而誰立則見<a 
name="0227b02" id="0227b02"></a>其參於前也在輿則見其倚於衡也瞻之在前也忽<a 
name="0227b03" id="0227b03"></a>焉在後也取之左右逢其原也道豈遠乎哉當日宋<a 
name="0227b04" id="0227b04"></a>時有箇邵堯夫於此事卻較些子著皇極經世書詠<a 
name="0227b05" id="0227b05"></a>詩云月到天心處風來水面時一般清意味料得少<a 
name="0227b06" id="0227b06"></a>人知然在儒門足可觀光若是祖師門下又則不然<a 
name="0227b07" id="0227b07"></a>何也蓋為此事離文字相離語言相故世尊拈花迦<a 
name="0227b08" id="0227b08"></a>葉微笑鳥窠吹布侍者契機香嚴擊竹而禮拜溈山<a 
name="0227b09" id="0227b09"></a>長慶捲簾而徹見天下豈是心思擬議尋章摘句簇<a 
name="0227b10" id="0227b10"></a>錦攢花弄識神影子而可成辦者耶不見山谷黃太<a 
name="0227b11" id="0227b11"></a>史同諸鉅儒造黃龍心禪師問佛法捷要處請指示<a 
name="0227b12" id="0227b12"></a>黃龍曰只如仲尼道二三子以我為隱乎吾無隱乎<a 
name="0227b13" id="0227b13"></a>爾居士尋常如何理論山谷擬對心曰不是不是山<a 
name="0227b14" id="0227b14"></a>谷迷悶不<span class="corr" title='[巳&gt;已]'>已</span>一日復造侍心山行次時木樨盛開心<a 
name="0227b15" id="0227b15"></a>問曰居士聞木樨花香否山谷曰聞心曰吾無隱乎<a 
name="0227b16" id="0227b16"></a>爾山谷遂有省不覺禮拜於地曰和尚得恁麼老婆<a 
name="0227b17" id="0227b17"></a>心切心曰只要公到家耳當時黃太史若在語言文<a 
name="0227b18" id="0227b18"></a>字上作活計爭能於黃龍處嚗地斷啐地折此便是<a 
name="0227b19" id="0227b19"></a>離文字相離語言相的樣子所以道道在目前不是<a 
name="0227b20" id="0227b20"></a>目前法亦不離目前非耳目之所能到遂驀豎拂子<a 
name="0227b21" id="0227b21"></a>云居士還會麼要識上大人便是丘乙<span class="corr" title='[已&gt;己]'>己</span>久立珍重。</p><a 
name="0227b22" id="0227b22"></a><p style="text-indent: 0em; margin-left: 0em"><span class="linehead"></span>結制小參若論此事別無奇特只要當人死盡無量<a 
name="0227b23" id="0227b23"></a>劫來偷心向三條椽下七尺單前豎起生鐵脊梁咬<a 
name="0227b24" id="0227b24"></a>定牙關孤迥迥峭巍巍一直挨拶將去驀地撞倒鐵<a 
name="0227b25" id="0227b25"></a>壁銀山管取通身白汗慶快生平倘有纖毫情念未<a 
name="0227b26" id="0227b26"></a>盡盡屬生死根本所以道靈源不昧萬古徽猷入此<a 
name="0227b27" id="0227b27"></a>門來莫存知解即今爐<span class="gaiji">&#x97B4;<!--gaiji,,1[糒-米+革],2&#x97B4;,3--></span>弘開之際鉗鎚高舉之時<a 
name="0227b28" id="0227b28"></a>人人收拾闌殘箇箇猛著精彩若是十赤精金愈煉<a 
name="0227b29" id="0227b29"></a>愈精自然光燄溢目遍界輝騰其或胸臆夾雜志念<a 
name="0227b30" id="0227b30"></a>不純更須向燉煌爐<span class="gaiji">&#x97B4;<!--gaiji,,1[糒-米+革],2&#x97B4;,3--></span>裏煆過始得何故不經敏手<a 
name="0227c01" id="0227c01"></a>重烹煉到底終歸是假銀。</p><a 
name="0227c02" id="0227c02"></a><p style="text-indent: 0em; margin-left: 0em"><span class="linehead"></span>晚參明明歷歷歷歷明明當陽疾薦莫向外尋昨夜<a 
name="0227c03" id="0227c03"></a>三更霜月冷冰河發燄寂無聲卓拄杖云唯人自肯<a 
name="0227c04" id="0227c04"></a>乃方親。</p><a 
name="0227c05" id="0227c05"></a><p style="text-indent: 0em; margin-left: 0em"><span class="linehead"></span>小參參須真參悟須實悟踢倒牢關大方獨步心期<a 
name="0227c06" id="0227c06"></a>滿處即知不比尋常做處所以長慶捲簾鳥窠吹布<a 
name="0227c07" id="0227c07"></a>香巖擊竹東明觸樹徹體一段風流不屬修證染污<a 
name="0227c08" id="0227c08"></a>只須一回親證肯受他人指注那箇男兒不丈夫剔<a 
name="0227c09" id="0227c09"></a>起眉毛須照顧卓拄杖。</p><a 
name="0227c10" id="0227c10"></a><p style="text-indent: 0em; margin-left: 0em"><span class="linehead"></span>小參秋水橫按用處絕思惟眨上眉毛早是<span class="corr" title='[巳&gt;已]'>已</span>錯過<a 
name="0227c11" id="0227c11"></a>獨超物外遍滿十方迥脫是非不落顧鑑全照全用<a 
name="0227c12" id="0227c12"></a>截斷衲子命根離相離名鏟除聖凡窠臼直饒德山<a 
name="0227c13" id="0227c13"></a>臨濟立在下風文殊普賢全沒伎倆正恁麼時東村<a 
name="0227c14" id="0227c14"></a>白額咬殺南山大蟲汝諸兄弟還知落處麼赤膊金<a 
name="0227c15" id="0227c15"></a>剛階下蹲脫殼神龜火裏走以拄杖卓一卓喝一喝。</p><a 
name="0227c16" id="0227c16"></a><p style="text-indent: 0em; margin-left: 0em"><span class="linehead"></span>結制小參大抵叢林小參謂之家教昔山僧未至金<a 
name="0227c17" id="0227c17"></a>粟汝諸人分上不曾少箇甚麼山僧及到此間汝諸<a 
name="0227c18" id="0227c18"></a>人分上亦不曾添箇甚麼今既不添昔亦不減穿衣<a 
name="0227c19" id="0227c19"></a>喫飯坐臥經行一切仍舊何等現成又何須九旬結<a 
name="0227c20" id="0227c20"></a>制三月安期大似好肉剜瘡無繩自縛殊不知鉗鎚<a 
name="0227c21" id="0227c21"></a>未舉早已打破牢關爐<span class="gaiji">&#x97B4;<!--gaiji,,1[糒-米+革],2&#x97B4;,3--></span>停煽盡屬純剛利器庭前<a 
name="0227c22" id="0227c22"></a>柏樹子成佛多時檻外木樨花觸碎鼻孔燈籠露柱<a 
name="0227c23" id="0227c23"></a>喜氣盈眉廚庫僧堂歡聲慶贊只得屋角上鴟吻忍<a 
name="0227c24" id="0227c24"></a>俊不禁咬殺殿脊虛空裏磨盤手舞足蹈踏碎蟾光<a 
name="0227c25" id="0227c25"></a>若有箇漢於斯承當得去不妨坐斷報化佛頭掀翻<a 
name="0227c26" id="0227c26"></a>是非窠臼橫身宇宙獨步丹霄不拜釋迦高揖彌勒<a 
name="0227c27" id="0227c27"></a>不為分外脫或未然正好於三條椽下七尺單前高<a 
name="0227c28" id="0227c28"></a>掛缽囊全身放下豎起生鐵脊梁務要剋期取證驀<a 
name="0227c29" id="0227c29"></a>地冷灰豆爆裂破面門究竟不離者裏只如火燄為<a 
name="0227c30" id="0227c30"></a>三世諸佛說法三世諸佛立地聽且道是甚麼意旨<a 
name="0228a01" id="0228a01"></a>遂揮拂子云三叉路口石人蹲。</p><a 
name="0228a02" id="0228a02"></a><p style="text-indent: 0em; margin-left: 0em"><span class="linehead"></span>除夕小參捏不成團撥不開何須南嶽又天台六根<a 
name="0228a03" id="0228a03"></a>門首無人用空守寒爐撥死灰殊不知有句無句如<a 
name="0228a04" id="0228a04"></a>藤倚樹日面月面空中閃電海底起紅塵靈機透脫<a 
name="0228a05" id="0228a05"></a>山頭飛白浪至理高明若向者裏洞達得去理事雙<a 
name="0228a06" id="0228a06"></a>彰權實並顯脫或未然葛藤窩裏絆倒一生得失海<a 
name="0228a07" id="0228a07"></a>中沒頭浸殺只如歲盡年窮一句又作麼生道爆竹<a 
name="0228a08" id="0228a08"></a>一聲催臘去梅花幾點送春來。</p><a 
name="0228a09" id="0228a09"></a><p style="text-indent: 0em; margin-left: 0em"><span class="linehead"></span>解制小參九旬已過解制斯臨堤畔梅花迎東風而<a 
name="0228a10" id="0228a10"></a>解笑枝上啼鳥向暖日以爭喧只此見聞更有何事<a 
name="0228a11" id="0228a11"></a>眾兄弟一冬<span class="corr" title='[巳&gt;已]'>已</span>來時無虛棄功不浪施歷劫無明當<a 
name="0228a12" id="0228a12"></a>下消殞所以有時當門按劍獨露獅子爪牙句裏藏<a 
name="0228a13" id="0228a13"></a>機突出向上一竅今雖打開布袋亦任去住自由只<a 
name="0228a14" id="0228a14"></a>是金粟者裏還有一事正要共諸兄弟商量且道是<a 
name="0228a15" id="0228a15"></a>那一事三分光陰二早過靈臺一點不揩磨貪生逐<a 
name="0228a16" id="0228a16"></a>日區區走喚不回頭奈若何。</p><a 
name="0228a17" id="0228a17"></a><p style="text-indent: 0em; margin-left: 0em"><span class="linehead"></span>結制小參承言須會宗勿自立規矩衲僧家等閒拶<a 
name="0228a18" id="0228a18"></a>著如奔流度刃疾燄過風斬釘截鐵舉一明三所以<a 
name="0228a19" id="0228a19"></a>陷虎機關難瞞識者穿楊中的作者方知豎幟奪標<a 
name="0228a20" id="0228a20"></a>須是英靈漢子囓鏃之機還他敵勝獅兒撩起便行<a 
name="0228a21" id="0228a21"></a>猶為鈍置廉纖不斷豈能克家金粟今夜結制未免<a 
name="0228a22" id="0228a22"></a>抱關擊柝去也還有恁麼人知恁麼事麼卓拄杖云<a 
name="0228a23" id="0228a23"></a>一鏃破三關分明前後路。</p><a 
name="0228a24" id="0228a24"></a><p style="text-indent: 0em; margin-left: 0em"><span class="linehead"></span>解冬小參結冬九十日明朝欲解制今夜為小參重<a 
name="0228a25" id="0228a25"></a>與論箇事且道是甚麼事不見五祖演禪師云一即<a 
name="0228a26" id="0228a26"></a>三三即七牧羊海畔女貞花拒馬河邊望夫石石擊<a 
name="0228a27" id="0228a27"></a>赤赤土畫簸箕從教眼<span class="gaiji">[目*荅]<!--gaiji,,1[目*荅],2&#x2524C;,3--></span>眵五祖老人雖則暗藏春<a 
name="0228a28" id="0228a28"></a>色不無明露秋光若論箇事猶太遠在金粟三冬<span class="corr" title='[巳&gt;已]'>已</span><a 
name="0228a29" id="0228a29"></a>來與眾兄弟眉毛廝結鼻孔相揩深錐痛劄透骨徹<a 
name="0228a30" id="0228a30"></a>髓極力相為明朝聖制告終布袋打開東去西去只<a 
name="0228b01" id="0228b01"></a>是不得孤負金粟何故頻窺紅爛處暢煞子平生喝<a 
name="0228b02" id="0228b02"></a>一喝便起。</p><a 
name="0228b03" id="0228b03"></a><p style="text-indent: 0em; margin-left: 0em"><span class="linehead"></span>結夏小參安期結制先聖弘規遞代遵行理無二致<a 
name="0228b04" id="0228b04"></a>是則也是金粟猶且不然何故圓明不動體如如凡<a 
name="0228b05" id="0228b05"></a>聖同源豈有殊不用將心求解會大千沙界總毘盧<a 
name="0228b06" id="0228b06"></a>於此明去正所謂以大圓覺為我伽藍身心安居平<a 
name="0228b07" id="0228b07"></a>等性智何妨揭卻炙脂帽子脫卻鶻臭布衫灑灑地<a 
name="0228b08" id="0228b08"></a>做一箇無事漢豈不慶快那更受人畫地為牢循規<a 
name="0228b09" id="0228b09"></a>蹈矩也哉脫或腳跟下紅絲線未斷正在圈繢裏總<a 
name="0228b10" id="0228b10"></a>跳不出好於金粟門下九十日內討箇活路始得且<a 
name="0228b11" id="0228b11"></a>如何是活路遂起身歸方丈。</p><a 
name="0228b12" id="0228b12"></a><p style="text-indent: 0em; margin-left: 0em"><span class="linehead"></span>解夏小參初住興善歲值饑荒堂中三百餘眾不免<a 
name="0228b13" id="0228b13"></a>結夏安居常住空虛鹽荒米貴移貧作富不能將無<a 
name="0228b14" id="0228b14"></a>作有不得只是牽來補去隨分度時逗到今朝是箇<a 
name="0228b15" id="0228b15"></a>解制日子更要問你諸人前日結又結箇甚麼今日<a 
name="0228b16" id="0228b16"></a>解又解箇甚麼直饒道得結解分明由是途路邊事<a 
name="0228b17" id="0228b17"></a>在殊不知前日結到底不曾結今日解到底不曾解<a 
name="0228b18" id="0228b18"></a>你要去只管步步登高我也無錐錐你你要住只管<a 
name="0228b19" id="0228b19"></a>從空放下我也無鉤鉤你來去自由本法常寂靈臺<a 
name="0228b20" id="0228b20"></a>不昧智鑑常輝驀豎拂子云還會麼金風昨夜從西<a 
name="0228b21" id="0228b21"></a>度梧葉驚飛四海秋。</p><a 
name="0228b22" id="0228b22"></a><p style="text-indent: 0em; margin-left: 0em"><span class="linehead"></span>乏糧小參大雪連宵五六日腳下水泥二三尺面壁<a 
name="0228b23" id="0228b23"></a>巖前絕行蹤僵臥高人掃無跡只知白狗爛銀蹄誰<a 
name="0228b24" id="0228b24"></a>解烏雞雪上立興善常住久空虛米麥忝豆無一粒<a 
name="0228b25" id="0228b25"></a>可憐雲堂眾衲僧身上衣寒饑又逼饅頭餺飥箇也<a 
name="0228b26" id="0228b26"></a>無糠餅糢糊也無喫憶昔孔子在陳時絕糧未似我<a 
name="0228b27" id="0228b27"></a>今日雖然護法有天龍這裏不能相助力清寥寥白<a 
name="0228b28" id="0228b28"></a>滴滴閉門死守欲打七如何更得有心情思量念箇<a 
name="0228b29" id="0228b29"></a>波羅密大眾波羅密作麼生念乃合掌云南無一元<a 
name="0228b30" id="0228b30"></a>和二佛陀三達摩其餘是甚麼碗脫丘果然靈驗今<a 
name="0228c01" id="0228c01"></a>日幸爾天晴兩廊師德相濟麥豆以賙其急衲僧箇<a 
name="0228c02" id="0228c02"></a>箇饑瘡充塞道業愈增只有方丈長老坐食無功虛<a 
name="0228c03" id="0228c03"></a>消信施未免作一頭水牯牛償債去也諸人還知頭<a 
name="0228c04" id="0228c04"></a>角崢嶸麼以拄杖卓一卓喝一喝。</p><a 
name="0228c05" id="0228c05"></a><p style="text-indent: 0em; margin-left: 0em"><span class="linehead"></span>結冬小參大事未明為之結活捉虛空敲出血倒跨<a 
name="0228c06" id="0228c06"></a>楊岐三腳驢等閒踏翻波底月大眾還會麼若會得<a 
name="0228c07" id="0228c07"></a>也是眼中一粒黃金屑若會不得正好於興善這裏<a 
name="0228c08" id="0228c08"></a>三條椽下七尺單前全身放下眉毛廝結但能歇盡<a 
name="0228c09" id="0228c09"></a>狂心那怕甕中走鱉真實言無畏說打刀須是并州<a 
name="0228c10" id="0228c10"></a>鐵疏山突出曹家女東董端兒木一橛喝一喝。</p><a 
name="0228c11" id="0228c11"></a><p style="text-indent: 0em; margin-left: 0em"><span class="linehead"></span>結制小參多日不說禪青草覆卻舌結制請小參只<a 
name="0228c12" id="0228c12"></a>得應時節曳杖上堂來早著眼中屑那更鼓唇皮又<a 
name="0228c13" id="0228c13"></a>要強分別謗佛兼罵祖聽造闡提業釋迦老臊胡達<a 
name="0228c14" id="0228c14"></a>磨齒門缺斷臂賺神光皮髓盡漏洩睦州擔板漢雲<a 
name="0228c15" id="0228c15"></a>門乾屎橛洞山麻三觔玄沙保未徹臨濟與德山一<a 
name="0228c16" id="0228c16"></a>夥白拈賊遞代相承來兒孫更顛劣慣驅耕夫牛慣<a 
name="0228c17" id="0228c17"></a>奪饑人食貓有歃血功虎有起屍德彼此丈夫兒豈<a 
name="0228c18" id="0228c18"></a>受他人惑切莫弄泥團抵死守途轍眼前黑漫漫胸<a 
name="0228c19" id="0228c19"></a>中似漆墨終日求利養狂心不肯歇暫時入叢林又<a 
name="0228c20" id="0228c20"></a>不依軌則菩薩與夜叉只在一線隔直下肯承當成<a 
name="0228c21" id="0228c21"></a>佛最直截更有一句子真實為汝說那吒頂上起蒺<a 
name="0228c22" id="0228c22"></a>藜金剛腳下流鮮血且道明甚麼邊事參。</p><a 
name="0228c23" id="0228c23"></a><p style="text-indent: 0em; margin-left: 0em"><span class="linehead"></span>圓七小參本來成現迥絕思惟無端畫地為牢至使<a 
name="0228c24" id="0228c24"></a>群疑不息諸人發向上志起精進心定要打七煉三<a 
name="0228c25" id="0228c25"></a>直得七日七夜亙天烈燄爐<span class="gaiji">&#x97B4;<!--gaiji,,1[糒-米+革],2&#x97B4;,3--></span>通紅妙密斯嚴鉗錘<a 
name="0228c26" id="0228c26"></a>惡辣恁是勝熱婆羅門無處躲避假饒赤身火金剛<a 
name="0228c27" id="0228c27"></a>倒退三千勿論頑銅鈍鐵當下銷鎔只教祥麟威鳳<a 
name="0228c28" id="0228c28"></a>一火鑄就雖未迸裂虛空且喜打成一片於今七日<a 
name="0228c29" id="0228c29"></a>功圓未免收因結果且道如何是收功一句若不藍<a 
name="0228c30" id="0228c30"></a>田射石虎誰人識得李將軍。</p><a 
name="0229a01" id="0229a01"></a><p style="text-indent: 0em; margin-left: 0em"><span class="linehead"></span>張復恭檀越為孺人王氏請對靈小參六十年來奉<a 
name="0229a02" id="0229a02"></a>佛勤臨行至再囑夫君請吾欲覓歸家路特向靈前<a 
name="0229a03" id="0229a03"></a>為指陳王氏孺人諦聽諦聽靈光獨耀迥脫根塵體<a 
name="0229a04" id="0229a04"></a>露真常縱橫自在箇中本無生滅就裏寧有去來淨<a 
name="0229a05" id="0229a05"></a>智妙圓體自空寂殊不知其來也如月印天心其去<a 
name="0229a06" id="0229a06"></a>也似波澄水面所以道生以不生生死以不死死生<a 
name="0229a07" id="0229a07"></a>死兩重關究竟何彼此若向這裏勘破又何有生死<a 
name="0229a08" id="0229a08"></a>去來之所礙耶即今四大各歸根塵永謝還知安身<a 
name="0229a09" id="0229a09"></a>立命處麼以拂子打圓相云這裏不住無生滅佛國<a 
name="0229a10" id="0229a10"></a>蓮胎恁意行。</p><a 
name="0229a11" id="0229a11"></a><p style="text-indent: 0em; margin-left: 0em"><span class="linehead"></span>結制小參明朝結制今夜小參四海禪流向此興善<a 
name="0229a12" id="0229a12"></a>寺裏眉毛廝結人人純鋼打就箇箇生鐵鑄成後進<a 
name="0229a13" id="0229a13"></a>初機未證據者如猿付杙念念不停久參先德<span class="corr" title='[巳&gt;已]'>已</span>徹<a 
name="0229a14" id="0229a14"></a>無功百尺竿頭更須進步假饒乾坤坐斷逸格超宗<a 
name="0229a15" id="0229a15"></a>明投暗合玉轉珠迴的也是把纜放船抱橋柱浴若<a 
name="0229a16" id="0229a16"></a>是通方上士出格高人自有生機一路終不守他窠<a 
name="0229a17" id="0229a17"></a>窟現前大眾善冀參詳九十日內便與麼去無纖毫<a 
name="0229a18" id="0229a18"></a>過患自然坐治太平其或未然擊拂子一下云三日<a 
name="0229a19" id="0229a19"></a>後看。</p><a 
name="0229a20" id="0229a20"></a><p style="text-indent: 0em; margin-left: 0em"><span class="linehead"></span>起七小參興善今日起七話頭要知端的坐斷凡聖<a 
name="0229a21" id="0229a21"></a>二途又要離心意識放下一念萬年譬如銀山鐵壁<a 
name="0229a22" id="0229a22"></a>虛空揣見骨髓秤錘捏出金汁頂門正眼豁開參學<a 
name="0229a23" id="0229a23"></a>事纔了畢若是情關未破識鎖難開汝等諸人正好<a 
name="0229a24" id="0229a24"></a>於七日七夜之內討箇本命元辰落處且如何是本<a 
name="0229a25" id="0229a25"></a>命元辰落處擊拂子云雪消大野乾坤靜風捲殘雲<a 
name="0229a26" id="0229a26"></a>世界寬。</p><a 
name="0229a27" id="0229a27"></a><a 
name="0229a28" id="0229a28"></a><a 
name="0229a29" id="0229a29"></a><a 
name="0229a30" id="0229a30"></a><p><span class="juanname">憨休禪師語錄卷第九<span class="note">(終)</span></span></p>
<hr>【經文資訊】嘉興藏第 37 冊 No. B383 憨休禪師語錄<br>【版本記錄】CBETA 電子佛典 Rev. 1.7 (UTF8)，完成日期：2011/03/08<br>【編輯說明】本資料庫由中華電子佛典協會（CBETA）依嘉興藏所編輯<br>【原始資料】CBETA 人工輸入（版本一），CBETA 人工輸入（版本二）<br>【其他事項】本資料庫可自由免費流通，詳細內容請參閱【<a href="http://www.cbeta.org/copyright.htm" target="_blank">中華電子佛典協會資料庫版權宣告</a>】<hr>







</div></div>
 </div><script>$("#cbeta_tripitaka").css("line-height", "160%");$(".juannum").css("font-size", "1em");$(".xu").css("font-size", "1em");$(".w").css("font-size", "1em");$(".byline").css("font-size", "1em");$(".linehead").css("font-size", "1em");$(".lg").css("font-size", "1em");$(".juanname").css("font-size", "1.2em");$(".headname").css("font-size", "1.2em");$(".note").css("font-size", "0.8em");$("span.linehead").css("display", "inline");</script>	</div><!-- /content -->

	<div data-role="footer" data-position="fixed">
	<table><tr>
		<td><a href="index60bf.html?index=J37nB383" data-role="button" data-icon="arrow-l" data-theme="b">回上層</a></td>
		<td><a href="index-2.html" data-role="button" data-icon="home" data-theme="b">回首頁</a></td>
		<td><input type="search" name="search" id="search-basic"  data-theme="b" placeholder="目錄搜尋" value="" onkeypress="OnInput(event)"/></td>
	</tr></table>
	</div><!-- /footer -->

</div><!-- /page -->
</body>

<!-- Mirrored from tripitaka.cbeta.org/mobile/index.php?index=J37nB383_009 by HTTrack Website Copier/3.x [XR&CO'2008], Tue, 03 Jun 2014 00:56:45 GMT -->
</html>
