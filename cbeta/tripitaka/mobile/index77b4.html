<!DOCTYPE html> 
<html>

<!-- Mirrored from tripitaka.cbeta.org/mobile/index.php?index=J28nB214_001 by HTTrack Website Copier/3.x [XR&CO'2008], Tue, 03 Jun 2014 00:38:18 GMT -->
<head>
	<meta http-equiv="Content-Type" content="text/html; charset=utf-8">
	<meta name="viewport" content="width=device-width, initial-scale=1">
	<title>CBETA 漢文大藏經</title>
	<meta name="description" content="CBETA 數位藏經閣 大正藏 卍續藏 漢文電子佛典目錄">
	<meta name="keywords" content="CBETA, 中華電子佛典協會, 數位藏經閣, 大正藏, 卍續藏, 大藏經, 漢文電子佛典, 漢文佛典, 佛典電子化, 電子佛典, 佛典, 佛經, 佛教, 佛法, 佛教經典, 三藏, 經藏, 素怛纜, 律藏, 毗奈耶, 毘奈耶, 毘尼, 毗尼, 論藏, 阿毗達磨, 阿毘達磨, 法寶, 達磨, Tripitaka, Pitaka, Taisho, Xuzangjing, Canon, Sutra, Buddhist, Buddhism, Vinaya, Abhidharma, Abhidhamma, Abhidarma, Dhamma, Bible">
<!-- 這個版本可以縮放文字大小
	<link rel="stylesheet" href="http://code.jquery.com/mobile/1.0.1/jquery.mobile-1.0.1.css" />
	<script src="http://code.jquery.com/jquery-1.7.1.min.js"></script>
	<script type="text/javascript" src="http://code.jquery.com/mobile/1.0.1/jquery.mobile-1.0.1.min.js"></script>
-->
	<link rel="stylesheet" href="../../code.jquery.com/mobile/1.1.0/jquery.mobile-1.1.0.css" />
	<script src="../../code.jquery.com/jquery-1.7.1.min.js"></script>
	<script type="text/javascript" src="../../code.jquery.com/mobile/1.1.0/jquery.mobile-1.1.0.min.js"></script>
</head>
<img src="../gaebe2.gif?utmac=MO-30696269-4&amp;utmn=1361319216&amp;utmr=http%3A%2F%2Ftripitaka.cbeta.org%2Fmobile%2Findex.php%3Findex%3DJ28&amp;utmp=%2Fmobile%2Findex.php%3Findex%3DJ28nB214_001&amp;guid=ON" /><body>
<script type="text/javascript">
function OnInput (event)
{
	var chCode = event.keyCode;
	if(chCode == 13)
	{
		search = "index6e5e.html?search=" + event.target.value;
		location.replace(search);
	}
}
</script>
<div data-role="page" class="type-index">

	<div data-role="header" data-position="fixed">
	
	<p style="text-align:center">嘉興大藏經　第28冊<br/>No.B214 蕅益大師佛學十種（選錄「性學開蒙」．「梵室偶談」兩種） (2卷)<br/>【明 智旭著】<br/>第 1 卷</p>
	<a href="index0650-3.html?index=J28nB214_002" data-icon="arrow-r"  data-iconpos="notext" class="ui-btn-right" data-theme="b">下一卷</a>
	</div><!-- /header -->

	<div data-role="content"><div id="cbeta_tripitaka">
<div cbrcopy="true" id="J28">
<div class="root" id="B214" sutra_name="蕅益大師佛學十種（選錄「性學開蒙」．「梵室偶談」兩種）" sutra_juan="[卷1]">　
<a 
name="0554c01" id="0554c01"></a><p><span class="juanname">性學開蒙</span></p><p style="margin-left: 4em"><span class="byline">方外史旭求寂撰</span></p><a 
name="0554c02" id="0554c02"></a><p style="text-indent: 0em; margin-left: 0em"><span class="linehead"></span>問曰儒典云君子尊德性而道問學致廣大而盡精<a 
name="0554c03" id="0554c03"></a>微極高明而道中庸溫故而知新敦厚以崇禮與吾<a 
name="0554c04" id="0554c04"></a>佛法門同耶別耶亦同亦別耶非同非別耶又象山<a 
name="0554c05" id="0554c05"></a>重尊德性紫陽重道問學互相矛盾致成大諍畢竟<a 
name="0554c06" id="0554c06"></a>孰是孰非為一是一非耶為俱是俱非耶且如何超<a 
name="0554c07" id="0554c07"></a>出是非兩關令究竟無弊耶。</p><a 
name="0554c08" id="0554c08"></a><p style="text-indent: 0em; margin-left: 0em"><span class="linehead"></span>答曰夫儒釋同異之致性學重輕之關憒憒不講久<a 
name="0554c09" id="0554c09"></a>矣今欲釋此疑須先就儒典消文釋義以超是非兩<a 
name="0554c10" id="0554c10"></a>關次就二公決擇是非以示平心公論後對佛教細<a 
name="0554c11" id="0554c11"></a>辨同異以彰權實本跡。</p><p style="text-indent: 0em; margin-left: 0em"><span class="linehead"></span>初就儒典消釋者舊註以<a 
name="0554c12" id="0554c12"></a>尊德性為存心道問學為致知雙舉其綱而以致廣<a 
name="0554c13" id="0554c13"></a>大極高明溫故敦厚攝屬存心以盡精微道中庸知<a 
name="0554c14" id="0554c14"></a>新崇禮攝屬致知雖云大小相資首尾相應究竟只<a 
name="0554c15" id="0554c15"></a>如兩物相需缺一不可未是一貫宗旨所以偏重偏<a 
name="0554c16" id="0554c16"></a>輕致成大諍今謂章首唱云大哉聖人之道既即包<a 
name="0554c17" id="0554c17"></a>下兩節則洋洋峻極者亦是道優優百千者亦是道<a 
name="0554c18" id="0554c18"></a>同是道故同稱大不可謂洋洋但大而不人於無間<a 
name="0554c19" id="0554c19"></a>優優但小而不極於無外尤不可謂洋洋但是德性<a 
name="0554c20" id="0554c20"></a>而不繇問學優優但是問學而不關德性也然此大<a 
name="0554c21" id="0554c21"></a>道全率於性全凝於德故名之曰德性猶之釋稱如<a 
name="0554c22" id="0554c22"></a>來藏性以性雖十界所同惟如來為能合之故以如<a 
name="0554c23" id="0554c23"></a>來藏稱而不稱為地獄藏性人天藏性等也然則德<a 
name="0554c24" id="0554c24"></a>性二字即<span class="corr" title='[巳&gt;已]'>已</span>包含性修因果旨趣而廣大精微等皆<a 
name="0554c25" id="0554c25"></a>德性所具之義趣耳致之盡之乃至崇之皆道問學<a 
name="0554c26" id="0554c26"></a>者之玅修耳尊此德性方可謂道其問學道此問學<a 
name="0554c27" id="0554c27"></a>方可謂尊其德性否則性近習遠淪於汙下猶所謂<a 
name="0555a01" id="0555a01"></a>法身流轉五道名為眾生矣然德性何以廣大謂其<a 
name="0555a02" id="0555a02"></a>洋洋發育也何以精微謂其優優百千也何以高明<a 
name="0555a03" id="0555a03"></a>謂其位天育物也何以中庸謂其不離子臣弟友之<a 
name="0555a04" id="0555a04"></a>間也何以名故謂其稟自初生也何以名新謂其經<a 
name="0555a05" id="0555a05"></a>綸參贊也何以名厚謂父子君臣等皆天性所定也<a 
name="0555a06" id="0555a06"></a>何以名禮謂仰事俯育等皆人事應爾也世固有廣<a 
name="0555a07" id="0555a07"></a>大而不精微者喻如海魚身數十里蕩而失水螻蟻<a 
name="0555a08" id="0555a08"></a>得意德性豈如是哉自有即廣大而精微者如阿修<a 
name="0555a09" id="0555a09"></a>羅王變身與須彌齊復能幻入藕絲孔中德性亦爾<a 
name="0555a10" id="0555a10"></a>雖洋洋峻極而復舉體攝入一威一儀隨舉一小威<a 
name="0555a11" id="0555a11"></a>儀全具德性非是德性之少分也世亦有精微而不<a 
name="0555a12" id="0555a12"></a>廣大者喻如玩器微玅精巧不堪致用德性豈如是<a 
name="0555a13" id="0555a13"></a>哉自有即精微而廣大者如摩尼珠圓明清淨不過<a 
name="0555a14" id="0555a14"></a>分寸置之高幢四洲雨寶德性亦爾雖百千經曲而<a 
name="0555a15" id="0555a15"></a>隨拈其一皆悉全具位育功能非少分功能也世亦<a 
name="0555a16" id="0555a16"></a>有高明而不中庸者如夏日赫盛不可目視德性豈<a 
name="0555a17" id="0555a17"></a>如是哉自有即高明而中庸者如諸佛光明勝於百<a 
name="0555a18" id="0555a18"></a>千赫日而觸者清涼見者安樂德性亦爾雖上達而<a 
name="0555a19" id="0555a19"></a>即在下學位天育物之極致不離庸言庸行之家風<a 
name="0555a20" id="0555a20"></a>世亦有中庸而不高明者如鄉黨善人可狎可欺德<a 
name="0555a21" id="0555a21"></a>性豈如是哉自有即中庸而高明者如時中之聖溫<a 
name="0555a22" id="0555a22"></a>而常厲可親而不可狎德性亦爾雖下學而全體上<a 
name="0555a23" id="0555a23"></a>達灑掃應對之儀節即具旋乾轉坤之功用世亦有<a 
name="0555a24" id="0555a24"></a>故而不新者如衣既敝不堪復御德性豈如是哉自<a 
name="0555a25" id="0555a25"></a>有故而常新者如上古瑤琴一番撫按一番音韻德<a 
name="0555a26" id="0555a26"></a>性亦爾出生一切道德文章經綸事業不可窮盡世<a 
name="0555a27" id="0555a27"></a>亦有新而不故者如美食一進不可再列德性豈如<a 
name="0555b01" id="0555b01"></a>是哉自有新而嘗故者如春至花開樹未嘗改德性<a 
name="0555b02" id="0555b02"></a>亦爾雖出一切經綸事業道德文章而體嘗如故世<a 
name="0555b03" id="0555b03"></a>亦有厚而非禮者如牛犢相隨殷然天愛而罔知儀<a 
name="0555b04" id="0555b04"></a>節德性豈如是哉自有厚而即禮者如孝子事親冬<a 
name="0555b05" id="0555b05"></a>溫夏清昏定晨省出於至性匪由勉強德性亦爾雖<a 
name="0555b06" id="0555b06"></a>率其天真自有禮節世亦有禮而非厚者如六國事<a 
name="0555b07" id="0555b07"></a>秦勢不得<span class="corr" title='[巳&gt;已]'>已</span>德性豈如是哉自有禮而即厚者如孔<a 
name="0555b08" id="0555b08"></a>子拜下盡禮非諂德性亦爾雖百千經曲絕非強設<a 
name="0555b09" id="0555b09"></a>又彼致廣大而不盡精微者亦自謂博學多聞然與<a 
name="0555b10" id="0555b10"></a>之則半是奪之則全非以既不精微即於廣大不能<a 
name="0555b11" id="0555b11"></a>致故彼盡精微而不致廣大者亦自謂一門深入然<a 
name="0555b12" id="0555b12"></a>與之則亦半是所謂小道可觀奪之則亦全非以既<a 
name="0555b13" id="0555b13"></a>不廣大則於精微不能盡故彼極高明而不道中庸<a 
name="0555b14" id="0555b14"></a>者亦自謂豁達大度然離中庸而別擬高明便不得<a 
name="0555b15" id="0555b15"></a>名為極彼道中庸而不極高明者亦自謂言行相顧<a 
name="0555b16" id="0555b16"></a>然捨高明而安於卑陋亦非君子之道彼溫故而不<a 
name="0555b17" id="0555b17"></a>知新者亦自謂守其德性而德性豈如此之痴頑彼<a 
name="0555b18" id="0555b18"></a>知新而不溫故者亦自謂日有增長如溝澮可立待<a 
name="0555b19" id="0555b19"></a>其涸盡彼敦厚而不崇禮者亦自謂率其本真未免<a 
name="0555b20" id="0555b20"></a>同人道於牛馬彼欲崇禮而不敦厚者亦自謂舉止<a 
name="0555b21" id="0555b21"></a>有式未免反為忠信之薄而亂之首適足被老莊所<a 
name="0555b22" id="0555b22"></a>譏故必了知廣大精微等一一無非德性一一皆須<a 
name="0555b23" id="0555b23"></a>道問學以尊之則全修在性全性起修既非二致那<a 
name="0555b24" id="0555b24"></a>偏重輕斯為超出是非兩關全收二公之長而永杜<a 
name="0555b25" id="0555b25"></a>二公之流弊者也。</p><p style="text-indent: 0em; margin-left: 0em"><span class="linehead"></span>次就二公決擇者象山之意蓋<a 
name="0555b26" id="0555b26"></a>謂人既不尊德性則問學與不問學總皆無用但能<a 
name="0555b27" id="0555b27"></a>尊其德性即是真實問學猶吾佛所謂勝淨明心不<a 
name="0555c01" id="0555c01"></a>從人得何藉勤勞肯綮修證亦猶六祖所謂本來無<a 
name="0555c02" id="0555c02"></a>一物何處惹塵埃又即孔子所謂吾道一以貫之也<a 
name="0555c03" id="0555c03"></a>是將尊德性而攝問學非恃德性而廢問學故得為<a 
name="0555c04" id="0555c04"></a>千古名賢也紫陽之意謂若不道問學雖高譚德性<a 
name="0555c05" id="0555c05"></a>如台家所謂理佛非關修證則德性何由可尊必須<a 
name="0555c06" id="0555c06"></a>道問學以成至德方可凝其率性之道猶吾佛所謂<a 
name="0555c07" id="0555c07"></a>菩提涅槃尚在遙遠要須歷劫辛勤修證亦猶神秀<a 
name="0555c08" id="0555c08"></a>所謂時時勤拂拭勿使惹塵埃又即孔子所謂庸德<a 
name="0555c09" id="0555c09"></a>之行庸言之謹下學而上達也是正欲以問學而尊<a 
name="0555c10" id="0555c10"></a>其德性非徒事問學而置卻德性故亦得為千古名<a 
name="0555c11" id="0555c11"></a>賢也然則悟象山之所謂德性則問學<span class="corr" title='[巳&gt;已]'>已</span>道悟紫陽<a 
name="0555c12" id="0555c12"></a>之所謂問學則德性自尊可謂是則俱是而象山有<a 
name="0555c13" id="0555c13"></a>似於頓悟較紫陽之漸修當勝一籌執象山之言而<a 
name="0555c14" id="0555c14"></a>失其旨則思而不學與今世狂禪同陷險坑故孔子<a 
name="0555c15" id="0555c15"></a>謂之曰殆執紫陽之言而失其旨則學而不思與今<a 
name="0555c16" id="0555c16"></a>世教律同無實證故孔子謂之曰罔可謂非則俱非<a 
name="0555c17" id="0555c17"></a>而無實證者尚通六趣陷險坑者必墮三塗象山之<a 
name="0555c18" id="0555c18"></a>流弊似亦較紫陽而倍甚若就彼二公之學以救二<a 
name="0555c19" id="0555c19"></a>公之徒亦有兩番一逆救所謂以象山之藥治紫陽<a 
name="0555c20" id="0555c20"></a>之病以紫陽之藥救象山之病二順救所謂執象山<a 
name="0555c21" id="0555c21"></a>之言者為申明象山真旨執紫陽之言者為申明紫<a 
name="0555c22" id="0555c22"></a>陽真旨然終不若向初義中打透則二病不生二藥<a 
name="0555c23" id="0555c23"></a>亦無用矣。</p><p style="text-indent: 0em; margin-left: 0em"><span class="linehead"></span>後對佛教細辨者先須知此五句有名<a 
name="0555c24" id="0555c24"></a>同而義異者有名義俱同而歸宗異者又須知對待<a 
name="0555c25" id="0555c25"></a>絕待二種玅義然後約跡約權以揀收之約實約本<a 
name="0555c26" id="0555c26"></a>以融會之庶得戲論永滅諍論亦消也。</p><p style="text-indent: 0em; margin-left: 0em"><span class="linehead"></span>言名同義<a 
name="0555c27" id="0555c27"></a>異者即是德性二字及德性中所具廣大精微等八<a 
name="0556a01" id="0556a01"></a>義同則同名德性及廣大等異則儒以天命為性修<a 
name="0556a02" id="0556a02"></a>之而上合於天者為德老聃以自然而然強名曰道<a 
name="0556a03" id="0556a03"></a>者為性復歸無名無物者為德一往判之謂是天乘<a 
name="0556a04" id="0556a04"></a>然亦未盡天中差別恐不過是四王忉利法門遠自<a 
name="0556a05" id="0556a05"></a>人間視之稱為自然及說無名無物耳推而上之夜<a 
name="0556a06" id="0556a06"></a>摩等空居四天亦以自然為性以欲界未到諸定及<a 
name="0556a07" id="0556a07"></a>上品十善為德魔天以命根互通為性廣化七珍多<a 
name="0556a08" id="0556a08"></a>增寶媛為德初禪以出欲為性離生喜樂為德二禪<a 
name="0556a09" id="0556a09"></a>以超出覺觀為性定生喜樂為德三禪以末無喜水<a 
name="0556a10" id="0556a10"></a>為性離喜玅樂為德四禪以不動為性捨念清淨為<a 
name="0556a11" id="0556a11"></a>德無想天以一念不生為性滅心心所為德四空天<a 
name="0556a12" id="0556a12"></a>以超出色籠為性微細定心為德我佛法中藏教以<a 
name="0556a13" id="0556a13"></a>真諦為性擇滅無為為德通教以諸法無生為性體<a 
name="0556a14" id="0556a14"></a>空智果為德別教以離過絕非中道為性所證法身<a 
name="0556a15" id="0556a15"></a>般若解脫為德圓教以不生不滅嘗住真心不縱不<a 
name="0556a16" id="0556a16"></a>橫三德秘藏為性一心三智妙合如來藏理為德既<a 
name="0556a17" id="0556a17"></a>德性一名厥義各別故所具八義隨此皆異謂儒但<a 
name="0556a18" id="0556a18"></a>以洋洋發育為廣大乃至仰事俯育為禮耳老聃則<a 
name="0556a19" id="0556a19"></a>以生天生地為廣大窈真昏默為精微神鬼神帝為<a 
name="0556a20" id="0556a20"></a>高明專氣致柔為中庸長於萬古為故生一生二生<a 
name="0556a21" id="0556a21"></a>三生萬為新還淳反朴為厚守雌守黑為禮夜摩等<a 
name="0556a22" id="0556a22"></a>天各以境界倍增者為廣大受用倍妙者為精微不<a 
name="0556a23" id="0556a23"></a>假日月為高明十善攝散為中庸劫初先成為故果<a 
name="0556a24" id="0556a24"></a>報變化為新隨順善性為厚具善三業為禮魔天則<a 
name="0556a25" id="0556a25"></a>以統攝欲界為廣大超化無化為精微威力自在居<a 
name="0556a26" id="0556a26"></a>欲界頂為高明不離塵勞為中庸悟本命元為故自<a 
name="0556a27" id="0556a27"></a>在化現為新愛網所攝為厚眷屬莊嚴為禮四禪各<a 
name="0556b01" id="0556b01"></a>以捨下苦麤障為廣大得上淨玅離為精微安住勝<a 
name="0556b02" id="0556b02"></a>處為高明十禪支行為中庸超歷大小諸劫為故喜<a 
name="0556b03" id="0556b03"></a>樂捨受相應為新同一定體為厚王臣民等差別為<a 
name="0556b04" id="0556b04"></a>禮無想天則以無諸想礙為廣大體同木石為精微<a 
name="0556b05" id="0556b05"></a>居四禪上為高明滅心心所為中庸初半劫滅為故<a 
name="0556b06" id="0556b06"></a>後半劫生為新順無動性為厚次第令其心慮灰凝<a 
name="0556b07" id="0556b07"></a>為禮四空天則以體同太虛為廣大微細心心所法<a 
name="0556b08" id="0556b08"></a>為精微遍超色縛為高明不離心想為中庸報境無<a 
name="0556b09" id="0556b09"></a>有成住壞空為故受用定味為新順無色性為厚次<a 
name="0556b10" id="0556b10"></a>第證入為禮藏通二教各有三乘雖體析巧拙不同<a 
name="0556b11" id="0556b11"></a>同以無為涅槃離我我所曠若虛空為廣大超諸斷<a 
name="0556b12" id="0556b12"></a>嘗有無戲論妄想為精微遠離三界成一切智為高<a 
name="0556b13" id="0556b13"></a>明依戒而住依念處行道為中庸因緣法性無有作<a 
name="0556b14" id="0556b14"></a>者為故觀諦觀緣出生三乘道果為新二乘別以警<a 
name="0556b15" id="0556b15"></a>悟無嘗速求出離為厚攝身口意解脫業繫為禮大<a 
name="0556b16" id="0556b16"></a>士別以自愍愍他願皆濟度為厚三聚淨戒上求下<a 
name="0556b17" id="0556b17"></a>化為禮別教則以無量四諦十界因果為廣大中道<a 
name="0556b18" id="0556b18"></a>佛性緣了修證為精微迥超九界佛眼種智為高明<a 
name="0556b19" id="0556b19"></a>從因緣境歷修三觀為中庸本覺無始為故功德智<a 
name="0556b20" id="0556b20"></a>慧二種莊嚴為新次第三慈為厚歷侍諸佛遍度九<a 
name="0556b21" id="0556b21"></a>界種種儀軌為禮圓教則以介爾有心三千具足豎<a 
name="0556b22" id="0556b22"></a>窮橫遍無欠無餘為廣大三千性相互具互遍一色<a 
name="0556b23" id="0556b23"></a>一香無非中道為精微一心三智炤窮法界為高明<a 
name="0556b24" id="0556b24"></a>無作四念一心三觀為中庸即隨緣而不變為故所<a 
name="0556b25" id="0556b25"></a>以一切諸法無非性具即不變而隨緣為新所以權<a 
name="0556b26" id="0556b26"></a>實因果施設無方心佛眾生三無差別為厚所以上<a 
name="0556b27" id="0556b27"></a>合無緣慈力下合同體悲仰而熾然嘗行與拔上侍<a 
name="0556c01" id="0556c01"></a>諸佛下應群機為禮所以性遮諸業一切皆成無盡<a 
name="0556c02" id="0556c02"></a>戒體皆名無上道戒是謂名同而義異也。</p><p style="text-indent: 0em; margin-left: 0em"><span class="linehead"></span>言名義<a 
name="0556c03" id="0556c03"></a>俱同而歸宗異者不論是儒是老色無色定乃至藏<a 
name="0556c04" id="0556c04"></a>通別圓欲以至德凝道必須道問學以尊之欲得真<a 
name="0556c05" id="0556c05"></a>實問學必須尊德性以道之欲證德性之廣大必盡<a 
name="0556c06" id="0556c06"></a>精微以致之欲證德性之精微必致廣大以盡之欲<a 
name="0556c07" id="0556c07"></a>證德性之高明必道中庸以極之欲證德性之中庸<a 
name="0556c08" id="0556c08"></a>必極高明以道之欲證德性之故必知新以溫之欲<a 
name="0556c09" id="0556c09"></a>證德性之新必溫故以知之欲證德性之厚必崇禮<a 
name="0556c10" id="0556c10"></a>以敦之欲證德性之禮必敦厚以崇之是謂名義俱<a 
name="0556c11" id="0556c11"></a>同然如此問學但自各各尊其所謂德性故儒則成<a 
name="0556c12" id="0556c12"></a>人間之聖與天地參老則成天道之聖為萬化<span class="corr" title='[毋&gt;母]'>母</span>乃<a 
name="0556c13" id="0556c13"></a>至藏通成三乘之聖永超生死別教成圓滿報身之<a 
name="0556c14" id="0556c14"></a>聖永超方便圓教成清淨法身之聖方為真能盡性<a 
name="0556c15" id="0556c15"></a>是謂歸宗永異。</p><p style="text-indent: 0em; margin-left: 0em"><span class="linehead"></span>言對絕二玅者若以人望天以欲<a 
name="0556c16" id="0556c16"></a>界望色界展轉乃至以別望圓則廣大之外更有廣<a 
name="0556c17" id="0556c17"></a>大精微之內更有精微高明之上更有高明中庸之<a 
name="0556c18" id="0556c18"></a>中更有中庸故之前更有故新之後更有新厚亦彌<a 
name="0556c19" id="0556c19"></a>厚禮亦彌周若以圓視別以別視通乃至以天視人<a 
name="0556c20" id="0556c20"></a>則彼廣大精微等皆悉有名無義故以下望上傳傳<a 
name="0556c21" id="0556c21"></a>皆玅以上視下法法皆麤此對待明玅也絕待明玅<a 
name="0556c22" id="0556c22"></a>者為實施權開權顯實若別若通若藏若天若人究<a 
name="0556c23" id="0556c23"></a>竟同歸一乘圓人受法無法不圓則法法皆玅既知<a 
name="0556c24" id="0556c24"></a>此理方許論揀論收能融能會耳。</p><p style="text-indent: 0em; margin-left: 0em"><span class="linehead"></span>後約跡約權揀<a 
name="0556c25" id="0556c25"></a>收等者揀之則全非儒是世法佛出世故又此云天<a 
name="0556c26" id="0556c26"></a>命為性易云太極生兩儀並屬非因計因不知正因<a 
name="0556c27" id="0556c27"></a>緣法見論所攝夫婦父子等恩愛牽連又是愛論所<a 
name="0557a01" id="0557a01"></a>攝老子天法道道法自然是無因論亦不知正因緣<a 
name="0557a02" id="0557a02"></a>法亦見論攝收之則儒於五乘法門屬人乘攝所明<a 
name="0557a03" id="0557a03"></a>五常合於五戒其餘諸法半合十善尚未全同金輪<a 
name="0557a04" id="0557a04"></a>王法也老屬天乘未盡天中之致<span class="corr" title='[巳&gt;已]'>已</span>如前說究而言<a 
name="0557a05" id="0557a05"></a>之總不及藏教之出生死何況通別圓耶然此直約<a 
name="0557a06" id="0557a06"></a>跡約權耳若約實約本而融會者此方聖人皆是菩<a 
name="0557a07" id="0557a07"></a>薩化現如來所使故大灌頂經云佛先遣三聖往化<a 
name="0557a08" id="0557a08"></a>支那所立葬法南洲中最乃至三聖之法化若在則<a 
name="0557a09" id="0557a09"></a>如來正教亦賴以行而列子中具明孔子讚佛之語<a 
name="0557a10" id="0557a10"></a>老子騎牛出關欲訪大覺既聞示寂歎息而返經史<a 
name="0557a11" id="0557a11"></a>所載彰明若此後人不達紛紛起諍豈理也哉然三<a 
name="0557a12" id="0557a12"></a>聖既即如來所使何不略說出世教法蓋機緣未至<a 
name="0557a13" id="0557a13"></a>不得不然且如五天機熟佛乃示生而初唱華嚴在<a 
name="0557a14" id="0557a14"></a>會尚如聾啞不惟須說阿含以為漸始兼立人天成<a 
name="0557a15" id="0557a15"></a>善以作先容況此地機緣遠在千年之後縱欲說出<a 
name="0557a16" id="0557a16"></a>世法誰能信之故權智垂跡不得不示同凡外然即<a 
name="0557a17" id="0557a17"></a>此儒典亦未嘗不偶洩玅機後儒自莫能察及門亦<a 
name="0557a18" id="0557a18"></a>所未窺故孔子再嘆顏回好學今也則亡深顯曾子<a 
name="0557a19" id="0557a19"></a>以下皆知跡而不知本知權而不知實者也何謂所<a 
name="0557a20" id="0557a20"></a>洩玅機如易經繫辭傳云易有太極是生兩儀兩儀<a 
name="0557a21" id="0557a21"></a>生四象四象生八卦此語最可參詳夫既云易有太<a 
name="0557a22" id="0557a22"></a>極則太極乃易之所有畢竟易是何物而能有此太<a 
name="0557a23" id="0557a23"></a>極倘以伏羲之畫文王周公之辭為易則應云太極<a 
name="0557a24" id="0557a24"></a>生天地天地生萬物然後伏羲因之畫卦文周因之<a 
name="0557a25" id="0557a25"></a>繫辭何反云易有太極今明易有太極則易理固在<a 
name="0557a26" id="0557a26"></a>太極之先矣設非吾人本源佛性更是何物既本源<a 
name="0557a27" id="0557a27"></a>佛性尚在太極之先豈得漫云天之所賦而不明言<a 
name="0557b01" id="0557b01"></a>即心自性但言易者以凡夫久執四大為自身相六<a 
name="0557b02" id="0557b02"></a>塵緣影為自心相斷斷不能理會此事故悉檀善巧<a 
name="0557b03" id="0557b03"></a>聊寄微辭當知易即真如之性具有隨緣不變不變<a 
name="0557b04" id="0557b04"></a>隨緣之義密說為易而此真如但有性德未有修德<a 
name="0557b05" id="0557b05"></a>故不守自性不覺念起而有無明此無始住地無明<a 
name="0557b06" id="0557b06"></a>正是二種生死根本密說之為太極因明立所晦昧<a 
name="0557b07" id="0557b07"></a>為空相待成搖之風輪即所謂動而生陽堅明立礙<a 
name="0557b08" id="0557b08"></a>之金輪即所謂靜而生陰風金相摩火光出現寶明<a 
name="0557b09" id="0557b09"></a>生潤水輪下含即所謂兩儀生四象也火騰水降交<a 
name="0557b10" id="0557b10"></a>發立堅為海為洲為山為木即所謂四象生八卦乃<a 
name="0557b11" id="0557b11"></a>至生萬物也名相稍異大體宛同順之則生死始逆<a 
name="0557b12" id="0557b12"></a>之則輪迴息故又云易逆數也亦既微示人以出世<a 
name="0557b13" id="0557b13"></a>要旨矣老子謂道生天地意亦相同但亦不明言即<a 
name="0557b14" id="0557b14"></a>心自性皆機緣未熟故耳且易傳中寂然不動感而<a 
name="0557b15" id="0557b15"></a>遂通一語分明即是寂炤無二之體而乾坤其易之<a 
name="0557b16" id="0557b16"></a>門一語又分明即是流轉還滅逆順二修之關以性<a 
name="0557b17" id="0557b17"></a>覺玅明本覺明玅非干修證不屬悟迷而迷則炤體<a 
name="0557b18" id="0557b18"></a>成散寂體成昏逆涅槃城順生死路全由此動靜兩<a 
name="0557b19" id="0557b19"></a>門是名逆修亦名修惡悟則借動以覺其昏名之為<a 
name="0557b20" id="0557b20"></a>觀借靜以攝其散名之為止逆生死流順涅槃海亦<a 
name="0557b21" id="0557b21"></a>全由此動靜兩門是名順修亦名修善然雖修分順<a 
name="0557b22" id="0557b22"></a>逆而性無增減又雖善惡皆本於性而道必昇沉如<a 
name="0557b23" id="0557b23"></a>斯秘旨豈異圓宗菩薩現身信非虛唱習而不察過<a 
name="0557b24" id="0557b24"></a>在後儒又既知宣聖秘密微談兼秉法華開顯玅旨<a 
name="0557b25" id="0557b25"></a>即此中庸便可作圓頓佛法解釋所云天命之謂性<a 
name="0557b26" id="0557b26"></a>者天非望而蒼蒼之天亦非忉利夜摩等天即涅槃<a 
name="0557b27" id="0557b27"></a>經所謂第一義天也命非命令之解即第八識執持<a 
name="0557c01" id="0557c01"></a>色身相續不斷之妄情也謂生滅與不生滅和合而<a 
name="0557c02" id="0557c02"></a>成阿賴耶識此識即是有生之性以其全真起妄故<a 
name="0557c03" id="0557c03"></a>天而復稱為命以其全妄是真故命而復稱為天全<a 
name="0557c04" id="0557c04"></a>真起妄即不變而隨緣全妄是真即隨緣而不變也<a 
name="0557c05" id="0557c05"></a>言率性之謂道者謂此藏性之中具有染淨善惡一<a 
name="0557c06" id="0557c06"></a>切種子若率其染惡種子而起現行即為小人之道<a 
name="0557c07" id="0557c07"></a>亦名逆修若率其淨善種子而起現行即為君子之<a 
name="0557c08" id="0557c08"></a>道亦名順修孔子云道二仁與不仁而<span class="corr" title='[巳&gt;已]'>已</span>矣正是此<a 
name="0557c09" id="0557c09"></a>意亦合台家性具宗旨言修道之謂教者小人之道<a 
name="0557c10" id="0557c10"></a>修除令盡君子之道修習令滿此則聖賢教法惟欲<a 
name="0557c11" id="0557c11"></a>人返逆修而歸順修又欲人即隨緣而悟不變也此<a 
name="0557c12" id="0557c12"></a>三句既合圓宗則頭正尾正舉凡一文一字皆可消<a 
name="0557c13" id="0557c13"></a>歸至理矣以要言之若得法華開顯之旨則治世語<a 
name="0557c14" id="0557c14"></a>言資生產業乃至戲笑怒罵艷曲情詞尚順實相正<a 
name="0557c15" id="0557c15"></a>法況此原是世間理性之談耶然此是智旭之中庸<a 
name="0557c16" id="0557c16"></a>非子思之中庸也如大慧杲禪師以此三句作法報<a 
name="0557c17" id="0557c17"></a>化三身解釋亦只是宗杲之中庸非子思之中庸倘<a 
name="0557c18" id="0557c18"></a>子思實知宗杲智旭之中庸者孔子即當急印證之<a 
name="0557c19" id="0557c19"></a>胡必追憶顏子而再歎今也則亡且孟子歷敘見知<a 
name="0557c20" id="0557c20"></a>聞知之道亦但結云然而無有乎爾則亦無有乎爾<a 
name="0557c21" id="0557c21"></a>是孟子尚不肯以曾子子思為見知者況孔子耶即<a 
name="0557c22" id="0557c22"></a>彼一以貫之之傳但的示尊德性之真實聞學如此<a 
name="0557c23" id="0557c23"></a>下手所謂發足之方非是到家消息又所謂跡中權<a 
name="0557c24" id="0557c24"></a>理之一非是本中實理之一也故今約三聖立教之<a 
name="0557c25" id="0557c25"></a>本意直謂之同亦可以無非為實施權故也約三教<a 
name="0557c26" id="0557c26"></a>施設之門庭直謂之異亦可以儒老但說權理文局<a 
name="0557c27" id="0557c27"></a>人天佛則說權說實皆悉出世故也約權則工夫同<a 
name="0558a01" id="0558a01"></a>而到家異謂之亦同亦異可也約實則本不壞跡跡<a 
name="0558a02" id="0558a02"></a>不掩本謂之非同非異可也惺谷壽禪師云為門外<a 
name="0558a03" id="0558a03"></a>人說同否則彼將以為異端為入門人說別否則彼<a 
name="0558a04" id="0558a04"></a>將安於舊習為升堂人說亦同亦別以其見理未諦<a 
name="0558a05" id="0558a05"></a>故須與之微細剖析令知同中有異異中有同為入<a 
name="0558a06" id="0558a06"></a>室人說非同非別粗言及細語皆歸第一義又何儒<a 
name="0558a07" id="0558a07"></a>釋可論斯言得之以其次第順於四悉檀故然細論<a 
name="0558a08" id="0558a08"></a>說法方便則四句之中一一皆具四悉又貴臨時善<a 
name="0558a09" id="0558a09"></a>用不得固執斯言為死法也。</p><a 
name="0558a10" id="0558a10"></a><p style="text-indent: 0em; margin-left: 1em"><span class="linehead"></span>此即別答十問中之第四問也兩家性學世罕兼<a 
name="0558a11" id="0558a11"></a>通以習儒者未必習佛雖習亦難窺堂奧習佛者<a 
name="0558a12" id="0558a12"></a>未必習儒雖習亦不肯精研憶予年十二時始就<a 
name="0558a13" id="0558a13"></a>外傳粗知書義便以道學自期故於居敬慎獨之<a 
name="0558a14" id="0558a14"></a>功致知格物之要深心究之至年二十看顏淵問<a 
name="0558a15" id="0558a15"></a>仁一章竊疑天下歸仁一語苦參力討廢寢忘餐<a 
name="0558a16" id="0558a16"></a>者三晝夜忽然大悟頓見孔顏心學真血脈真骨<a 
name="0558a17" id="0558a17"></a>髓因謂孔子聞知之傳誠待其人非漢宋諸儒所<a 
name="0558a18" id="0558a18"></a>能擬議也越四年知有出世大法發心離俗先參<a 
name="0558a19" id="0558a19"></a>少室禪宗後學天台教觀不啻皆如渤海十五六<a 
name="0558a20" id="0558a20"></a>載僅沾一滴方為向若之歎而反觀向日所悟孔<a 
name="0558a21" id="0558a21"></a>顏心學又今大海之一滴矣嗟乎道曠無涯為若<a 
name="0558a22" id="0558a22"></a>此也而世之沾沾自足者何啻井蛙夏蟲也哉然<a 
name="0558a23" id="0558a23"></a>又了知一滴之性即大海性故雖身為禪子每喜<a 
name="0558a24" id="0558a24"></a>拈孔顏心學示人知我者謂我不忘其本不知者<a 
name="0558a25" id="0558a25"></a>謂我酸習未除予亦任之而<span class="corr" title='[巳&gt;已]'>已</span>今十問中既設此<a 
name="0558a26" id="0558a26"></a>問而同志皆所未諳固請予略明梗概遂於一滴<a 
name="0558a27" id="0558a27"></a>海中復出滴許如此知必為大方家所笑然神龍<a 
name="0558b01" id="0558b01"></a>得之安知不即向此中興雲澍雨又安知不藉此<a 
name="0558b02" id="0558b02"></a>騰歸滄溟也。</p><a 
name="0558b03" id="0558b03"></a><p style="text-indent: 0em; margin-left: 10em"><span class="linehead"></span>弟子靈發王雲蒸敬梓</p><a 
name="0558b04" id="0558b04"></a><a 
name="0558b05" id="0558b05"></a><a 
name="0558b06" id="0558b06"></a><a 
name="0558b07" id="0558b07"></a><a 
name="0558b08" id="0558b08"></a><a 
name="0558b09" id="0558b09"></a><p><span class="juanname">性學開蒙終</span></p>
<hr>【經文資訊】嘉興藏第 28 冊 No. B214 蕅益大師佛學十種（選錄「性學開蒙」．「梵室偶談」兩種）<br>【版本記錄】CBETA 電子佛典 Rev. 1.6 (UTF8)，完成日期：2011/03/08<br>【編輯說明】本資料庫由中華電子佛典協會（CBETA）依嘉興藏所編輯<br>【原始資料】CBETA 人工輸入（版本一），CBETA 人工輸入（版本二）<br>【其他事項】本資料庫可自由免費流通，詳細內容請參閱【<a href="http://www.cbeta.org/copyright.htm" target="_blank">中華電子佛典協會資料庫版權宣告</a>】<hr>







</div></div>
 </div><script>$("#cbeta_tripitaka").css("line-height", "160%");$(".juannum").css("font-size", "1em");$(".xu").css("font-size", "1em");$(".w").css("font-size", "1em");$(".byline").css("font-size", "1em");$(".linehead").css("font-size", "1em");$(".lg").css("font-size", "1em");$(".juanname").css("font-size", "1.2em");$(".headname").css("font-size", "1.2em");$(".note").css("font-size", "0.8em");$("span.linehead").css("display", "inline");</script>	</div><!-- /content -->

	<div data-role="footer" data-position="fixed">
	<table><tr>
		<td><a href="index2d93.html?index=J28nB214" data-role="button" data-icon="arrow-l" data-theme="b">回上層</a></td>
		<td><a href="index-2.html" data-role="button" data-icon="home" data-theme="b">回首頁</a></td>
		<td><input type="search" name="search" id="search-basic"  data-theme="b" placeholder="目錄搜尋" value="" onkeypress="OnInput(event)"/></td>
	</tr></table>
	</div><!-- /footer -->

</div><!-- /page -->
</body>

<!-- Mirrored from tripitaka.cbeta.org/mobile/index.php?index=J28nB214_001 by HTTrack Website Copier/3.x [XR&CO'2008], Tue, 03 Jun 2014 00:38:18 GMT -->
</html>
