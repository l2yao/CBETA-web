<!DOCTYPE html> 
<html>

<!-- Mirrored from tripitaka.cbeta.org/mobile/index.php?index=T48n2016_026 by HTTrack Website Copier/3.x [XR&CO'2014], Tue, 07 Jun 2016 06:59:19 GMT -->
<head>
	<meta http-equiv="Content-Type" content="text/html; charset=utf-8">
	<meta name="viewport" content="width=device-width, initial-scale=1">
	<title>CBETA 漢文大藏經</title>
	<meta name="description" content="CBETA 數位藏經閣 大正藏 卍續藏 漢文電子佛典目錄">
	<meta name="keywords" content="CBETA, 中華電子佛典協會, 數位藏經閣, 大正藏, 卍續藏, 大藏經, 漢文電子佛典, 漢文佛典, 佛典電子化, 電子佛典, 佛典, 佛經, 佛教, 佛法, 佛教經典, 三藏, 經藏, 素怛纜, 律藏, 毗奈耶, 毘奈耶, 毘尼, 毗尼, 論藏, 阿毗達磨, 阿毘達磨, 法寶, 達磨, Tripitaka, Pitaka, Taisho, Xuzangjing, Canon, Sutra, Buddhist, Buddhism, Vinaya, Abhidharma, Abhidhamma, Abhidarma, Dhamma, Bible">
<!-- 這個版本可以縮放文字大小
	<link rel="stylesheet" href="http://code.jquery.com/mobile/1.0.1/jquery.mobile-1.0.1.css" />
	<script src="http://code.jquery.com/jquery-1.7.1.min.js"></script>
	<script type="text/javascript" src="http://code.jquery.com/mobile/1.0.1/jquery.mobile-1.0.1.min.js"></script>
-->
	<link rel="stylesheet" href="../../code.jquery.com/mobile/1.1.0/jquery.mobile-1.1.0.css" />
	<script src="../../code.jquery.com/jquery-1.7.1.min.js"></script>
	<script type="text/javascript" src="../../code.jquery.com/mobile/1.1.0/jquery.mobile-1.1.0.min.js"></script>
</head>
<img src="http://tripitaka.cbeta.org/ga.php?utmac=MO-30696269-4&amp;utmn=84842401&amp;utmr=http%3A%2F%2Ftripitaka.cbeta.org%2Fmobile%2Findex.php%3Findex%3DT48n2016&amp;utmp=%2Fmobile%2Findex.php%3Findex%3DT48n2016_026&amp;guid=ON" /><body>
<script type="text/javascript">
function OnInput (event)
{
	var chCode = event.keyCode;
	if(chCode == 13)
	{
		search = "index6e5e.html?search=" + event.target.value;
		location.replace(search);
	}
}
</script>
<div data-role="page" class="type-index">

	<div data-role="header" data-position="fixed">
	<a href="index1b8d-2.html?index=T48n2016_025" data-icon="arrow-l" data-iconpos="notext" data-theme="b">上一卷</a>
	<p style="text-align:center">大正新脩大藏經　第48冊<br/>No.2016 宗鏡錄 (100卷)<br/>【宋 延壽集】<br/>第 26 卷</p>
	<a href="indexd842.html?index=T48n2016_027" data-icon="arrow-r"  data-iconpos="notext" class="ui-btn-right" data-theme="b">下一卷</a>
	</div><!-- /header -->

	<div data-role="content"><div id="cbeta_tripitaka">
<div cbrcopy="true" id="T48">
<div class="root" id="2016" sutra_name="宗鏡錄" sutra_juan="[卷26]">　
<a 
name="0561a01" id="0561a01"></a><a 
name="0561a02" id="0561a02"></a><p><span class="juanname">宗鏡錄卷第二十六</span></p><a 
name="0561a03" id="0561a03"></a><a 
name="0561a04" id="0561a04"></a><p style="margin-left: 4em"><span class="byline">慧日永明寺主智覺禪師延壽集</span></p><a 
name="0561a05" id="0561a05"></a><p style="text-indent: 0em; margin-left: 0em"><span class="linehead"></span>夫如上所說。妙旨難聞。云何頓斷疑心。生於<a 
name="0561a06" id="0561a06"></a>圓信。</p><a 
name="0561a07" id="0561a07"></a><p style="text-indent: 0em; margin-left: 0em"><span class="linehead"></span>答。所以云難信者。如一微塵中有大千經卷。<a 
name="0561a08" id="0561a08"></a>人無信者。實相之理。止在心中。無勞遠覓。近<a 
name="0561a09" id="0561a09"></a>而不識。說之不信。故云難信。是以須具大信。<a 
name="0561a10" id="0561a10"></a>方斷纖疑。此是難解難入之門。難省難知之<a 
name="0561a11" id="0561a11"></a>法。如針鋒上。立無邊身菩薩。將藕孔中絲。懸<a 
name="0561a12" id="0561a12"></a>須彌之山。不思議中不思議。絕玄妙中絕玄<a 
name="0561a13" id="0561a13"></a>妙。所以法華會上。身子三請。四眾驚疑。只如<a 
name="0561a14" id="0561a14"></a>五千退席之人。皆有得聖果之者。聞說十方<a 
name="0561a15" id="0561a15"></a>佛土中。唯有一乘法。開權顯實。直指自心。尚<a 
name="0561a16" id="0561a16"></a>乃懷疑拂席而起。何況末法機劣之人。遮障<a 
name="0561a17" id="0561a17"></a>既深。見惑尤重。情塵尚壅。欲火猶燒。而能荷<a 
name="0561a18" id="0561a18"></a>檐斯大事者歟。是以妙得其門。成佛匪離於<a 
name="0561a19" id="0561a19"></a>當念。若失其旨。修因徒困於多生。唯在信心。<a 
name="0561a20" id="0561a20"></a>別無方便。以是入道之原。功德之母故。所以<a 
name="0561a21" id="0561a21"></a>古聖云。明者德隆於即日。昧者望絕於多生。<a 
name="0561a22" id="0561a22"></a>會旨者山嶽易移。乖宗者錙銖難入。此宗鏡<a 
name="0561a23" id="0561a23"></a>錄。不揀內道外道。利根鈍根。但見聞信入者。<a 
name="0561a24" id="0561a24"></a>皆頓了一心。理事圓足。如圓覺經云。譬如大<a 
name="0561a25" id="0561a25"></a>海不讓小流。乃至蚊虻及阿脩羅。飲其水者。<a 
name="0561a26" id="0561a26"></a>皆得充滿。如華嚴經頌云。深心信解常清淨<a 
name="0561a27" id="0561a27"></a>者。古釋云。與理相應。方曰深心。若昔染今<a 
name="0561a28" id="0561a28"></a>淨。淨則有始。始即必終。非常淨也。信煩惱即<a 
name="0561a29" id="0561a29"></a>菩提。方為常淨。由稱本性而發心故。本來是<a 
name="0561b01" id="0561b01"></a>佛。更無所進。如在虛空。退至何所。慨眾生迷<a 
name="0561b02" id="0561b02"></a>此。起同體大悲。悼昔不知。誓期當證。有悲。故<a 
name="0561b03" id="0561b03"></a>不為無邊所寂。有智。故不為有邊所動。不動<a 
name="0561b04" id="0561b04"></a>不寂。直入中道。是謂真正發菩提心。又云。信<a 
name="0561b05" id="0561b05"></a>佛身名等於眾生。則知我名。如佛名也。信佛<a 
name="0561b06" id="0561b06"></a>法門隨宜而立。知我妄念苦集。亦全法門。信<a 
name="0561b07" id="0561b07"></a>佛意業光明遍照。則知自心無不知覺。則一<a 
name="0561b08" id="0561b08"></a>切因果理事。皆眾生性有。如性非金玉。雖琢<a 
name="0561b09" id="0561b09"></a>不成寶器。良以眾生。包性。德而為體。約智海<a 
name="0561b10" id="0561b10"></a>以為源。故須開示。所以般若文殊分云。若知<a 
name="0561b11" id="0561b11"></a>我性。即知無法。若知無法。即無境界。若無境<a 
name="0561b12" id="0561b12"></a>界。即無所依。若無所依。即無所住。如是開示。<a 
name="0561b13" id="0561b13"></a>如是信入。則是真實句。亦是金剛句。以無虛<a 
name="0561b14" id="0561b14"></a>假及可破壞。故云爾。如大集經云。真實句者。<a 
name="0561b15" id="0561b15"></a>如一法。一切法亦如是。如一切法。一法亦如<a 
name="0561b16" id="0561b16"></a>是。又云。一眾生心。一切眾生心悉皆平等。名<a 
name="0561b17" id="0561b17"></a>金剛句。是知無有一法可得。名深信。堅固。如<a 
name="0561b18" id="0561b18"></a>金剛不可沮壞。無信心中能見佛。若有一法<a 
name="0561b19" id="0561b19"></a>可信。即是邪見。一切不信。方成其信。如般若<a 
name="0561b20" id="0561b20"></a>經云。若念一切法。不念般若波羅蜜。不念一<a 
name="0561b21" id="0561b21"></a>切法。則念般若波羅蜜。如是解者。可謂深達<a 
name="0561b22" id="0561b22"></a>實相。善說法要矣。所以云。無一法。可得。名深<a 
name="0561b23" id="0561b23"></a>達實相。如法華經偈云。於諸過去佛。在世或<a 
name="0561b24" id="0561b24"></a>滅後。若有聞法者。無一不成佛。諸佛本誓願。<a 
name="0561b25" id="0561b25"></a>我所行佛道。普欲令眾生。亦同得此道。未來<a 
name="0561b26" id="0561b26"></a>世諸佛。雖說百千億。無數諸法門。其實為一<a 
name="0561b27" id="0561b27"></a>乘。諸佛兩足尊。知法常無性。佛種從緣起。是<a 
name="0561b28" id="0561b28"></a>故說一乘。是法住法位。世間相常住。於道場<a 
name="0561b29" id="0561b29"></a>知已。導師方便說。天人所供養。現在十方佛。<a 
name="0561c01" id="0561c01"></a>其數如恒沙。出現於世間。安隱眾生故。亦說<a 
name="0561c02" id="0561c02"></a>如是法。知第一寂滅。以方便力故。雖示種種<a 
name="0561c03" id="0561c03"></a>道。其實為佛乘。釋曰。本師以出至梵天之舌<a 
name="0561c04" id="0561c04"></a>相。演真實言。放一萬八千之毫光。現希奇瑞。<a 
name="0561c05" id="0561c05"></a>乃至地搖六動。天雨四華。謦欬彈指之聲。周<a 
name="0561c06" id="0561c06"></a>聞十剎。百千諸佛世界。一道融通。引三世之<a 
name="0561c07" id="0561c07"></a>覺王。同詮此旨。付十方之大士。共顯斯宗。<a 
name="0561c08" id="0561c08"></a>故十方諦求更無餘法。論位是最實之位。言<a 
name="0561c09" id="0561c09"></a>詮乃第一之詮。可謂究竟指歸。真實行處。若<a 
name="0561c10" id="0561c10"></a>但志心讀誦。靈感難思。毛孔孕紫檀之香。舌<a 
name="0561c11" id="0561c11"></a>表變紅蓮之色。何況信解悟入。如說修行。供<a 
name="0561c12" id="0561c12"></a>養則福過正遍知。行處則可起如來塔。有斯<a 
name="0561c13" id="0561c13"></a>大事。孰不歸依。除不肖人。實難信受。又如神<a 
name="0561c14" id="0561c14"></a>力品偈云。以佛滅度後。能持是經者。諸佛皆<a 
name="0561c15" id="0561c15"></a>歡喜。現無量神力。囑累是經故。讚美受持者。<a 
name="0561c16" id="0561c16"></a>於無量劫中。猶故不能盡。是人之功德。無邊<a 
name="0561c17" id="0561c17"></a>無有窮。如十方虛空。不可得邊際。能持是經<a 
name="0561c18" id="0561c18"></a>者。則為已見我。亦見多寶佛。及諸分身者。故<a 
name="0561c19" id="0561c19"></a>知證此一毫之靈智。量逾無盡之太虛。如觀<a 
name="0561c20" id="0561c20"></a>牖隙之中。遠見十方之際。現神力以囑累。恐<a 
name="0561c21" id="0561c21"></a>墜斯文。發歡喜以讚揚。唯精斯旨。今者與諸<a 
name="0561c22" id="0561c22"></a>有緣信士。遇茲正教之人。自緬曩生。障深垢<a 
name="0561c23" id="0561c23"></a>重。諸佛出世。不&#x89A9;毫光。得廁嘉筵。親聞正法。<a 
name="0561c24" id="0561c24"></a>復思夙願。微有良因。於末法中。偶斯遺教。既<a 
name="0561c25" id="0561c25"></a>欣遭遇。傍愍未聞。遂乃略出要詮。遍示後學。<a 
name="0561c26" id="0561c26"></a>可謂醍醐之正味。不覺不知。甘露之妙門。不<a 
name="0561c27" id="0561c27"></a>問不信。如斯大失。實可驚心。是以安樂行品<a 
name="0561c28" id="0561c28"></a>云。佛告文殊師利菩薩摩訶薩。於後末世。法<a 
name="0561c29" id="0561c29"></a>欲滅時。有持是法華經者。於在家出家人中。<a 
name="0562a01" id="0562a01"></a>生大慈心。於非菩薩人中。生大悲心。應作是<a 
name="0562a02" id="0562a02"></a>念。如是之人。則為大失。如來方便隨宜說法。<a 
name="0562a03" id="0562a03"></a>不聞不知。不覺。不問。不信不解。其人雖不問<a 
name="0562a04" id="0562a04"></a>不信不解是經。我得阿耨多羅三藐三菩提<a 
name="0562a05" id="0562a05"></a>時。隨在何地。以神通力。智慧力。引之令得住<a 
name="0562a06" id="0562a06"></a>是法中。釋曰。於在家出家四眾之中。生大慈<a 
name="0562a07" id="0562a07"></a>心者。即是示如來一心方便門。慈能與樂。俱<a 
name="0562a08" id="0562a08"></a>令信入。同證大般涅槃四德之樂。於非菩薩<a 
name="0562a09" id="0562a09"></a>人中。生大悲心者。即是外道邪見。不生正信<a 
name="0562a10" id="0562a10"></a>之人。悲能拔苦。即是示如來一心解脫門。皆<a 
name="0562a11" id="0562a11"></a>令悟解。永拔分段變易二死之苦。此宗鏡錄。<a 
name="0562a12" id="0562a12"></a>於後若遇有緣信心。或曉夜忘疲。精勤披覽。<a 
name="0562a13" id="0562a13"></a>以悟為限。莫告劬勞。是以諸大菩薩。皆思過<a 
name="0562a14" id="0562a14"></a>去波流苦海。作不利益之事。喪無數身。都無<a 
name="0562a15" id="0562a15"></a>利益。又今猶處生死惡業之中。皆是過去世<a 
name="0562a16" id="0562a16"></a>中。妙行不勤故。今者偶斯正典。可謂坐參。但<a 
name="0562a17" id="0562a17"></a>仗三寶威神。諸佛加備。無諸難事。早得心<a 
name="0562a18" id="0562a18"></a>開。普及一切法界含生。皆同此悟。即斯願矣。<a 
name="0562a19" id="0562a19"></a>須知圓宗罕遇。若芥子投於針鋒。正法難<a 
name="0562a20" id="0562a20"></a>聞。猶盲龜值於木孔。若非夙熏乘種。久積善<a 
name="0562a21" id="0562a21"></a>根。焉偶斯文。親得傳受。應須慶幸。荷佛慈恩。<a 
name="0562a22" id="0562a22"></a>所以古人或重。教輕財。則輸金若市。或忘身<a 
name="0562a23" id="0562a23"></a>為法。則立雪幽庭。且金是身外之浮財。豈齊<a 
name="0562a24" id="0562a24"></a>至教。命是一期之業報。曷等真詮。是故因聞<a 
name="0562a25" id="0562a25"></a>般若深經以為乘種。遂得乘急。常聆妙音。可<a 
name="0562a26" id="0562a26"></a>以身座肉燈。歸命供養。皮紙骨筆。繕寫受持。<a 
name="0562a27" id="0562a27"></a>如大涅槃經云。佛言。善男子。於乘緩者。乃名<a 
name="0562a28" id="0562a28"></a>為緩。於戒緩者。不名為緩。菩薩摩訶薩。於此<a 
name="0562a29" id="0562a29"></a>大乘。心不懈慢。是名本戒。為護正法。以大乘<a 
name="0562b01" id="0562b01"></a>水而自澡浴。是故菩薩雖現破戒。不名為緩。<a 
name="0562b02" id="0562b02"></a>止觀云。戒急乘緩者。事戒嚴急。纖毫不犯。三<a 
name="0562b03" id="0562b03"></a>種觀心。了不開解。以戒急故。人天受生。或隨<a 
name="0562b04" id="0562b04"></a>禪梵世。耽湎定樂。世雖有佛說法度人。而於<a 
name="0562b05" id="0562b05"></a>其等全無利益。設得值遇。不能開解。震旦一國。<a 
name="0562b06" id="0562b06"></a>不覺不知。舍衛三億。不聞不見。著樂諸天。及<a 
name="0562b07" id="0562b07"></a>生難處。不來聽受。是此意也。譬如繫人。或<a 
name="0562b08" id="0562b08"></a>以財物求諸大力。申延日月。冀逢恩赦。在人<a 
name="0562b09" id="0562b09"></a>天中。亦復如是。冀善知識化導修乘。即能得脫。<a 
name="0562b10" id="0562b10"></a>若於人天不修乘者。果報若盡。還墮三途。百<a 
name="0562b11" id="0562b11"></a>千佛出。終不得道。若理事俱緩者。永墜泥犁。<a 
name="0562b12" id="0562b12"></a>失人天果報。神明惛塞。無得道期。迴轉沈淪。<a 
name="0562b13" id="0562b13"></a>不可度脫。故知處世俗家。拘三界獄。不求一<a 
name="0562b14" id="0562b14"></a>念出離。猶如散禁之人。應須生如來家。遇善<a 
name="0562b15" id="0562b15"></a>知識。聽聞正法。如理思惟。事戒理乘。雙行雙<a 
name="0562b16" id="0562b16"></a>照。身律心慧。俱習俱持。以戒急故。受人天之<a 
name="0562b17" id="0562b17"></a>身。以乘急故。紹祖佛之位。如是則方諧本<a 
name="0562b18" id="0562b18"></a>願。不負初心。可以上合慈風。下同悲仰。難逢<a 
name="0562b19" id="0562b19"></a>良便。恐慮緣差。深勸諸賢。莫成後悔。又我此<a 
name="0562b20" id="0562b20"></a>宗鏡所錄之文。但為最上根人。不入餘眾生<a 
name="0562b21" id="0562b21"></a>手。唯令佛種不斷。聞於未聞。誓報慈恩。不孤<a 
name="0562b22" id="0562b22"></a>本願。若涉名利。非被此機。如古德釋華嚴教<a 
name="0562b23" id="0562b23"></a>所被機。五簡非器。一違真非器。謂不發菩提<a 
name="0562b24" id="0562b24"></a>心。不求出離。依傍此經求名求利。莊飾我人。經<a 
name="0562b25" id="0562b25"></a>非彼緣。故非其器。經云。為名利說法。是為魔<a 
name="0562b26" id="0562b26"></a>業。又云。不淨說法墮惡道等。二背正非器。<a 
name="0562b27" id="0562b27"></a>謂詐現大心。偽飾邪善。近滅人天。遠違成佛。<a 
name="0562b28" id="0562b28"></a>墮阿鼻獄。多劫受苦。經云。忘失菩提心。修諸<a 
name="0562b29" id="0562b29"></a>善根。是為魔業。三乖實非器。謂雖不邪偽。然<a 
name="0562c01" id="0562c01"></a>隨自執見。以取經文。遂令超情至教。&#x9008;不入<a 
name="0562c02" id="0562c02"></a>心。故成非器。地論云。聞作聞解。不得不聞。又<a 
name="0562c03" id="0562c03"></a>如隨聲取義五過失等。此上三位。俱是凡愚<a 
name="0562c04" id="0562c04"></a>眾生境界。經云。此經不入一切餘眾生之手。<a 
name="0562c05" id="0562c05"></a>唯除菩薩。良以此經。非是眾生流轉之緣。故<a 
name="0562c06" id="0562c06"></a>不入手。四狹劣非器。謂一切二乘無廣大心。<a 
name="0562c07" id="0562c07"></a>亦非此器。經云。一切聲聞緣覺。不聞此經。何<a 
name="0562c08" id="0562c08"></a>況受持。五守權非器。謂三乘共教諸菩薩等。<a 
name="0562c09" id="0562c09"></a>隨自宗中修行。未滿初阿僧祇。此亦非器。經<a 
name="0562c10" id="0562c10"></a>云。菩薩摩訶薩。雖無量億那由他劫。行六波<a 
name="0562c11" id="0562c11"></a>羅蜜。修習道品。若未聞此經。雖聞不信受持<a 
name="0562c12" id="0562c12"></a>隨順。是等猶為假名菩薩。</p><p style="text-indent: 0em; margin-left: 0em"><span class="linehead"></span>問。瓔珞經等。十<a 
name="0562c13" id="0562c13"></a>千劫修十信行滿。何故此中無量億等時。不<a 
name="0562c14" id="0562c14"></a>信此經。</p><p style="text-indent: 0em; margin-left: 0em"><span class="linehead"></span>答。以彼但於行布位中。修行信等。於<a 
name="0562c15" id="0562c15"></a>此圓融普賢十信。一攝一切。猶未聞信。故知<a 
name="0562c16" id="0562c16"></a>不偶斯文。虛功累劫。纔聞此旨。便入圓通。但<a 
name="0562c17" id="0562c17"></a>不涉前五非器之中。則永固一乘之佛種。可<a 
name="0562c18" id="0562c18"></a>以手得。可以心傳。深囑後賢。無失法利。又若<a 
name="0562c19" id="0562c19"></a>過去。曾聞此法。未得信入。以法力所熏。方起<a 
name="0562c20" id="0562c20"></a>疑心。若未曾聞。疑終不起。如入大乘論云。薄<a 
name="0562c21" id="0562c21"></a>福之人。不生於疑。能生疑者。必破諸有。是以<a 
name="0562c22" id="0562c22"></a>著有眾生。皆因染習。如輕毛之不定。垢淨隨<a 
name="0562c23" id="0562c23"></a>緣。猶素絲之攬色。青黃任受。悉是聞熏之力。<a 
name="0562c24" id="0562c24"></a>各入三乘之門。況聞宗鏡之中。速發一乘之<a 
name="0562c25" id="0562c25"></a>種。但有心者。熏皆得成。華嚴論云。如世間一<a 
name="0562c26" id="0562c26"></a>切井泉。以海為體。若人飲者。皆得海味。一體<a 
name="0562c27" id="0562c27"></a>無異。但隨業力而得鹹味。此經亦爾。若有大<a 
name="0562c28" id="0562c28"></a>心眾生。聞持信入。便得如來法身佛性。大悲<a 
name="0562c29" id="0562c29"></a>智味。闡提之人。無所堪任。然如來智性。常作<a 
name="0563a01" id="0563a01"></a>生因。故知具大信根者。聞之成佛。如不信者。<a 
name="0563a02" id="0563a02"></a>即是闡提。然雖不信。亦熏其種。故云如來智<a 
name="0563a03" id="0563a03"></a>性。常作生因。所以法華經偈云。若有聞法者。<a 
name="0563a04" id="0563a04"></a>無一不成佛。昔泥蛤聞法而生天。&#x53A9;象聽經<a 
name="0563a05" id="0563a05"></a>而悛惡。比丘戲笑而獲果。女人思惟而悟空。<a 
name="0563a06" id="0563a06"></a>何況聞宗鏡中純圓頓教。如善見律論云。昔<a 
name="0563a07" id="0563a07"></a>佛在世時。到瞻婆羅國迦羅池邊。為眾說法。<a 
name="0563a08" id="0563a08"></a>時彼池中。有其一蛤。聞佛池邊說法之聲。即<a 
name="0563a09" id="0563a09"></a>從池出。入草根下。聽佛說法。時有一人。持杖<a 
name="0563a10" id="0563a10"></a>放牛。見佛在坐。為眾說法。即往佛所。欲聞法<a 
name="0563a11" id="0563a11"></a>故。以杖刺地。誤著蛤頭。即便命終。生忉利天。<a 
name="0563a12" id="0563a12"></a>以福報故。宮殿縱廣十二由旬。與諸天女。娛<a 
name="0563a13" id="0563a13"></a>樂受樂。即乘宮殿。往至佛所。頭頂禮足。佛知<a 
name="0563a14" id="0563a14"></a>故問。汝是何人。忽禮我足。神通光明。相好無<a 
name="0563a15" id="0563a15"></a>比。照徹此間。蛤天即以偈而答曰。往昔為蛤<a 
name="0563a16" id="0563a16"></a>身。於水中覓食。聞佛說法聲。出至草根下。有<a 
name="0563a17" id="0563a17"></a>一牧牛人。持杖來聽法。杖劖刺我頭。命終生<a 
name="0563a18" id="0563a18"></a>天上。佛以蛤人所說偈。為四眾說法。是時眾<a 
name="0563a19" id="0563a19"></a>中八萬四千人。皆得道跡。蛤天人得須陀洹<a 
name="0563a20" id="0563a20"></a>果。含笑而去。大智度論云。昔王不立&#x53A9;於寺<a 
name="0563a21" id="0563a21"></a>者。謂此王有象。可以敵國。每有怨敵。莊嚴器<a 
name="0563a22" id="0563a22"></a>仗。無不剋勝。後敵國皆懼。久而無敵。遂於寺<a 
name="0563a23" id="0563a23"></a>中。立&#x53A9;養之。久聞僧眾禮念。熏心。馴善成性。<a 
name="0563a24" id="0563a24"></a>後有&#x96A3;國兵眾相侵。嚴象敵之。都不肯戰。其<a 
name="0563a25" id="0563a25"></a>王憂愁。慮國衰敗。智臣白王。此象久久處之<a 
name="0563a26" id="0563a26"></a>精舍。見聞善事。與之化矣。可處屠坊。令常見<a 
name="0563a27" id="0563a27"></a>殺。後未經久。惡心還起。畜生尚爾。況復於人。<a 
name="0563a28" id="0563a28"></a>近善不善。近惡不惡。故儒典中。亦令君子慎<a 
name="0563a29" id="0563a29"></a>所習也。今若聞宗鏡。熏起一乘。廣大難量。善<a 
name="0563b01" id="0563b01"></a>利無盡。雜寶藏經云。佛法寬廣。濟度無涯。至<a 
name="0563b02" id="0563b02"></a>心求道。無不獲果。乃至戲笑。福不唐捐。如往<a 
name="0563b03" id="0563b03"></a>昔時。有老比丘。年已朽邁。神情昏塞。見諸年<a 
name="0563b04" id="0563b04"></a>少比丘。種種說法。聞說四果。心生<span class="corr" title='[羡&gt;羨]'>羨</span>尚。語少<a 
name="0563b05" id="0563b05"></a>比丘言。汝等聰慧。願以四果以用與我。諸少<a 
name="0563b06" id="0563b06"></a>比丘。嗤而語言。我有四果。須得好食。然後相<a 
name="0563b07" id="0563b07"></a>與。時老比丘。聞其此語。歡喜。即設種種餚&#x994D;。<a 
name="0563b08" id="0563b08"></a>請少比丘食。共食已。更相指揮。弄老比丘。語<a 
name="0563b09" id="0563b09"></a>言。大德。汝在此舍一角頭坐。當與汝果。時老<a 
name="0563b10" id="0563b10"></a>比丘。聞已歡喜。如語而坐。諸少比丘。即以皮<a 
name="0563b11" id="0563b11"></a>&#x6BF1;打其頭上。而語之言。此是須陀洹果。老比<a 
name="0563b12" id="0563b12"></a>丘聞已。繫念不散。即獲初果。諸少比丘。復弄<a 
name="0563b13" id="0563b13"></a>之言。雖與汝須陀洹果。然其故有七生七死。<a 
name="0563b14" id="0563b14"></a>更移一角。次當與汝斯陀含果。時老比丘。獲<a 
name="0563b15" id="0563b15"></a>初果故。心轉增進。即復移坐。諸少比丘。復以<a 
name="0563b16" id="0563b16"></a>&#x6BF1;打頭。而語之言。與汝二果。時老比丘。益加<a 
name="0563b17" id="0563b17"></a>專念。即證二果。諸少比丘。復弄之言。汝今已<a 
name="0563b18" id="0563b18"></a>得斯陀含果。猶有往來生死之難。汝更移坐。<a 
name="0563b19" id="0563b19"></a>我當與汝阿那含果。時老比丘。如言移坐。諸<a 
name="0563b20" id="0563b20"></a>少比丘。復以&#x6BF1;打。而語之言。我今與汝第三<a 
name="0563b21" id="0563b21"></a>之果。時老比丘。聞已歡喜。倍加至心。即時復<a 
name="0563b22" id="0563b22"></a>證阿那含果。諸少比丘。復弄之言。汝今已得<a 
name="0563b23" id="0563b23"></a>不還之果。然故於色無色界。受有漏身。無常<a 
name="0563b24" id="0563b24"></a>遷壞。念念是苦。汝更移坐。次當與汝阿羅漢<a 
name="0563b25" id="0563b25"></a>果。時老比丘。如語移坐。諸少比丘。復以皮&#x6BF1;<a 
name="0563b26" id="0563b26"></a>撩打其頭。而語之言。我今與汝彼第四果。時<a 
name="0563b27" id="0563b27"></a>老比丘。一心思惟。即證阿羅漢果。得四果已。<a 
name="0563b28" id="0563b28"></a>甚大歡喜。設諸餚&#x994D;種種香華。獻諸比丘。報<a 
name="0563b29" id="0563b29"></a>其恩德。與少比丘。共論道品無漏功德。諸少<a 
name="0563c01" id="0563c01"></a>比丘。發言滯塞。時老比丘。方語之言。我已證<a 
name="0563c02" id="0563c02"></a>得阿羅漢果已。諸少比丘。聞其此音。咸皆謝<a 
name="0563c03" id="0563c03"></a>悔先戲弄罪。是故行人。宜應念善。乃至戲弄<a 
name="0563c04" id="0563c04"></a>猶獲實報。況至心也。又雜寶藏經云。昔有一<a 
name="0563c05" id="0563c05"></a>女。聰明智慧。深信三寶。常於僧次。請一比丘<a 
name="0563c06" id="0563c06"></a>就舍供養。後時便有一老比丘。次到其舍。年<a 
name="0563c07" id="0563c07"></a>老根鈍。素無知曉。齋食訖已。女人至心求請<a 
name="0563c08" id="0563c08"></a>說法。敷坐頭前。閉目靜坐。比丘自知不解說<a 
name="0563c09" id="0563c09"></a>法。趣其泯眼。棄走還寺。然此女人。至心思惟<a 
name="0563c10" id="0563c10"></a>有為之法。無常苦空。不得自在。深心觀察。即<a 
name="0563c11" id="0563c11"></a>時獲得須陀洹果。既得果已。向寺求覓。欲報<a 
name="0563c12" id="0563c12"></a>其恩。然此比丘。自審知棄他逃走。倍生慚恥。<a 
name="0563c13" id="0563c13"></a>轉復藏避。而此女人。苦求不已。方自出現。女<a 
name="0563c14" id="0563c14"></a>人見已。具說蒙得道果因緣。齎供報恩。老比<a 
name="0563c15" id="0563c15"></a>丘聞。甚大慚愧。深自剋責。亦復獲得須陀洹<a 
name="0563c16" id="0563c16"></a>果。是故行者。應當至心精誠求法。若至心者。<a 
name="0563c17" id="0563c17"></a>所求必證。如上所獲聖果。豈有前人為說深<a 
name="0563c18" id="0563c18"></a>妙法耶。皆是自悟。從心所證。可驗宗鏡。達者<a 
name="0563c19" id="0563c19"></a>無疑。如大乘本生心地觀經云。佛言。我今演<a 
name="0563c20" id="0563c20"></a>說心地妙法。引導眾生。令入佛智。如是妙法。<a 
name="0563c21" id="0563c21"></a>諸佛如來過無量劫。時乃說之。乃至以是因<a 
name="0563c22" id="0563c22"></a>緣。難見難聞。菩提正道。心地法門。若有善男<a 
name="0563c23" id="0563c23"></a>子。善女人。聞是妙法。一經於耳。須臾之頃。攝<a 
name="0563c24" id="0563c24"></a>念觀心。熏成無上大菩提種。不久當坐菩提<a 
name="0563c25" id="0563c25"></a>樹王。金剛寶座。得成阿耨多羅三藐三菩提。<a 
name="0563c26" id="0563c26"></a>華嚴十地品云。金剛藏菩薩云。佛子。此集一<a 
name="0563c27" id="0563c27"></a>切種一切智功德。菩薩行法門典。若諸眾生<a 
name="0563c28" id="0563c28"></a>不種善根。不可得聞。解脫月菩薩言。聞此法<a 
name="0563c29" id="0563c29"></a>門。得幾所福。金剛藏菩薩言。如一切智所集<a 
name="0564a01" id="0564a01"></a>福德。聞此法門。福德如是。何以故。非不聞此<a 
name="0564a02" id="0564a02"></a>功德法門。而能信解受持讀誦。何況精進如<a 
name="0564a03" id="0564a03"></a>說修行。是故當知。要得聞此習一切智功德<a 
name="0564a04" id="0564a04"></a>法門。乃能信解受持修習。然後至於一切智<a 
name="0564a05" id="0564a05"></a>地。故知若不聞此不思議廣大威德圓頓法<a 
name="0564a06" id="0564a06"></a>門。何由修行。速證究竟一乘。常樂我淨大涅槃<a 
name="0564a07" id="0564a07"></a>果。以眾生處不定聚中。聞小修小。遇權習權。<a 
name="0564a08" id="0564a08"></a>不偶斯文。俱成大失。今所集者。所益弘多。設<a 
name="0564a09" id="0564a09"></a>聞而不修。亦成其種。何況聞思修者。如先<a 
name="0564a10" id="0564a10"></a>德云。如今若要直會。但不取一切相即得。更<a 
name="0564a11" id="0564a11"></a>無別語。佛是自心義。亦名為道。亦云覺義。覺<a 
name="0564a12" id="0564a12"></a>是靈覺之性。只今自鑒照語言。應機接物。揚<a 
name="0564a13" id="0564a13"></a>眉動目。運手動足。皆是自靈覺之性。亦是心。<a 
name="0564a14" id="0564a14"></a>心即道。道即佛。佛即是禪。禪之一字。非凡所<a 
name="0564a15" id="0564a15"></a>測。若知諸法從心生。即不應執。執即不知。若<a 
name="0564a16" id="0564a16"></a>不見本性。十二分教則為虛設。故知因教明<a 
name="0564a17" id="0564a17"></a>心。何執文義。又教從心生。心由教立。離心無<a 
name="0564a18" id="0564a18"></a>教。離教無心。豈心外別有教而可執乎。所以<a 
name="0564a19" id="0564a19"></a>唯識疏云。若頓教門。大不由小起。即無三時<a 
name="0564a20" id="0564a20"></a>前後次第。即華嚴經中。說唯一心。是初成道<a 
name="0564a21" id="0564a21"></a>竟最初一說。又云。諸愚夫類從無始來。虛妄<a 
name="0564a22" id="0564a22"></a>分別因緣力故。執離心外。定有真實能取所<a 
name="0564a23" id="0564a23"></a>取。如來大悲。以甘露法。授彼令服。斷妄狂心。<a 
name="0564a24" id="0564a24"></a>棄執空有。證真了義。華嚴等中。說一切法皆唯<a 
name="0564a25" id="0564a25"></a>有識。所以佛證唯識。說一心經。令依修學。釋<a 
name="0564a26" id="0564a26"></a>云。天親造頌。成立佛經。令諸學者。了知萬法<a 
name="0564a27" id="0564a27"></a>皆不離心。即大乘中道義理顯矣。是知圓中<a 
name="0564a28" id="0564a28"></a>之信。此信難成。</p><p style="text-indent: 0em; margin-left: 0em"><span class="linehead"></span>如起信鈔。問云。此信若言本<a 
name="0564a29" id="0564a29"></a>有。眾生何故沈迷。如其本無。憑何發起。</p><p style="text-indent: 0em; margin-left: 0em"><span class="linehead"></span>答。<a 
name="0564b01" id="0564b01"></a>此信本來非有非無。以非有故。眾生沈迷。以<a 
name="0564b02" id="0564b02"></a>非無故。遇緣即起。若言定無。發起何物。若<a 
name="0564b03" id="0564b03"></a>言定有。何假因緣。然上所述。是約迷悟因緣<a 
name="0564b04" id="0564b04"></a>說。若論此信。須不信一切法。乃能成信。亦不<a 
name="0564b05" id="0564b05"></a>是非有非無。何者。以眾生不覺。似迷非迷。真<a 
name="0564b06" id="0564b06"></a>性不沈故。即不是非有。以一念復本。似悟非<a 
name="0564b07" id="0564b07"></a>悟。不從新得故。不是非無。故云自心起信。還<a 
name="0564b08" id="0564b08"></a>信自心。又何故此心難信。以如來本覺體。即<a 
name="0564b09" id="0564b09"></a>眾生心。諸佛菩薩不能見。如來本覺體。離見<a 
name="0564b10" id="0564b10"></a>相故。當知眾生心綿密。亦不可見。大品經云。<a 
name="0564b11" id="0564b11"></a>佛觀眾生心。五眼不能見。無自他能所相故。<a 
name="0564b12" id="0564b12"></a>昔人詩云。海枯終見底。人死不知心。又云。<a 
name="0564b13" id="0564b13"></a>相識滿天下。知心能幾人。是以宗鏡深旨。一<a 
name="0564b14" id="0564b14"></a>心妙門。非大智而不能觀。匪大根而不能信。<a 
name="0564b15" id="0564b15"></a>觀之即齊佛智。信之即入圓通。但懇志無疑。<a 
name="0564b16" id="0564b16"></a>決取成辦。如管子云。利之所在。雖千仞之山。<a 
name="0564b17" id="0564b17"></a>無所不上。深源之下。無所不入。商人通賈。倍<a 
name="0564b18" id="0564b18"></a>道兼行。夜以續日。千里不遠。利在前也。漁人<a 
name="0564b19" id="0564b19"></a>入海。海水百仞。衝波迸流。宿夜不出。利在水<a 
name="0564b20" id="0564b20"></a>也。此乃世間勤苦求利之志耳。如或堅求至<a 
name="0564b21" id="0564b21"></a>道。曉夕忘疲。不向外求虛襟澄慮。密室靜坐。<a 
name="0564b22" id="0564b22"></a>端拱寧神。利在心也。如利之所在求無不獲。<a 
name="0564b23" id="0564b23"></a>況道之在心。信無不得矣。故知訓格之言。不得<a 
name="0564b24" id="0564b24"></a>暫捨。可以鏤於骨。書於紳。染于神。熏于識。所<a 
name="0564b25" id="0564b25"></a>以楚莊。輕千乘之國。而重申叔一言。范獻賤<a 
name="0564b26" id="0564b26"></a>萬畝之田。以貴舟人片說。此乃成家立國。尚<a 
name="0564b27" id="0564b27"></a>輕珍重言。況宗鏡中。言下契無生。聞之成大<a 
name="0564b28" id="0564b28"></a>道。寧容輕慢乎。</p><p style="text-indent: 0em; margin-left: 0em"><span class="linehead"></span>問。一心具實性。凡聖是虛<a 
name="0564b29" id="0564b29"></a>名者。云何作凡之時。熾然繫縛諸有。證聖之<a 
name="0564c01" id="0564c01"></a>日。豁爾解脫真空。乃知不唯但名。的有其事。</p><a 
name="0564c02" id="0564c02"></a><p style="text-indent: 0em; margin-left: 0em"><span class="linehead"></span>答。雖有其事。如同夢中之事。設有其名。皆<a 
name="0564c03" id="0564c03"></a>非得物之名。故知夢覺俱虛。名體雙寂。如淨<a 
name="0564c04" id="0564c04"></a>名私記云。法相如是。豈可說乎。若說。則言有<a 
name="0564c05" id="0564c05"></a>一法可得。存法作解。還是生死業。今時只欲<a 
name="0564c06" id="0564c06"></a>令眾生除一切見。此中見無別義。亦無巧釋。<a 
name="0564c07" id="0564c07"></a>如人夜夢。種種所見。比至覺時。總無一物。今<a 
name="0564c08" id="0564c08"></a>亦爾。虛妄夢中。言有萬法。若悟其性。畢竟無<a 
name="0564c09" id="0564c09"></a>一物可得。此中亦無能說能示。亦無能聞能<a 
name="0564c10" id="0564c10"></a>得。是以異生非墮凡夫地。迷處全空。諸佛不<a 
name="0564c11" id="0564c11"></a>證真如門。悟時無得。則不見有一法可斷。無<a 
name="0564c12" id="0564c12"></a>生死所出之門。不見有一法可成。無菩提能<a 
name="0564c13" id="0564c13"></a>入之路。思益經云。諸佛出世。不為令眾生出<a 
name="0564c14" id="0564c14"></a>生死入涅槃。但為度生死涅槃之二見耳。現<a 
name="0564c15" id="0564c15"></a>寶藏經云。文殊師利言。大德迦葉。如人熱病。<a 
name="0564c16" id="0564c16"></a>是人種種妄有所說。是中寧有天鬼持耶。有<a 
name="0564c17" id="0564c17"></a>大明醫。飲彼人酥。熱病即愈。止不妄說。是中<a 
name="0564c18" id="0564c18"></a>頗有天鬼去不。答言。不也。乃至世間如是顛<a 
name="0564c19" id="0564c19"></a>倒熱病。無我我想。住我想已。流轉生死。是故<a 
name="0564c20" id="0564c20"></a>如來出現於世。隨彼形色應解法門。知解我<a 
name="0564c21" id="0564c21"></a>想。斷於顛倒。為彼眾生而演說法。既聞法已。<a 
name="0564c22" id="0564c22"></a>除一切想。無所執著。知解想已。越度諸流。到<a 
name="0564c23" id="0564c23"></a>於彼岸。名為涅槃。是中頗有我及眾生。壽命<a 
name="0564c24" id="0564c24"></a>養育。人及丈夫。可涅槃者不。答言。無也。文殊<a 
name="0564c25" id="0564c25"></a>言。為是利故。如來出世。但為顯示平等相故。<a 
name="0564c26" id="0564c26"></a>不為生。不為滅。但為解知煩惱不實。釋曰。如<a 
name="0564c27" id="0564c27"></a>來出世。但為顯示平等相者。夫執妄苦而求<a 
name="0564c28" id="0564c28"></a>離。望聖量而欲修。皆是妄我施為。情識分別。<a 
name="0564c29" id="0564c29"></a>是以大雄垂跡。但示正宗。破妄我。而顯真我<a 
name="0565a01" id="0565a01"></a>之門。斥情識。而歸淨識之道。真我淨識。即平<a 
name="0565a02" id="0565a02"></a>等相。以淨識絕分別。真我無執情。絕分別故。<a 
name="0565a03" id="0565a03"></a>差別自亡。無執情故。平等自現。首楞嚴經云。<a 
name="0565a04" id="0565a04"></a>由汝無始心性狂亂。知見妄發。發妄不息。勞<a 
name="0565a05" id="0565a05"></a>見發塵。如勞目睛。則有狂華。於湛精明無因<a 
name="0565a06" id="0565a06"></a>亂起。一切世間山河大地。生死涅槃。皆即狂<a 
name="0565a07" id="0565a07"></a>勞顛倒華相。大般若經云。佛言。善現。一切法<a 
name="0565a08" id="0565a08"></a>皆以無起無作為趣。諸菩薩摩訶薩。於如是<a 
name="0565a09" id="0565a09"></a>趣。不可超越。何以故。無起無作中。趣與非趣。<a 
name="0565a10" id="0565a10"></a>不可得故。大集經云。佛言。若有菩薩。成就自<a 
name="0565a11" id="0565a11"></a>然慧。方便。而求菩提。於此五陰中。為如實覺。<a 
name="0565a12" id="0565a12"></a>故求於菩提。是菩薩知色無常。而行布施。乃<a 
name="0565a13" id="0565a13"></a>至受想行識亦如是。知識無常。應行布施。知<a 
name="0565a14" id="0565a14"></a>識苦。知識無我。知識鈍。知識無智。知識如<a 
name="0565a15" id="0565a15"></a>幻。知識如野馬。知識如水中月。知識如夢。知<a 
name="0565a16" id="0565a16"></a>識如影。知識如響。知識如旋火輪。知識無我。<a 
name="0565a17" id="0565a17"></a>知識無眾生。知識無命。知識無人。知識無主。<a 
name="0565a18" id="0565a18"></a>知識無養。知識如空。知識無相。知識無願。知<a 
name="0565a19" id="0565a19"></a>識無作。知識無生。知識無起。知識無出。知識<a 
name="0565a20" id="0565a20"></a>無形。知識寂靜。知識離。知識無終。知識無<a 
name="0565a21" id="0565a21"></a>成。知識與虛空等。乃至知識如涅槃性。而行<a 
name="0565a22" id="0565a22"></a>布施。菩薩如是行施時。以施離故知識亦離。<a 
name="0565a23" id="0565a23"></a>以識離故。知施亦離。以識施離故。知願亦離。<a 
name="0565a24" id="0565a24"></a>以願離故。知識施願亦離。以識施願離故。知<a 
name="0565a25" id="0565a25"></a>菩提亦離。以菩提離故。知識施願離。而知一<a 
name="0565a26" id="0565a26"></a>切法同菩提性。善男子。是為菩薩出世間檀<a 
name="0565a27" id="0565a27"></a>波羅蜜。是知識空故。一切凡聖萬法皆空。以<a 
name="0565a28" id="0565a28"></a>了此空故。方能行無上菩提。具足十波羅蜜。<a 
name="0565a29" id="0565a29"></a>則悲智圓滿。二利無虧。具此悲智。何所為耶。<a 
name="0565b01" id="0565b01"></a>佛種不斷故。佛種不斷。有何相耶。謂成三德。<a 
name="0565b02" id="0565b02"></a>救護眾生。成就恩德。永斷煩惱。成於斷德。了<a 
name="0565b03" id="0565b03"></a>知諸行。成於智德。是以入此宗鏡。動止唯心。<a 
name="0565b04" id="0565b04"></a>更無一法而能破壞。如大虛空藏所問經云。<a 
name="0565b05" id="0565b05"></a>譬如有情。於空中行。而彼虛空無有破壞。如<a 
name="0565b06" id="0565b06"></a>是一切有情。於真如中行。而彼真如無有斷<a 
name="0565b07" id="0565b07"></a>壞。菩薩如是。由以智故。於色於法。以真如<a 
name="0565b08" id="0565b08"></a>印之。不於真如間斷破壞。是為菩薩以如來<a 
name="0565b09" id="0565b09"></a>印。印於真如。不間斷善巧智故。</p><p style="text-indent: 0em; margin-left: 0em"><span class="linehead"></span>問。歸命三<a 
name="0565b10" id="0565b10"></a>寶。是仗他勝緣。四諦法門。依真俗二境。乃至<a 
name="0565b11" id="0565b11"></a>三乘三藏。六度六通。三十七品助道之門。十<a 
name="0565b12" id="0565b12"></a>八不共果位之法。云何總歸一心正義。而悉<a 
name="0565b13" id="0565b13"></a>圓通。</p><p style="text-indent: 0em; margin-left: 0em"><span class="linehead"></span>答。諸聖以無為而得名。圓修以無作<a 
name="0565b14" id="0565b14"></a>而成行。不分別諸境。是真調伏心。了一切法<a 
name="0565b15" id="0565b15"></a>空。則常在三昧。超日三昧經云。知色心空。得<a 
name="0565b16" id="0565b16"></a>佛何難。斯之謂矣。故知一切諸法頗有不由<a 
name="0565b17" id="0565b17"></a>心者。心攝一切。如如意珠。無不具足。且論三<a 
name="0565b18" id="0565b18"></a>寶。義廣恒沙。今依古德。約五教門。略論同別<a 
name="0565b19" id="0565b19"></a>二種三寶。一約觀別論三寶者。一小乘。以妄<a 
name="0565b20" id="0565b20"></a>心即空為佛寶。寂滅為法寶。無諍為僧寶。二<a 
name="0565b21" id="0565b21"></a>大乘初教。妄心不可得為佛寶。離思惟為法<a 
name="0565b22" id="0565b22"></a>寶。無我為僧寶。三終教。妄心無自性。無礙<a 
name="0565b23" id="0565b23"></a>自在為佛寶。以是寥廓名法寶。以無所求<a 
name="0565b24" id="0565b24"></a>為僧寶。四頓教。以妄心本無生為佛寶。絕<a 
name="0565b25" id="0565b25"></a>念為法寶。無分別為僧寶。五一乘圓教。以妄<a 
name="0565b26" id="0565b26"></a>心起無初相不動為佛寶。以無非是為法寶。<a 
name="0565b27" id="0565b27"></a>以無非是為僧寶。二同體三寶者。一小乘。<a 
name="0565b28" id="0565b28"></a>約立事就義門。以末歸本故。佛體上覺照義<a 
name="0565b29" id="0565b29"></a>邊為佛寶。軌則義邊為法寶。違諍過盡為僧<a 
name="0565c01" id="0565c01"></a>寶。二初教。約會事從理門。以能見三寶差別<a 
name="0565c02" id="0565c02"></a>相即平等故。以真空為佛寶。此空離自他為<a 
name="0565c03" id="0565c03"></a>法寶。此離無二為僧寶。三終教。約理事融顯<a 
name="0565c04" id="0565c04"></a>門。以即事中有理。理中有事故。以本覺為佛<a 
name="0565c05" id="0565c05"></a>寶。恒沙性德為法寶。性德不二為僧寶。四頓<a 
name="0565c06" id="0565c06"></a>教。約絕相理實門。以三寶無為相與虛空等<a 
name="0565c07" id="0565c07"></a>故為佛。佛即是法。法即是僧。五圓教。約融通<a 
name="0565c08" id="0565c08"></a>無礙門。以法界諸法。無不是寶故。以覺故。約<a 
name="0565c09" id="0565c09"></a>義而論皆佛寶。軌則而言。無非是法。和合而<a 
name="0565c10" id="0565c10"></a>言。無不是僧。是以不動真心。成一體<span class="corr" title='[　&gt;三]'>三</span>寶。雖<a 
name="0565c11" id="0565c11"></a>約機開五教。隨智各不同。然不離一心門。而<a 
name="0565c12" id="0565c12"></a>分同別理。所以教中。但云自歸依佛等。終不<a 
name="0565c13" id="0565c13"></a>云歸依於他。故云自性不歸。無所歸處。夫歸<a 
name="0565c14" id="0565c14"></a>者。是還原義。眾生六根。從一心起。既背自原。<a 
name="0565c15" id="0565c15"></a>馳散六塵。今舉命根總攝六情。還歸其本一<a 
name="0565c16" id="0565c16"></a>心之原。故曰歸命一心。即具三寶。夫一體三<a 
name="0565c17" id="0565c17"></a>寶者。只是一心。心性自能覺照。即佛寶。心體<a 
name="0565c18" id="0565c18"></a>本自性離名法寶。心體無二即僧寶。思益經<a 
name="0565c19" id="0565c19"></a>云。知法名為佛。知離名為法。知無為名僧。是<a 
name="0565c20" id="0565c20"></a>菩薩遍行。知法名為佛者。即是真佛法身如<a 
name="0565c21" id="0565c21"></a>來。佛即是法故。法即是佛。亦猶如來者。即諸<a 
name="0565c22" id="0565c22"></a>法如義。次應問言。法即是佛。於義已解。何者<a 
name="0565c23" id="0565c23"></a>是法故。次句云。離即是法。以一切法本性離<a 
name="0565c24" id="0565c24"></a>故。心體離念。即是覺故。次應問言。法本自離。<a 
name="0565c25" id="0565c25"></a>則無所修。何得有僧。次解云。知無為名僧。無<a 
name="0565c26" id="0565c26"></a>為即法。法本自離。由知無為。故得成僧。故大<a 
name="0565c27" id="0565c27"></a>品經云。由知諸法空。分別須菩提等。故大般<a 
name="0565c28" id="0565c28"></a>若經云。般若甚深。知一切法本性離故。又文<a 
name="0565c29" id="0565c29"></a>殊云。如佛世尊。堪受供養。以於一切法覺實<a 
name="0566a01" id="0566a01"></a>性故。是故經云。如實覺一切法。名為大捨。釋<a 
name="0566a02" id="0566a02"></a>曰。於一切法見心自性。即是如實究竟之覺。<a 
name="0566a03" id="0566a03"></a>即是頓成佛義。三寶常現世間義。真實慈義。<a 
name="0566a04" id="0566a04"></a>同體悲義。大喜捨義。具足檀波羅蜜義。一切<a 
name="0566a05" id="0566a05"></a>願行成就義。</p><p style="text-indent: 0em; margin-left: 0em"><span class="linehead"></span>又璨大師問可大師曰。但見和<a 
name="0566a06" id="0566a06"></a>尚。即知是僧。未審何者是佛。云何為法。</p><p style="text-indent: 0em; margin-left: 0em"><span class="linehead"></span>答<a 
name="0566a07" id="0566a07"></a>曰。是心是佛。是心是法。法佛無二。汝知之<a 
name="0566a08" id="0566a08"></a>乎。若有不信如上所引祖佛誠言。一體三寶<a 
name="0566a09" id="0566a09"></a>歸依自心之旨。不唯後果永墮泥犁。亦乃現<a 
name="0566a10" id="0566a10"></a>受人間華報。如大涅槃經云。佛告迦葉菩薩。<a 
name="0566a11" id="0566a11"></a>善男子。汝今不應如諸聲聞凡夫人分別三<a 
name="0566a12" id="0566a12"></a>寶。於此大乘。無有三歸分別之相。所以者何。<a 
name="0566a13" id="0566a13"></a>於佛性中。即有法僧。為欲化度聲聞凡夫故。<a 
name="0566a14" id="0566a14"></a>分別說三歸異相。又云。若有不識三寶常存。<a 
name="0566a15" id="0566a15"></a>以是因緣脣口乾燋。如人口爽。不知甜苦辛<a 
name="0566a16" id="0566a16"></a>醋鹹淡六味差別。一切眾生。愚癡無智。不識<a 
name="0566a17" id="0566a17"></a>三寶是長存法。是故名為脣口乾燋。復次善<a 
name="0566a18" id="0566a18"></a>男子。若有眾生。不知如來是常住者。當知是<a 
name="0566a19" id="0566a19"></a>人則為生盲。若知如來是常住者。如是之人。<a 
name="0566a20" id="0566a20"></a>雖有肉眼。我說是等名為天眼。又若決定直<a 
name="0566a21" id="0566a21"></a>心信伏。入宗鏡中。於剎那間念念見一心三<a 
name="0566a22" id="0566a22"></a>寶。常現世間。或障重遮深。任經塵劫。終不省<a 
name="0566a23" id="0566a23"></a>信。尚不聞三寶之名。豈遇一真之道。如法華<a 
name="0566a24" id="0566a24"></a>經偈云。眾生既信伏。質直意柔軟。一心欲見<a 
name="0566a25" id="0566a25"></a>佛。不自惜身命。時我及眾僧。俱出靈鷲山。<a 
name="0566a26" id="0566a26"></a>我時語眾生。常在此不滅。以方便力故。現有<a 
name="0566a27" id="0566a27"></a>滅不滅。乃至是諸罪眾生。以惡業因緣。過阿<a 
name="0566a28" id="0566a28"></a>僧祇劫。不聞三寶名。諸有修功德。柔和質直<a 
name="0566a29" id="0566a29"></a>者。則皆見我身。在此而說法。故知親見佛親<a 
name="0566b01" id="0566b01"></a>聞法人難得。阿難二十年為佛侍者。尚不見<a 
name="0566b02" id="0566b02"></a>佛面。唯觀救世者。輪迴六趣中。又但與緣心<a 
name="0566b03" id="0566b03"></a>聽法。此法亦緣。非得法性。如大寶積經云。實<a 
name="0566b04" id="0566b04"></a>行沙門。以正法身。尚不見佛。何況形色。以空<a 
name="0566b05" id="0566b05"></a>遠離。尚不見法。何況貪著音聲言語。以無為<a 
name="0566b06" id="0566b06"></a>法。尚不見僧。何況當見有和合眾。又舍利弗。<a 
name="0566b07" id="0566b07"></a>問諸比丘。汝等從何聞法。答。無有五陰。十二<a 
name="0566b08" id="0566b08"></a>入。十八界。從是聞法。又問。汝等為誰弟子。<a 
name="0566b09" id="0566b09"></a>答。無得無知者是彼弟子。是以悟者方知。非<a 
name="0566b10" id="0566b10"></a>言所示。又心為苦實際。名苦諦。心性無和合。<a 
name="0566b11" id="0566b11"></a>名集諦。心本寂滅。名滅諦。心本圓通。名道諦。<a 
name="0566b12" id="0566b12"></a>觀心空。出聲聞乘。觀心假。出菩薩乘。觀心中。<a 
name="0566b13" id="0566b13"></a>出諸佛乘。觀實相心。非色非心。不同頑礙。故<a 
name="0566b14" id="0566b14"></a>非色。不同受等妄情分別。故非心。非色非心。<a 
name="0566b15" id="0566b15"></a>以為戒體。出律藏。廣博嚴淨經云。若能持此<a 
name="0566b16" id="0566b16"></a>經。具足一切戒。金剛三昧經。明悟本覺者。佛<a 
name="0566b17" id="0566b17"></a>言。如是之人。不存二相。雖不出家。不住在家。<a 
name="0566b18" id="0566b18"></a>雖無法服。雖不具戒。能以自心無為。自恣而<a 
name="0566b19" id="0566b19"></a>獲聖果。大寶積經云。文殊師利言。一切諸法。<a 
name="0566b20" id="0566b20"></a>畢竟寂滅。心寂滅故。名究竟毘尼。又云。若不<a 
name="0566b21" id="0566b21"></a>得心。則不念戒。若不念戒。則不思慧。若不思<a 
name="0566b22" id="0566b22"></a>慧。則無復起一切疑惑。既無疑惑。則不持戒。<a 
name="0566b23" id="0566b23"></a>若不持戒。是則名為真持戒也。文殊師利所<a 
name="0566b24" id="0566b24"></a>問經云。若以心。分別男女非男非女等。是菩<a 
name="0566b25" id="0566b25"></a>薩犯波羅夷。菩薩瓔珞本業經云。一切菩薩<a 
name="0566b26" id="0566b26"></a>凡聖戒。盡心為體。是故心亦盡。戒亦盡。心無<a 
name="0566b27" id="0566b27"></a>盡故。戒亦無盡。大乘千&#x9262;大教王經云。一者<a 
name="0566b28" id="0566b28"></a>如來一切心法。金剛自性。本來清淨。畢竟寂<a 
name="0566b29" id="0566b29"></a>滅。菩薩若於大乘性中。能持十重戒者。覺心<a 
name="0566c01" id="0566c01"></a>真淨。了見心性無染無著。是故菩薩能持十<a 
name="0566c02" id="0566c02"></a>重戒者。是則名為不壞毘尼。又一切善惡等<a 
name="0566c03" id="0566c03"></a>法。可軌可持。出經藏。觀心能研妙義。出論藏。<a 
name="0566c04" id="0566c04"></a>是以檀因心捨。圓清淨之施門。戒因心持。成<a 
name="0566c05" id="0566c05"></a>自性之淨律。辱因心受。具無生之大忍。進因<a 
name="0566c06" id="0566c06"></a>心作。備牢強之進門。能觀心性。名為上定。則<a 
name="0566c07" id="0566c07"></a>禪因心發。般若靈鑒。窮幽洞微。則智從心起。<a 
name="0566c08" id="0566c08"></a>即六度門。故經云。空心不動。具足六波羅蜜。<a 
name="0566c09" id="0566c09"></a>何者。經云。無可與者。名為布施。豈心外有法。<a 
name="0566c10" id="0566c10"></a>可住相耶。經偈云。戒性如虛空。持者為迷倒。<a 
name="0566c11" id="0566c11"></a>寧執事法分持犯耶。經云。忍者。於一剎那盡<a 
name="0566c12" id="0566c12"></a>一切相。及諸所緣。又云。何謂菩薩能行忍辱。<a 
name="0566c13" id="0566c13"></a>佛言。見心相念念滅。豈可伏捺自心。對治前<a 
name="0566c14" id="0566c14"></a>境。而為忍受耶。經偈云。若能心不起。精進無<a 
name="0566c15" id="0566c15"></a>有涯。又云。何謂菩薩能行精進。佛言。求心不<a 
name="0566c16" id="0566c16"></a>可得。寧著有為。妄興勞慮耶。經云。不見心相。<a 
name="0566c17" id="0566c17"></a>名為正定。豈避喧雜。而守靜塵耶。經云。不<a 
name="0566c18" id="0566c18"></a>求諸法性相因緣。是名正慧。寧外徇文言強<a 
name="0566c19" id="0566c19"></a>生知解耶。是知心外見法。盡名外道。故經云。<a 
name="0566c20" id="0566c20"></a>外道樂諸見。若直了自心。則不為諸見所動。<a 
name="0566c21" id="0566c21"></a>如經云。菩薩無所見者。即無所有。無所有者。<a 
name="0566c22" id="0566c22"></a>則一切法。夫言無所見者。非是離一切法。云<a 
name="0566c23" id="0566c23"></a>無所見。即見一切法。而無所見。以無所有。即<a 
name="0566c24" id="0566c24"></a>一切法。一切法。即無所有故。首楞嚴經云。法<a 
name="0566c25" id="0566c25"></a>法何狀。所以經頌云。若能除眼翳。捨離於色<a 
name="0566c26" id="0566c26"></a>想。不見於諸法。則得見如來。大足法師。臨終<a 
name="0566c27" id="0566c27"></a>題壁偈云。實相言思取。真如絕見聞。此是安<a 
name="0566c28" id="0566c28"></a>安處。異學但云云。</p><a 
name="0566c29" id="0566c29"></a><p><span class="juanname">宗鏡錄卷第二十六</span></p><a 
name="0567a01" id="0567a01"></a><div class="w"><div style="margin-left: 1em"><p style="text-indent: 0em; margin-left: 0em"><span class="linehead"></span>　　　　　　丙午歲分司大藏都監開板</p></div></div>
<hr>【經文資訊】大正藏第 48 冊 No. 2016 宗鏡錄<br>【版本記錄】CBETA 電子佛典 2014.04，完成日期：2014/04/26<br>【編輯說明】本資料庫由中華電子佛典協會（CBETA）依大正藏所編輯<br>【原始資料】蕭鎮國大德提供，佛教電腦資訊庫功德會提供<br>【其他事項】本資料庫可自由免費流通，詳細內容請參閱【<a href="http://www.cbeta.org/copyright.php" target="_blank">中華電子佛典協會資料庫版權宣告</a>】<hr>







</div></div>
 </div><script>$("#cbeta_tripitaka").css("line-height", "160%");$(".juannum").css("font-size", "1em");$(".xu").css("font-size", "1em");$(".w").css("font-size", "1em");$(".byline").css("font-size", "1em");$(".linehead").css("font-size", "1em");$(".lg").css("font-size", "1em");$(".juanname").css("font-size", "1.2em");$(".headname").css("font-size", "1.2em");$(".note").css("font-size", "0.8em");$("span.linehead").css("display", "inline");</script>	</div><!-- /content -->

	<div data-role="footer" data-position="fixed">
	<table><tr>
		<td><a href="indexb095.html?index=T48n2016" data-role="button" data-icon="arrow-l" data-theme="b">回上層</a></td>
		<td><a href="index-2.html" data-role="button" data-icon="home" data-theme="b">回首頁</a></td>
		<td><input type="search" name="search" id="search-basic"  data-theme="b" placeholder="目錄搜尋" value="" onkeypress="OnInput(event)"/></td>
	</tr></table>
	</div><!-- /footer -->

</div><!-- /page -->
</body>

<!-- Mirrored from tripitaka.cbeta.org/mobile/index.php?index=T48n2016_026 by HTTrack Website Copier/3.x [XR&CO'2014], Tue, 07 Jun 2016 06:59:19 GMT -->
</html>
