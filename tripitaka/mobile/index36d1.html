<!DOCTYPE html> 
<html>

<!-- Mirrored from tripitaka.cbeta.org/mobile/index.php?index=T49n2035_016 by HTTrack Website Copier/3.x [XR&CO'2014], Tue, 07 Jun 2016 06:59:33 GMT -->
<head>
	<meta http-equiv="Content-Type" content="text/html; charset=utf-8">
	<meta name="viewport" content="width=device-width, initial-scale=1">
	<title>CBETA 漢文大藏經</title>
	<meta name="description" content="CBETA 數位藏經閣 大正藏 卍續藏 漢文電子佛典目錄">
	<meta name="keywords" content="CBETA, 中華電子佛典協會, 數位藏經閣, 大正藏, 卍續藏, 大藏經, 漢文電子佛典, 漢文佛典, 佛典電子化, 電子佛典, 佛典, 佛經, 佛教, 佛法, 佛教經典, 三藏, 經藏, 素怛纜, 律藏, 毗奈耶, 毘奈耶, 毘尼, 毗尼, 論藏, 阿毗達磨, 阿毘達磨, 法寶, 達磨, Tripitaka, Pitaka, Taisho, Xuzangjing, Canon, Sutra, Buddhist, Buddhism, Vinaya, Abhidharma, Abhidhamma, Abhidarma, Dhamma, Bible">
<!-- 這個版本可以縮放文字大小
	<link rel="stylesheet" href="http://code.jquery.com/mobile/1.0.1/jquery.mobile-1.0.1.css" />
	<script src="http://code.jquery.com/jquery-1.7.1.min.js"></script>
	<script type="text/javascript" src="http://code.jquery.com/mobile/1.0.1/jquery.mobile-1.0.1.min.js"></script>
-->
	<link rel="stylesheet" href="../../code.jquery.com/mobile/1.1.0/jquery.mobile-1.1.0.css" />
	<script src="../../code.jquery.com/jquery-1.7.1.min.js"></script>
	<script type="text/javascript" src="../../code.jquery.com/mobile/1.1.0/jquery.mobile-1.1.0.min.js"></script>
</head>
<img src="http://tripitaka.cbeta.org/ga.php?utmac=MO-30696269-4&amp;utmn=1177523033&amp;utmr=http%3A%2F%2Ftripitaka.cbeta.org%2Fmobile%2Findex.php%3Findex%3DT49n2035&amp;utmp=%2Fmobile%2Findex.php%3Findex%3DT49n2035_016&amp;guid=ON" /><body>
<script type="text/javascript">
function OnInput (event)
{
	var chCode = event.keyCode;
	if(chCode == 13)
	{
		search = "index6e5e.html?search=" + event.target.value;
		location.replace(search);
	}
}
</script>
<div data-role="page" class="type-index">

	<div data-role="header" data-position="fixed">
	<a href="index93c7.html?index=T49n2035_015" data-icon="arrow-l" data-iconpos="notext" data-theme="b">上一卷</a>
	<p style="text-align:center">大正新脩大藏經　第49冊<br/>No.2035 佛祖統紀 (54卷)<br/>【宋 志磐撰】<br/>第 16 卷</p>
	<a href="index7e70-2.html?index=T49n2035_017" data-icon="arrow-r"  data-iconpos="notext" class="ui-btn-right" data-theme="b">下一卷</a>
	</div><!-- /header -->

	<div data-role="content"><div id="cbeta_tripitaka">
<div cbrcopy="true" id="T49">
<div class="root" id="2035" sutra_name="佛祖統紀" sutra_juan="[卷16]">　
<a 
name="0230b05" id="0230b05"></a><a 
name="0230b06" id="0230b06"></a><a 
name="0230b07" id="0230b07"></a><p><span class="juanname">佛祖統紀卷第十六</span></p><a 
name="0230b08" id="0230b08"></a><a 
name="0230b09" id="0230b09"></a><p style="margin-left: 4em"><span class="byline">宋景定四明東湖沙門志磐撰</span></p><a 
name="0230b10" id="0230b10"></a><p style="margin-left: 2em"><span class="headname">諸師列傳第六之六</span></p><a 
name="0230b11" id="0230b11"></a><p style="text-indent: 0em; margin-left: 0em"><span class="linehead"></span>息菴淵法師法嗣<span class="note">(廣智下第五世)</span></p><ul><li>淨社處廉法師</li><a 
name="0230b12" id="0230b12"></a><li>圓辯道琛法師</li></ul><a 
name="0230b13" id="0230b13"></a><p style="text-indent: 0em; margin-left: 0em"><span class="linehead"></span>智涌然法師法嗣<span class="note">(神照下第五世)</span></p><ul><li>覺雲智連法師</li><a 
name="0230b14" id="0230b14"></a><li>澤山與咸法師</li><li>赤城中益法師</li><a 
name="0230b15" id="0230b15"></a><li>白蓮智圓法師</li><li>山堂元性法師</li><a 
name="0230b16" id="0230b16"></a><li>白蓮妙璘法師</li><li>白蓮清悟法師</li><a 
name="0230b17" id="0230b17"></a><li>白蓮子侔法師</li><li>虛堂本空法師</li></ul><a 
name="0230b18" id="0230b18"></a><p style="text-indent: 0em; margin-left: 0em"><span class="linehead"></span>真教仙法師法嗣</p><ul><li>證悟圓智法師</li></ul><a 
name="0230b19" id="0230b19"></a><p style="text-indent: 0em; margin-left: 0em"><span class="linehead"></span>超果道法師法嗣</p><ul><li>德藏從進法師</li></ul><a 
name="0230b20" id="0230b20"></a><p style="text-indent: 0em; margin-left: 0em"><span class="linehead"></span>通照明法師法嗣</p><ul><li>報慈蘊堯法師</li></ul><a 
name="0230b21" id="0230b21"></a><p style="text-indent: 0em; margin-left: 0em"><span class="linehead"></span>竹菴觀法師法嗣<span class="note">(南屏下第五世)</span></p><ul><li>北&#x5CEF;宗印法師</li><a 
name="0230b22" id="0230b22"></a><li>智行守旻法師</li><li>神辯清一法師</li></ul><a 
name="0230b23" id="0230b23"></a><p style="text-indent: 0em; margin-left: 0em"><span class="linehead"></span>牧菴朋法師法嗣</p><ul><li>顯菴法昌法師</li><a 
name="0230b24" id="0230b24"></a><li>月溪法輝法師</li><li>隱學太然法師</li><a 
name="0230b25" id="0230b25"></a><li>浮石子慧法師</li><li>永福智享法師</li><a 
name="0230b26" id="0230b26"></a><li>天王道用法師</li><li>能仁懷寶法師</li></ul><a 
name="0230b27" id="0230b27"></a><p style="text-indent: 0em; margin-left: 0em"><span class="linehead"></span>祥符忻法師法嗣</p><ul><li>悟空善榮法師</li></ul><a 
name="0230b28" id="0230b28"></a><p style="text-indent: 0em; margin-left: 0em"><span class="linehead"></span>清修久法師法嗣</p><ul><li>慈室妙雲法師</li><a 
name="0230b29" id="0230b29"></a><li>雪溪睎顏首座</li></ul><a 
name="0230c01" id="0230c01"></a><p style="text-indent: 0em; margin-left: 0em"><span class="linehead"></span>澄覺煥法師法嗣</p><ul><li>覺菴簡言法師</li></ul><a 
name="0230c02" id="0230c02"></a><p style="text-indent: 0em; margin-left: 0em"><span class="linehead"></span>假名湛法師法嗣</p><ul><li>車溪智欽法師</li></ul><a 
name="0230c03" id="0230c03"></a><p style="text-indent: 0em; margin-left: 0em"><span class="linehead"></span>法照皎法師法嗣</p><ul><li>則菴明哲法師</li><a 
name="0230c04" id="0230c04"></a><li>能仁道山法師</li><li>醴泉行環法師</li><a 
name="0230c05" id="0230c05"></a><li>布金覺先法師</li></ul><a 
name="0230c06" id="0230c06"></a><p style="text-indent: 0em; margin-left: 0em"><span class="linehead"></span>圓照光法師法嗣</p><ul><li>超果宗肇法師</li></ul><a 
name="0230c07" id="0230c07"></a><p style="text-indent: 0em; margin-left: 0em"><span class="linehead"></span>東靈欽法主法嗣</p><ul><li>楊尖利淵法師</li></ul><a 
name="0230c08" id="0230c08"></a><p style="margin-left: 3em"><span class="headname">息菴淵法師法嗣<span class="note">(廣智下第五世)</span></span></p><a 
name="0230c09" id="0230c09"></a><p style="text-indent: 0em; margin-left: 0em"><span class="linehead"></span>法師道琛。溫之樂清彭氏。賜號圓辯。母夢<a 
name="0230c10" id="0230c10"></a>紫氣縈身而生。年十八具戒。初學律儀。未<a 
name="0230c11" id="0230c11"></a>幾去從息菴於法明。微言妙旨一聞便領。後<a 
name="0230c12" id="0230c12"></a>至南湖依圓照。既歸鄉出主廣濟。十二年<a 
name="0230c13" id="0230c13"></a>遷廣慈。建炎三年。車駕幸永嘉。有旨以林<a 
name="0230c14" id="0230c14"></a>靈素故居為資福院。丞相呂頤浩以師應<a 
name="0230c15" id="0230c15"></a>詔。嘗以僧伽梨質米於市。夜見流光煜煜。<a 
name="0230c16" id="0230c16"></a>旦即捧還山。苦無水指工鑿井。得古磚有<a 
name="0230c17" id="0230c17"></a>天康字<span class="note">(南朝陳文帝年號)</span>泉涌其下。樂清江岸。每以頹<a 
name="0230c18" id="0230c18"></a>倒為患。咸謂鬼物所釁。吏民請為授戒。神<a 
name="0230c19" id="0230c19"></a>附語致謝。門人清順。夢延慶諸祖來謁。侍<a 
name="0230c20" id="0230c20"></a>者持位圖於旁。而闕其第八。順指問之。對<a 
name="0230c21" id="0230c21"></a>曰。汝師將補其處。及後居南湖。果第八世。<a 
name="0230c22" id="0230c22"></a>嘗專修念佛三昧。忽感悟曰。唯心淨土一而<a 
name="0230c23" id="0230c23"></a>已矣。良由彌陀悟我心之寶剎。我心具彌<a 
name="0230c24" id="0230c24"></a>陀之樂邦。雖遠而近不逾一念。雖近而遠<a 
name="0230c25" id="0230c25"></a>過十萬億。譬如青天皓月影臨萬水水不<a 
name="0230c26" id="0230c26"></a>上升月不下降。水月一際自然照映。一日於<a 
name="0230c27" id="0230c27"></a>禪定中見一老宿坐禪榻上。顧謂師曰。吾<a 
name="0230c28" id="0230c28"></a>四明也。師驚喜作禮問曰。道琛於一家習氣<a 
name="0230c29" id="0230c29"></a>法相未能通達。乞垂指教。尊者首肯之。及<a 
name="0231a01" id="0231a01"></a>覺心地豁然。自是山家言教觀者。皆稟師<a 
name="0231a02" id="0231a02"></a>為正。紹興十二年。圓照告老舉師以代。寺<a 
name="0231a03" id="0231a03"></a>經虜寇焚蕩之餘。師誠心所感施者自歸。<a 
name="0231a04" id="0231a04"></a>歲月之間棟宇悉備。因行法華三昧。感普賢<a 
name="0231a05" id="0231a05"></a>放光。慧辯愈加。郡大旱。請禱雨。師以郡政<a 
name="0231a06" id="0231a06"></a>苛猛言守感寤。出囚徒數百人。是夕大雨。<a 
name="0231a07" id="0231a07"></a>有久病者。為說法施食多愈。育王諶禪師<a 
name="0231a08" id="0231a08"></a>疾。往視之。歸語眾曰。大言無當終不得力。<a 
name="0231a09" id="0231a09"></a>乃於月二十三日。建淨土繫念會。道族至<a 
name="0231a10" id="0231a10"></a>萬人。與雪竇大圓禪師為道交。嘗請說六<a 
name="0231a11" id="0231a11"></a>即義。聞而歎曰。師如此說應曾悟耶。答曰。<a 
name="0231a12" id="0231a12"></a>若不因悟何敢對老師說。一日講至六羅<a 
name="0231a13" id="0231a13"></a>漢義。學者請說。斥之曰。小乘法相說之何<a 
name="0231a14" id="0231a14"></a>益。當為說經王義。聯翩三日。一語無重。紹<a 
name="0231a15" id="0231a15"></a>興二十三年十二月十六日。集眾諷觀經晝<a 
name="0231a16" id="0231a16"></a>夜不絕。眾聞異香盈室。師曰。佛來接我。即<a 
name="0231a17" id="0231a17"></a>沐浴更衣。書偈曰。唯心淨土本無迷悟。一<a 
name="0231a18" id="0231a18"></a>念不生即入初住。令諷安樂行。未終塔然<a 
name="0231a19" id="0231a19"></a>坐亡。留龕彌月。顏體如生。葬全身於崇法<a 
name="0231a20" id="0231a20"></a>祖塔之側。</p><a 
name="0231a21" id="0231a21"></a><p style="margin-left: 3em"><span class="headname">智涌然法師法嗣<span class="note">(神照下第五世)</span></span></p><a 
name="0231a22" id="0231a22"></a><p style="text-indent: 0em; margin-left: 0em"><span class="linehead"></span>法師智連。字文秀。錫號覺雲。四明鄞邑杜氏<a 
name="0231a23" id="0231a23"></a>受業棲心崇壽。年十八受具戒。古貌修幹<a 
name="0231a24" id="0231a24"></a>有長松野鶴之態。明智見之曰。僧中鳳雛<a 
name="0231a25" id="0231a25"></a>也。初從圓照學於南湖。晚依白蓮智涌頓<a 
name="0231a26" id="0231a26"></a>悟圓旨。及歸鄉代講延慶。建炎後。歷住五<a 
name="0231a27" id="0231a27"></a>剎。皆兵燬之餘。化瓦礫為金碧。出於指顧。<a 
name="0231a28" id="0231a28"></a>時圓辯重興延慶。未就而逝。師適訪宏智。<a 
name="0231a29" id="0231a29"></a>同登千佛閣。智曰。聞四明談空中有相是<a 
name="0231b01" id="0231b01"></a>否。師曰然。智以手指云。太虛本無一物。師<a 
name="0231b02" id="0231b02"></a>指山川樓閣曰。此諸物象復是何物。智大<a 
name="0231b03" id="0231b03"></a>服其言。歎曰南湖之任非師而誰。即薦於<a 
name="0231b04" id="0231b04"></a>郡領事。十年講無虛日。而眾宇畢成。太師史<a 
name="0231b05" id="0231b05"></a>真隱。佚老於鄉。每過從問法要。真隱曰。師<a 
name="0231b06" id="0231b06"></a>於禪律亦貫通耶。師曰。&#x6C37;泮雪消固一水<a 
name="0231b07" id="0231b07"></a>耳。又問。華嚴般若似太支離。師曰。支離所<a 
name="0231b08" id="0231b08"></a>以為簡易也<span class="note">(揚子何經之支離。離曰已簡已易焉支離)</span>真隱肅然服。<a 
name="0231b09" id="0231b09"></a>郡師丞相沈公屈居僧職。以老病辭。公手<a 
name="0231b10" id="0231b10"></a>札勸之曰。師行業清修力荷宗教。自宜表<a 
name="0231b11" id="0231b11"></a>正一方紀綱諸剎。幸勿固辭。自潔其志師<a 
name="0231b12" id="0231b12"></a>即領命。諸方服其清整。一日感疾。謂侍人<a 
name="0231b13" id="0231b13"></a>曰。一切無礙人。一道出生死<span class="note">(華嚴經偈)</span>復撫掌大<a 
name="0231b14" id="0231b14"></a>笑曰。我自幸至此。鍾鳴吾逝矣。時隆興元年<a 
name="0231b15" id="0231b15"></a>十二月十八日。火浴得舍利。葬骨於崇法祖<a 
name="0231b16" id="0231b16"></a>塔之旁。得法上首。月波則約。</p><a 
name="0231b17" id="0231b17"></a><p style="text-indent: 0em; margin-left: 1em"><span class="linehead"></span>太師真隱居士贊曰。瞻彼連師色粹而溫。<a 
name="0231b18" id="0231b18"></a>禮義是習詩書是敦。雖精止觀實祖儒<a 
name="0231b19" id="0231b19"></a>門。鶴飛寥廓蟬蛻塵氛。遂令聽者去縛<a 
name="0231b20" id="0231b20"></a>解紛。五住大剎藉藉有聞。晚居延慶其<a 
name="0231b21" id="0231b21"></a>道彌尊。伊惟台教垂裕後昆。前有法智<a 
name="0231b22" id="0231b22"></a>後有覺雲。意此幻影與法常存<span class="note">(石刻在月波山)</span>。</p><a 
name="0231b23" id="0231b23"></a><p style="text-indent: 0em; margin-left: 1em"><span class="linehead"></span>論曰。聖賢應世之&#x8FF9;。非世情所能測識<a 
name="0231b24" id="0231b24"></a>也。夫覺雲一代明教之師。其於亡日如<a 
name="0231b25" id="0231b25"></a>知所歸出生入死。固非常人所可擬<a 
name="0231b26" id="0231b26"></a>倫。然則託形儒相之家。居相位二十七。<a 
name="0231b27" id="0231b27"></a>考中外靖安。其勳業盛大矣。而又能大護<a 
name="0231b28" id="0231b28"></a>佛法尊敬僧寶。是蓋大權施化示現宰<a 
name="0231b29" id="0231b29"></a>官者之所為也。釋迦本時。或為儒林之<a 
name="0231c01" id="0231c01"></a>宗。或居輪王之位。聖寺沙彌為齊文宣。<a 
name="0231c02" id="0231c02"></a>回向寺僧為唐明皇。近則五祖戒師為蘇<a 
name="0231c03" id="0231c03"></a>文忠。瑯邪山藏僧為張文定庸。詎知回<a 
name="0231c04" id="0231c04"></a>機轉位不為佛不為祖耶。良渚謂撫掌<a 
name="0231c05" id="0231c05"></a>自笑。宜得所歸而復來此土。位極人臣<a 
name="0231c06" id="0231c06"></a>以茲為疑者。其未善論事若此。</p><a 
name="0231c07" id="0231c07"></a><p style="text-indent: 0em; margin-left: 0em"><span class="linehead"></span>法師與咸。字虛中。黃巖章氏。賜號明祖。母夢<a 
name="0231c08" id="0231c08"></a>故白蓮惠師遺黃柑令食之。及寤齒頰猶<a 
name="0231c09" id="0231c09"></a>香。生七歲依香積出家。首謁智涌。涌奇之<a 
name="0231c10" id="0231c10"></a>曰。祖位再來也。學成以妙年居第一座。涌<a 
name="0231c11" id="0231c11"></a>沒證悟為繼。已而悟遷上竺。乃舉師以代。<a 
name="0231c12" id="0231c12"></a>聚徒既多歲復大歉。及分衛吳中。施者唯恐<a 
name="0231c13" id="0231c13"></a>自後。倍委王孟公問十六觀義。師曰。佛<a 
name="0231c14" id="0231c14"></a>國在十萬億剎外。而提封不越方寸。若克<a 
name="0231c15" id="0231c15"></a>循觀道。則往彼非遙也。資政鄭公問楞嚴<a 
name="0231c16" id="0231c16"></a>八還。師曰。迷心為境。八法瞀亂。達大觀者。<a 
name="0231c17" id="0231c17"></a>一念自反。二公皆感悟。歲歲為遣供<span class="note">(瞀音茂目不明)</span><a 
name="0231c18" id="0231c18"></a>郡太守入山。見池中紅蓮。問曰。既是白蓮。<a 
name="0231c19" id="0231c19"></a>因甚&#x5374;開紅華。師曰。山中并喜君侯至任<a 
name="0231c20" id="0231c20"></a>是無情亦改容。又指看經羅漢曰。既是無<a 
name="0231c21" id="0231c21"></a>學。如何看經。師撫羅漢背云。何不祇對。師<a 
name="0231c22" id="0231c22"></a>倦於酬應。歸間受業。會赤城益師亡。郡以<a 
name="0231c23" id="0231c23"></a>為請。萬年一禪師來訪。見床上小冊記。回<a 
name="0231c24" id="0231c24"></a>買常住物。一錢不遺。歎曰。我於道無媿行<a 
name="0231c25" id="0231c25"></a>不及師。嘗於法輪寺施戒。當請聖師。眾<a 
name="0231c26" id="0231c26"></a>&#x89A9;寶光下燭有梵僧立空表。禪宴之餘常<a 
name="0231c27" id="0231c27"></a>諷空品。至本性空寂則入定數日。至生死<a 
name="0231c28" id="0231c28"></a>無際則大慟不已。其體法真切若此。隆興<a 
name="0231c29" id="0231c29"></a>元年五月。別眾端坐念佛而亡。瘞龕於寺之<a 
name="0232a01" id="0232a01"></a>東岡。乾道三年夏復從荼毘。五色舍利無<a 
name="0232a02" id="0232a02"></a>算。所著菩薩戒疏注三卷。金剛辨惑一卷。復<a 
name="0232a03" id="0232a03"></a>宗二卷。法華撮要一卷。素精於易折衷諸<a 
name="0232a04" id="0232a04"></a>解。以自名本取諸咸因號澤山叟。</p><a 
name="0232a05" id="0232a05"></a><p style="text-indent: 0em; margin-left: 0em"><span class="linehead"></span>法師中益。早親智涌。深境觀富辯說。人以<a 
name="0232a06" id="0232a06"></a>是敬服焉。主上虞等慈遷赤城。講貫之餘<a 
name="0232a07" id="0232a07"></a>即入禪懺。旦夜以繼未嘗少閒。錄智涌教<a 
name="0232a08" id="0232a08"></a>義。號虎溪集。</p><a 
name="0232a09" id="0232a09"></a><p style="text-indent: 0em; margin-left: 0em"><span class="linehead"></span>法師元性。自號山堂。從智涌得教觀之旨。<a 
name="0232a10" id="0232a10"></a>居白蓮日。講次至天主義有學者新至作<a 
name="0232a11" id="0232a11"></a>論破之。有取其論白師曰。此新學逆路之<a 
name="0232a12" id="0232a12"></a>見也。請擯之。師笑曰。汝但學得他作論。我<a 
name="0232a13" id="0232a13"></a>盡容得著山堂集五卷。法華文句科十卷。</p><a 
name="0232a14" id="0232a14"></a><p style="text-indent: 0em; margin-left: 0em"><span class="linehead"></span>法師子侔。寧海盧氏。號圓淨。久從智涌學<a 
name="0232a15" id="0232a15"></a>有聲當世。晚主白蓮學徒如市。以供給屢<a 
name="0232a16" id="0232a16"></a>乏。將隄海為田。歸以告其母。母以白金一<a 
name="0232a17" id="0232a17"></a>笥與之曰。為眾<span class="corr" title='[辨&gt;辦]'>辦</span>事佛必鑑之。母患其<a 
name="0232a18" id="0232a18"></a>不成也。卒就役。得田千&#x7546;眾賴以濟。</p><a 
name="0232a19" id="0232a19"></a><p style="text-indent: 0em; margin-left: 0em"><span class="linehead"></span>法師本空。四明奉化人。自號虛堂。父姓徐為<a 
name="0232a20" id="0232a20"></a>農。每高僧過門。必&#x6B35;接加禮。母夜見神<a 
name="0232a21" id="0232a21"></a>光遶室因而有娠。為兒異倫等。蔬食誦經<a 
name="0232a22" id="0232a22"></a>志在出家。年十四。依尊勝法存剃髮。初從<a 
name="0232a23" id="0232a23"></a>智涌受教觀。自白蓮首眾。出主明之永明<a 
name="0232a24" id="0232a24"></a>遷治平。淳熙初。皇子魏王牧四明。尊其道<a 
name="0232a25" id="0232a25"></a>製疏請主資教。夏中首座將開妙玄。師止<a 
name="0232a26" id="0232a26"></a>之曰。自有講席以來。諸老立法。謂首座之<a 
name="0232a27" id="0232a27"></a>職未出世者止講小部。若已出世。已講小<a 
name="0232a28" id="0232a28"></a>部者。方可開發大部事存謙遜此舊章也。<a 
name="0232a29" id="0232a29"></a>若維那則點讀四教儀類集耳。以次而進<a 
name="0232b01" id="0232b01"></a>無自逞也。後遷白蓮大揚宗教。久之歸<a 
name="0232b02" id="0232b02"></a>間受業。日以往生為正念。紹興三年三月<a 
name="0232b03" id="0232b03"></a>三日別眾就座書偈而化。東掖學徒來迎全<a 
name="0232b04" id="0232b04"></a>身。奉化緇素投牒止之。乃剪鬚髮分塔東<a 
name="0232b05" id="0232b05"></a>山。而葬全身於尊勝。師行不回顧。坐不倚<a 
name="0232b06" id="0232b06"></a>物。盛暑不持箑。祈寒不附火。高座講唱辨<a 
name="0232b07" id="0232b07"></a>析精微。使利鈍皆有所入。人以是尊慕之。</p><a 
name="0232b08" id="0232b08"></a><p style="margin-left: 3em"><span class="headname">真教仙法師法嗣</span></p><a 
name="0232b09" id="0232b09"></a><p style="text-indent: 0em; margin-left: 0em"><span class="linehead"></span>法師圓智。黃巖林氏。母夢老儒寄宿而生。<a 
name="0232b10" id="0232b10"></a>幼聰敏不好弄。書史經目悉能開說。醫方卜<a 
name="0232b11" id="0232b11"></a>筮無不精究。嘗往&#x96A3;寺聞講觀經。歎曰。<a 
name="0232b12" id="0232b12"></a>落日之處故鄉在焉。今日得聞如獲家信。<a 
name="0232b13" id="0232b13"></a>暨出家受戒。即依真教於白蓮。學通教觀。<a 
name="0232b14" id="0232b14"></a>嘗問具變之義。真教指籠鐙曰。如此鐙者。<a 
name="0232b15" id="0232b15"></a>離性絕非本自空寂。理則具矣。六凡四聖所<a 
name="0232b16" id="0232b16"></a>見不同。變則在焉<span class="note">(鎧菴曰。具如珠具寶。即理具三千。變如珠雨寶。即事造三千。此<a 
name="0232b17" id="0232b17"></a>旨與真教稍異)</span>師不契。後因掃地誦法華。至知法<a 
name="0232b18" id="0232b18"></a>常無性佛種從緣起。豁然有悟。以白真教。<a 
name="0232b19" id="0232b19"></a>教曰。法華止觀此為喉襟汝今有悟大事斯<a 
name="0232b20" id="0232b20"></a>畢。自是遊心道妙。五日輒一睡。或邀縱步<a 
name="0232b21" id="0232b21"></a>則曰。吾之遊異於是。明&#x7A93;淨儿舒卷函帙。<a 
name="0232b22" id="0232b22"></a>參五佛歷三周。若閱止觀。則十境十乘。見<a 
name="0232b23" id="0232b23"></a>祖師於塵劫之表。居東山十有四年。兩剎千<a 
name="0232b24" id="0232b24"></a>眾推為前列。每患學者困於名相。勉同人<a 
name="0232b25" id="0232b25"></a>曰。是真精進。便是向上機關。每半月必行布<a 
name="0232b26" id="0232b26"></a>薩。或曰。圓頓之宗何必如是。師曰。圓家事<a 
name="0232b27" id="0232b27"></a>理一念具足。所謂圓頓者。豈撥事求理耶。<a 
name="0232b28" id="0232b28"></a>吾於常時<span class="corr" title='[末&gt;未]'>未</span>嘗不以波羅提木叉為之<a 
name="0232b29" id="0232b29"></a>師。扶律談常正在茲日。郡請主祥符。殿撰<a 
name="0232c01" id="0232c01"></a>劉公問。教中一句如何舉揚。師曰。即事而<a 
name="0232c02" id="0232c02"></a>真。公領其旨。自撰疏請主鴻祐。士夫欲其<a 
name="0232c03" id="0232c03"></a>近城。請居日山。歷遷白蓮赤城慶善。化道<a 
name="0232c04" id="0232c04"></a>日起。紹興二十三年。奉詔主上竺。災燼之餘<a 
name="0232c05" id="0232c05"></a>僅存大士殿。有衰金為造門廊者。歷家言。<a 
name="0232c06" id="0232c06"></a>主星不利。師曰。佛與天星同一造化。苟寶<a 
name="0232c07" id="0232c07"></a>坊輪奐吾亡何憾。未幾果微恙。夢仙人飲以<a 
name="0232c08" id="0232c08"></a>天液。所患頓愈。神采加異於前。二十七年夏<a 
name="0232c09" id="0232c09"></a>旱。詔於明慶講經。席散而雨洽。嘗抵寺莊<a 
name="0232c10" id="0232c10"></a>聞用牲祭曰何可違佛禁耶。即為神說戒<a 
name="0232c11" id="0232c11"></a>易以素饌。二十八年督土木甚速。至冬眾宇<a 
name="0232c12" id="0232c12"></a>咸備。十二月十二日示疾。預為書別道俗。<a 
name="0232c13" id="0232c13"></a>書偈坐亡。塔於寺東。初是普覺日。住山之<a 
name="0232c14" id="0232c14"></a>末年。夢羅漢來自天台。踞坐主位。已而師<a 
name="0232c15" id="0232c15"></a>至。住無相日。夢賓頭盧來謁。授山茶一器。<a 
name="0232c16" id="0232c16"></a>人知師為五百人中焉。桐江瑛。自恃知解。<a 
name="0232c17" id="0232c17"></a>遇荊溪留意辨明處。斥為穿鑿。至云妙樂<a 
name="0232c18" id="0232c18"></a>可毀。設十難問。學者莫敢與抗。師作攻瑛<a 
name="0232c19" id="0232c19"></a>集追破之。讀者一快。恨二師不並世也。</p><a 
name="0232c20" id="0232c20"></a><p style="margin-left: 3em"><span class="headname">超果道法師法嗣</span></p><a 
name="0232c21" id="0232c21"></a><p style="text-indent: 0em; margin-left: 0em"><span class="linehead"></span>法師從進。妙年聰辯為學早成。久依超果<a 
name="0232c22" id="0232c22"></a>具得其道。出主德藏。講訓有法學者歸之。<a 
name="0232c23" id="0232c23"></a>多述教義發明所得。作楞嚴解尤稱高妙。<a 
name="0232c24" id="0232c24"></a>示寂之日。留龕月餘。容色不變。及從火洛。<a 
name="0232c25" id="0232c25"></a>舌根不壞。若紅蓮華。</p><a 
name="0232c26" id="0232c26"></a><p style="margin-left: 3em"><span class="headname">竹菴觀法師法嗣<span class="note">(南屏下第五世)</span></span></p><a 
name="0232c27" id="0232c27"></a><p style="text-indent: 0em; margin-left: 0em"><span class="linehead"></span>法師宗印。字元實。鹽官陳氏。號北&#x5CEF;。師慧<a 
name="0232c28" id="0232c28"></a>力德&#x96A3;。年十五具戒。首謁當湖竹菴。得教觀<a 
name="0232c29" id="0232c29"></a>之旨。凡諸祖格言必誦滿千遍。入南湖修<a 
name="0233a01" id="0233a01"></a>長懺。周氏延以菴居。以租量非法勸革之。<a 
name="0233a02" id="0233a02"></a>歲減五百斛。往謁象田圓悟演。反質西來<a 
name="0233a03" id="0233a03"></a>意。師答曰。有屈無叫處。演肯之。智者忌辰。<a 
name="0233a04" id="0233a04"></a>夜炷香殿鑪悲泣失聲。演感其意以厚禮<a 
name="0233a05" id="0233a05"></a>送歸南湖嘗思寂光有相之義。聞空聲云。<a 
name="0233a06" id="0233a06"></a>寂光土體如水中月。資教空虛堂。延居座<a 
name="0233a07" id="0233a07"></a>首。堂著宗極論。扶智涌事理各立一性之<a 
name="0233a08" id="0233a08"></a>旨。師設九難。宗極為之義負。通守蘇玭觀<a 
name="0233a09" id="0233a09"></a>不二門以文雖簡而昧其說。師撮示機<a 
name="0233a10" id="0233a10"></a>要。玭即領會。白師座請居正覺。颶風飄蕩<a 
name="0233a11" id="0233a11"></a><span class="note">(颶音具。沿海諸郡多狂風。謂具四方之風也。東坡有颶風賦)</span>僅存藏殿。師守死<a 
name="0233a12" id="0233a12"></a>不去。風為之止。有請為廟神授戒去血<a 
name="0233a13" id="0233a13"></a>食者。先感夢往赴他廟尸祝。神語求易祭<a 
name="0233a14" id="0233a14"></a>者十數祠。遷主隱學。未久玭亦召還。要師<a 
name="0233a15" id="0233a15"></a>偕行曰。盍西還相與弘贊。居東二十七年。至<a 
name="0233a16" id="0233a16"></a>是復反淛右。貳上竺講止觀。深砭學者支<a 
name="0233a17" id="0233a17"></a>離名相之病。圍座挾策。主者以得士為忌。<a 
name="0233a18" id="0233a18"></a>去隱雷&#x5CEF;毛氏菴。問道者沓至。杜氏建普光<a 
name="0233a19" id="0233a19"></a>一區。具禮迎之。禪講並行法道益盛。適德藏<a 
name="0233a20" id="0233a20"></a>來。請師曰。肄業之地。思報久矣。歷遷超果<a 
name="0233a21" id="0233a21"></a>圓通北禪。道德之譽既行。土木之績亦就。海<a 
name="0233a22" id="0233a22"></a>空英辭靈山。舉以自代。詔可之。學徒五百咸<a 
name="0233a23" id="0233a23"></a>服其道。宿弊舊習為之一革。寧宗素聞師<a 
name="0233a24" id="0233a24"></a>名。召對便殿問佛法大旨。語簡理明。上大<a 
name="0233a25" id="0233a25"></a>敬說錫賚甚渥。賜號慧行法師。嘉定六年。<a 
name="0233a26" id="0233a26"></a>以營觀室。行化吳中。至松江弟子行一菴。<a 
name="0233a27" id="0233a27"></a>謂其徒曰。吾化緣畢此。即右&#x8107;安庠而化。<a 
name="0233a28" id="0233a28"></a>時十二月八日也。藏龕於慈雲塔旁。師三衣<a 
name="0233a29" id="0233a29"></a>準律。五辛剛制。道力純至幽明俱感。格邪<a 
name="0233b01" id="0233b01"></a>拯滯除瘵息癘。一有祈叩無不得愈。常<a 
name="0233b02" id="0233b02"></a>謂講者須備三法。肅威儀以臨大眾。提<a 
name="0233b03" id="0233b03"></a>大綱以盡文義。具宗眼以示境觀。備此<a 
name="0233b04" id="0233b04"></a>三者依俙駕說。所著金剛新解。釋彌勒偈。<a 
name="0233b05" id="0233b05"></a>簡示天親羅什同異之意。考正此經諸本。即<a 
name="0233b06" id="0233b06"></a>則之文最為有據。述教義百餘章。尤為學<a 
name="0233b07" id="0233b07"></a>者傳錄。嗣法有聞者。古雲元粹十餘人。日本<a 
name="0233b08" id="0233b08"></a>傳教者。俊&#x82BF;一人。仕官儒生受道者三數人。<a 
name="0233b09" id="0233b09"></a>獨佛光法照繼世盛大。有光祖父之道。</p><a 
name="0233b10" id="0233b10"></a><p style="margin-left: 3em"><span class="headname">牧菴朋法師法嗣</span></p><a 
name="0233b11" id="0233b11"></a><p style="text-indent: 0em; margin-left: 0em"><span class="linehead"></span>法師法輝。字明叟。號月溪。台之臨海徐氏。<a 
name="0233b12" id="0233b12"></a>依多福西茶院真悟諶師落髮。從牧菴於能<a 
name="0233b13" id="0233b13"></a>仁學通教觀。暨遷南湖即俾為內知客。平<a 
name="0233b14" id="0233b14"></a>心贊助內外以和。與印元寶登聖道月光遠<a 
name="0233b15" id="0233b15"></a>為同志友。日以此道相問辨。及歸能仁遂<a 
name="0233b16" id="0233b16"></a>座首。淳熙初出主浮江香積尋徙赤城。紹<a 
name="0233b17" id="0233b17"></a>熙二年遷聖水。嘉定間。赤城有去思。師為<a 
name="0233b18" id="0233b18"></a>勉徇。久之聖水復來迎。師亦不拒。嘉定己卯<a 
name="0233b19" id="0233b19"></a>秋。無疾而亡。塔於西隩。師講唱法華深符<a 
name="0233b20" id="0233b20"></a>祖意。發明正義酷似牧菴。謝克家錢象祖<a 
name="0233b21" id="0233b21"></a>二鄉相。素所尊敬。而師執心謙靖。未嘗許<a 
name="0233b22" id="0233b22"></a>其進。人以是高之。</p><a 
name="0233b23" id="0233b23"></a><p style="margin-left: 3em"><span class="headname">祥符忻法師法嗣</span></p><a 
name="0233b24" id="0233b24"></a><p style="text-indent: 0em; margin-left: 0em"><span class="linehead"></span>法師善榮。烏程潘氏。賜號悟空。母初妊娠。<a 
name="0233b25" id="0233b25"></a>即屏葷血。臨產之夕。有光二道自天下徹<a 
name="0233b26" id="0233b26"></a>其廬。已而產二男。歲餘皆病亡其一。相者<a 
name="0233b27" id="0233b27"></a>謂其母曰。若不出家恐亦未保。乃舍入法<a 
name="0233b28" id="0233b28"></a>忍寺。七歲受戒。學教於清辯忻師。紹興末<a 
name="0233b29" id="0233b29"></a>自祥符座元出主太湖之寶林。歷慧通車<a 
name="0233c01" id="0233c01"></a>溪。講道大播。淳熙癸卯。越帥李參政。請主<a 
name="0233c02" id="0233c02"></a>圓通。親為疏云。佛菩薩本自無心。有緣即<a 
name="0233c03" id="0233c03"></a>應。士大夫何嫌異教。惟道是從。人皆喜誦<a 
name="0233c04" id="0233c04"></a>其語。一日微恙。屏人事坐榻上。問病進藥<a 
name="0233c05" id="0233c05"></a>皆不答。越七日。澡身易衣。趺坐方丈寂<a 
name="0233c06" id="0233c06"></a>然而化。闍維之時求舍利者。如其願必得<a 
name="0233c07" id="0233c07"></a>之。著大部決疑集四卷。行於世。在車溪日<a 
name="0233c08" id="0233c08"></a>入蔬圃。見菜葉小蟲無數。歎曰。哀哉一餐<a 
name="0233c09" id="0233c09"></a>何多殺命。於是一夏。唯白湯下飯。嗣法紫<a 
name="0233c10" id="0233c10"></a>金法通。</p><a 
name="0233c11" id="0233c11"></a><p style="margin-left: 3em"><span class="headname">清修久法師法嗣</span></p><a 
name="0233c12" id="0233c12"></a><p style="text-indent: 0em; margin-left: 0em"><span class="linehead"></span>法師妙雲。四明楊氏。自號慈室。遍詢教席<a 
name="0233c13" id="0233c13"></a><span class="gaiji">濬<!--gaiji,濬,1[泳-永+(虍-七+(一/八/八/目))],2&#x24039;,3--></span>發妙解從久無畏。詣玉几參大慧。益<a 
name="0233c14" id="0233c14"></a>有省悟。無畏主清修。師與逸堂諸賢旦暮<a 
name="0233c15" id="0233c15"></a>請益。及同受通相三觀之旨。紹興十九年。無<a 
name="0233c16" id="0233c16"></a>畏沒眾請師為繼。淳熙初。遷慈溪永明。以<a 
name="0233c17" id="0233c17"></a>所得悟意。述圓覺直解。其序有云。巨儒老衲<a 
name="0233c18" id="0233c18"></a>讀此必曰。既云直解何用是曲科為。聞者<a 
name="0233c19" id="0233c19"></a>為一笑。嘗閒居東湖二靈。以詩遣丐村市<a 
name="0233c20" id="0233c20"></a>云。山環湖水水環山。短艇白鷗&#x7A93;几間。野<a 
name="0233c21" id="0233c21"></a>外更將供給至。飽參著得十僧閑。時人誦<a 
name="0233c22" id="0233c22"></a>為實錄。郡請居南湖。日事講貫學者如市。<a 
name="0233c23" id="0233c23"></a>居二年以疾辭。居溪口吳氏菴。一日往別<a 
name="0233c24" id="0233c24"></a>吳君。歸越三日。澡身易衣。趺坐室中。謂侍<a 
name="0233c25" id="0233c25"></a>人曰。吾有瓣香藏之三十年。將臨終供<a 
name="0233c26" id="0233c26"></a>佛仰報大恩。今其時。吾將有行。及香煙正<a 
name="0233c27" id="0233c27"></a>熾起白佛陳請求歸安養。就座合掌而化。<a 
name="0233c28" id="0233c28"></a>師為學得旨尤善駕說。詩頌翰墨妙絕一<a 
name="0233c29" id="0233c29"></a>時。南湖祖堂以師居位日淺不立像。耆老<a 
name="0234a01" id="0234a01"></a>評之曰。昔竹菴牧菴居此皆二年。議者以<a 
name="0234a02" id="0234a02"></a>道大名重不得不立。今慈室何慊於二老<a 
name="0234a03" id="0234a03"></a>哉於是亦立位。嗣其法者。廣壽正皎<span class="note">(九月八日忌)</span><a 
name="0234a04" id="0234a04"></a>首座睎顏。字聖徒。自號雪溪。四明奉化人。幼<a 
name="0234a05" id="0234a05"></a>試經得度。教黌禪府無不咨詢。三教百家<a 
name="0234a06" id="0234a06"></a>無不綜練。嘗從久無畏親受觀法。自謂<a 
name="0234a07" id="0234a07"></a>造師藩籬。及無畏亡撰銘文以寄得法之<a 
name="0234a08" id="0234a08"></a>意。師志氣剛正廣眾畏服。文藻高妙後進愛<a 
name="0234a09" id="0234a09"></a>慕。於是聖徒之名播天下。不惑之前所寓必<a 
name="0234a10" id="0234a10"></a>居記室。知命之後所至必踞座端。諸方屢<a 
name="0234a11" id="0234a11"></a>舉出世。皆固辭不就。嘗步菜畦。見糞蛆毬<a 
name="0234a12" id="0234a12"></a>聚。以殺物之多不復茹蔬。唯買海苔三百<a 
name="0234a13" id="0234a13"></a>六十斤。日取其一以供粥飯。晚歲自省。謂<a 
name="0234a14" id="0234a14"></a>文字餘習無補於道。乃住桃源厲氏菴。專<a 
name="0234a15" id="0234a15"></a>志念佛。一坐十年。精進不懈。謂反人張漢<a 
name="0234a16" id="0234a16"></a>卿曰。淨土之道豈有一法可得。珍臺寶網<a 
name="0234a17" id="0234a17"></a>迦陵頻伽。此吾佛方便誘掖之法耳。但於修<a 
name="0234a18" id="0234a18"></a>中不見一法。則寂光上品無證而證。漢卿<a 
name="0234a19" id="0234a19"></a>曰。予固已信解。愧未能勇進耳。扁所居小<a 
name="0234a20" id="0234a20"></a>軒曰憶佛。作詩以見志。有云。隨波逐浪<a 
name="0234a21" id="0234a21"></a>去翩翩。彈指聲中七十年。豈不向來知憶<a 
name="0234a22" id="0234a22"></a>佛。欲從老去更加鞭。臨終預別親友。沐浴<a 
name="0234a23" id="0234a23"></a>更衣西向觀想。忽稱佛來合掌而化。師隱居<a 
name="0234a24" id="0234a24"></a>之日。有司以免丁追慈室誚之曰。天下<a 
name="0234a25" id="0234a25"></a>豈有讀萬卷書為高士行。猶欲以丁錢<a 
name="0234a26" id="0234a26"></a>責之耶。主司嘉其言得不問。</p><a 
name="0234a27" id="0234a27"></a><p style="margin-left: 3em"><span class="headname">澄覺煥法師法嗣</span></p><a 
name="0234a28" id="0234a28"></a><p style="text-indent: 0em; margin-left: 0em"><span class="linehead"></span>法師簡言。自號覺菴。依澄覺學通其旨。博<a 
name="0234a29" id="0234a29"></a>覽強記獨擅一時。嘗講妙玄升座高拱。暗<a 
name="0234b01" id="0234b01"></a>索本文不失科節。圓詮妙法旁敷教相。<a 
name="0234b02" id="0234b02"></a>事理權實莫不粲然。嘗謂新學曰。人苦於<a 
name="0234b03" id="0234b03"></a>寡學。若深歷歲月熟覽典誥。自然左右逢<a 
name="0234b04" id="0234b04"></a>源了達祖意。不為一文一義之所滯惑。始<a 
name="0234b05" id="0234b05"></a>可從事於講說之際。聞者心化。</p><a 
name="0234b06" id="0234b06"></a><p style="margin-left: 3em"><span class="headname">法照皎法師法嗣</span></p><a 
name="0234b07" id="0234b07"></a><p style="text-indent: 0em; margin-left: 0em"><span class="linehead"></span>法師明哲。四明之鄞邑周氏。自號則菴。得夢<a 
name="0234b08" id="0234b08"></a>吞寶珠而生。十八具戒。即遊學諸方。依能<a 
name="0234b09" id="0234b09"></a>仁法照受教觀。一時會中同名者有十哲<a 
name="0234b10" id="0234b10"></a>之稱。而師最顯著。復遍參禪林。見天童宏<a 
name="0234b11" id="0234b11"></a>智育王大慧國清愚谷。無不期以大器。嘗<a 
name="0234b12" id="0234b12"></a>曰。叢林所謂直指人心見性成佛。即吾宗介<a 
name="0234b13" id="0234b13"></a>爾有心三千具足也。宏智聞之曰。觀子妙<a 
name="0234b14" id="0234b14"></a>解宜歸弘教。初主昌國超果。遷覺海隱學<a 
name="0234b15" id="0234b15"></a>永明。篤志講訓無虛日。學者不敢以假告。<a 
name="0234b16" id="0234b16"></a>郡帥范成大。請主南湖。一時聽徒。皆四方英<a 
name="0234b17" id="0234b17"></a>秀。來者唯恐其後。咸相謂曰。登龍門者正<a 
name="0234b18" id="0234b18"></a>在今日。師日誦小般若經。稍涉人語便即<a 
name="0234b19" id="0234b19"></a>重誦。謂不當以凡言雜聖典也<span class="note">(六月十六忌)</span>。</p><a 
name="0234b20" id="0234b20"></a><p style="margin-left: 3em"><span class="headname">圓照光法師法嗣</span></p><a 
name="0234b21" id="0234b21"></a><p style="text-indent: 0em; margin-left: 0em"><span class="linehead"></span>法師宗肇。四明人。初之南湖見明智。晚入<a 
name="0234b22" id="0234b22"></a>圓照室。俾之貳講。出主興教。遷壽聖。自罹<a 
name="0234b23" id="0234b23"></a>建炎之厄。僅存大殿。茅茨數百椽。殘僧十餘<a 
name="0234b24" id="0234b24"></a>輩。處之裕如。常曰。諸佛大士。遍法界建佛<a 
name="0234b25" id="0234b25"></a>事。而雲溪咫尺之地。不能有為。亦緣力不<a 
name="0234b26" id="0234b26"></a>足耳。縱我能為之何足為道。祇陀絡孤所<a 
name="0234b27" id="0234b27"></a>施無慮億數。而雲溪咫尺之地不能有成。<a 
name="0234b28" id="0234b28"></a>亦緣力不足耳。縱我能成之何足為多。但<a 
name="0234b29" id="0234b29"></a>知服勤講導篤志修進。以報佛恩可爾。既而<a 
name="0234c01" id="0234c01"></a>來學日臻檀施日至。棟宇為之鼎新。</p><a 
name="0234c02" id="0234c02"></a><p style="margin-left: 3em"><span class="headname">東靈欽法師法嗣</span></p><a 
name="0234c03" id="0234c03"></a><p style="text-indent: 0em; margin-left: 0em"><span class="linehead"></span>法師利淵。博通三藏。旁貫五經。學富道高。<a 
name="0234c04" id="0234c04"></a>世稱為淵教藏。蚤傳東靈之道。弘法楊尖。<a 
name="0234c05" id="0234c05"></a>聚眾三百日事講演。出入經論莫測涯涘。<a 
name="0234c06" id="0234c06"></a>由是後學多尚泛辨<span class="note">(此卷三十五人本紀遺失十七人)</span>。</p><a 
name="0234c07" id="0234c07"></a><p><span class="juanname">佛祖統紀卷第十六<span class="note">(終)</span></span></p>
<hr>【經文資訊】大正藏第 49 冊 No. 2035 佛祖統紀<br>【版本記錄】CBETA 電子佛典 2014.04，完成日期：2014/04/26<br>【編輯說明】本資料庫由中華電子佛典協會（CBETA）依大正藏所編輯<br>【原始資料】蕭鎮國大德提供，北美某大德提供<br>【其他事項】本資料庫可自由免費流通，詳細內容請參閱【<a href="http://www.cbeta.org/copyright.php" target="_blank">中華電子佛典協會資料庫版權宣告</a>】<hr>







</div></div>
 </div><script>$("#cbeta_tripitaka").css("line-height", "160%");$(".juannum").css("font-size", "1em");$(".xu").css("font-size", "1em");$(".w").css("font-size", "1em");$(".byline").css("font-size", "1em");$(".linehead").css("font-size", "1em");$(".lg").css("font-size", "1em");$(".juanname").css("font-size", "1.2em");$(".headname").css("font-size", "1.2em");$(".note").css("font-size", "0.8em");$("span.linehead").css("display", "inline");</script>	</div><!-- /content -->

	<div data-role="footer" data-position="fixed">
	<table><tr>
		<td><a href="index0b43.html?index=T49n2035" data-role="button" data-icon="arrow-l" data-theme="b">回上層</a></td>
		<td><a href="index-2.html" data-role="button" data-icon="home" data-theme="b">回首頁</a></td>
		<td><input type="search" name="search" id="search-basic"  data-theme="b" placeholder="目錄搜尋" value="" onkeypress="OnInput(event)"/></td>
	</tr></table>
	</div><!-- /footer -->

</div><!-- /page -->
</body>

<!-- Mirrored from tripitaka.cbeta.org/mobile/index.php?index=T49n2035_016 by HTTrack Website Copier/3.x [XR&CO'2014], Tue, 07 Jun 2016 06:59:33 GMT -->
</html>
