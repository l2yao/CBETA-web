<!DOCTYPE html> 
<html>

<!-- Mirrored from tripitaka.cbeta.org/mobile/index.php?index=J34nB311_031 by HTTrack Website Copier/3.x [XR&CO'2014], Tue, 07 Jun 2016 07:13:07 GMT -->
<head>
	<meta http-equiv="Content-Type" content="text/html; charset=utf-8">
	<meta name="viewport" content="width=device-width, initial-scale=1">
	<title>CBETA 漢文大藏經</title>
	<meta name="description" content="CBETA 數位藏經閣 大正藏 卍續藏 漢文電子佛典目錄">
	<meta name="keywords" content="CBETA, 中華電子佛典協會, 數位藏經閣, 大正藏, 卍續藏, 大藏經, 漢文電子佛典, 漢文佛典, 佛典電子化, 電子佛典, 佛典, 佛經, 佛教, 佛法, 佛教經典, 三藏, 經藏, 素怛纜, 律藏, 毗奈耶, 毘奈耶, 毘尼, 毗尼, 論藏, 阿毗達磨, 阿毘達磨, 法寶, 達磨, Tripitaka, Pitaka, Taisho, Xuzangjing, Canon, Sutra, Buddhist, Buddhism, Vinaya, Abhidharma, Abhidhamma, Abhidarma, Dhamma, Bible">
<!-- 這個版本可以縮放文字大小
	<link rel="stylesheet" href="http://code.jquery.com/mobile/1.0.1/jquery.mobile-1.0.1.css" />
	<script src="http://code.jquery.com/jquery-1.7.1.min.js"></script>
	<script type="text/javascript" src="http://code.jquery.com/mobile/1.0.1/jquery.mobile-1.0.1.min.js"></script>
-->
	<link rel="stylesheet" href="../../code.jquery.com/mobile/1.1.0/jquery.mobile-1.1.0.css" />
	<script src="../../code.jquery.com/jquery-1.7.1.min.js"></script>
	<script type="text/javascript" src="../../code.jquery.com/mobile/1.1.0/jquery.mobile-1.1.0.min.js"></script>
</head>
<img src="http://tripitaka.cbeta.org/ga.php?utmac=MO-30696269-4&amp;utmn=1664125596&amp;utmr=http%3A%2F%2Ftripitaka.cbeta.org%2Fmobile%2Findex.php%3Findex%3DJ34nB311&amp;utmp=%2Fmobile%2Findex.php%3Findex%3DJ34nB311_031&amp;guid=ON" /><body>
<script type="text/javascript">
function OnInput (event)
{
	var chCode = event.keyCode;
	if(chCode == 13)
	{
		search = "index6e5e.html?search=" + event.target.value;
		location.replace(search);
	}
}
</script>
<div data-role="page" class="type-index">

	<div data-role="header" data-position="fixed">
	<a href="indexe94e.html?index=J34nB311_030" data-icon="arrow-l" data-iconpos="notext" data-theme="b">上一卷</a>
	<p style="text-align:center">嘉興大藏經　第34冊<br/>No.B311 天界覺浪盛禪師全錄 (33卷)<br/>【明 道盛說　大成．大然等較　後附杖門隨集】<br/>第 31 卷</p>
	<a href="indexfbe7-2.html?index=J34nB311_032" data-icon="arrow-r"  data-iconpos="notext" class="ui-btn-right" data-theme="b">下一卷</a>
	</div><!-- /header -->

	<div data-role="content"><div id="cbeta_tripitaka">
<div cbrcopy="true" id="J34">
<div class="root" id="B311" sutra_name="天界覺浪盛禪師全錄" sutra_juan="[卷31]">　
<a 
name="0776b01" id="0776b01"></a><p><span class="juanname">天界覺浪盛禪師全錄卷之三十一</span></p><a 
name="0776b02" id="0776b02"></a><a 
name="0776b03" id="0776b03"></a><p style="margin-left: 4em"><span class="byline">門人　大然　弘智　大中　大權　較</span></p><a 
name="0776b04" id="0776b04"></a><p style="margin-left: 2em"><span class="headname"><span class="corr" title='[[示*集]&gt;雜]'>雜</span>紀</span></p><a 
name="0776b05" id="0776b05"></a><p style="margin-left: 3em"><span class="headname">浮華紀略</span></p><a 
name="0776b06" id="0776b06"></a><p style="text-indent: 0em; margin-left: 0em"><span class="linehead"></span>浮山去桐且百里從江入則半之戊子春夢筆杖人<a 
name="0776b07" id="0776b07"></a>從白門來竟至會聖巖埽塔而桐邑諸公皆不及會<a 
name="0776b08" id="0776b08"></a>小子聞而從遊誠哉幸也遠公初於兵戈參葉縣後<a 
name="0776b09" id="0776b09"></a>為太陽得青鷹一帶雙關高風仰止此杖人所以再<a 
name="0776b10" id="0776b10"></a>三歎歟過華嚴寺惜其殿庫不稱巖嶂吳觀我太史<a 
name="0776b11" id="0776b11"></a>恢復後無人續起艸深丈二要自有其時待其人也<a 
name="0776b12" id="0776b12"></a>金谷之巔若建一閣則合明柳峰黃華會公諸翠滴<a 
name="0776b13" id="0776b13"></a>此湖中誠曠觀哉閱胡心澤公浮山志見鍾伯敬賞<a 
name="0776b14" id="0776b14"></a>雷躍公乾坤怪未了天風醉花鳥杖人曰人從不見<a 
name="0776b15" id="0776b15"></a>而見輒以為怪及乎知不自知遂如醉矣黑白未分<a 
name="0776b16" id="0776b16"></a>前一著落在何處笑此棋盤怪耶醉耶過阮君洞阮<a 
name="0776b17" id="0776b17"></a>霧靈公所題森舉記中於此寫寄憨公詩彼岸南雲<a 
name="0776b18" id="0776b18"></a>千頃雪下方落日萬池金杖人曰上下一覷亦勿怪<a 
name="0776b19" id="0776b19"></a>其醉也洞左野同巖方君靜廷尉筮同人於野而名<a 
name="0776b20" id="0776b20"></a>之行窩方潛夫中丞題亞侯曰此中丞夢邵子而命<a 
name="0776b21" id="0776b21"></a>宓山書者近編時論多以邵子發揮因問元會運世<a 
name="0776b22" id="0776b22"></a>之旨杖人曰彼固信成住壞空而享其時義者人悟<a 
name="0776b23" id="0776b23"></a>本空則穿過阿僧祗劫矣與時偕行豈復動其中乎<a 
name="0776b24" id="0776b24"></a>忽有揭竿白雲巖者擾擾且至四眾獸駴杖人晏然<a 
name="0776b25" id="0776b25"></a>以數語諭而感之攘攘者遂去捄此名山祖庭始信<a 
name="0776b26" id="0776b26"></a>定力之有用如此森迎杖人於黃華諸友相聚歎亂<a 
name="0776b27" id="0776b27"></a>杖人曰此正天地之玅鉗鎚也遠公兵戈裏參學今<a 
name="0776b28" id="0776b28"></a>日煆煉不更切乎霜雪剝落碩果之仁獨存是無生<a 
name="0776b29" id="0776b29"></a>法忍也浮山棋盤著著皆是先著諸公正好自煉豈<a 
name="0776b30" id="0776b30"></a>可蹉過森禮謝曰無生法忍感冬恩矣弟子大森方<a 
name="0776c01" id="0776c01"></a>爾瞻記。</p><a 
name="0776c02" id="0776c02"></a><p style="margin-left: 3em"><span class="headname">過樅陽記</span></p><a 
name="0776c03" id="0776c03"></a><p style="text-indent: 0em; margin-left: 0em"><span class="linehead"></span>小龍中方寺迎杖人於浮山因過蛟臺抵天喜院院<a 
name="0776c04" id="0776c04"></a>故漢壽侯祠舉侯日在天中之語喜而名之兆及謁<a 
name="0776c05" id="0776c05"></a>杖人噓唏世故遂及畏匡絃歌天未喪文如後死何<a 
name="0776c06" id="0776c06"></a>杖人有真性情真事業真文章數語語甚痛快兆及<a 
name="0776c07" id="0776c07"></a>悲曰經生家此時安所用之杖人曰惡知此世界非<a 
name="0776c08" id="0776c08"></a>沙汰汗漫無用之學然後事業出性情見而文章即<a 
name="0776c09" id="0776c09"></a>性道乎士<span class="corr" title='[[母-(、/、)+〡]&gt;毋]'>毋</span>苦恨亂而悲憤也小雅之詩曰怨五至<a 
name="0776c10" id="0776c10"></a>之終曰哀吾嘗謂莊生詆聖人斥王者何乃憤甚若<a 
name="0776c11" id="0776c11"></a>知其心蓋傷而不傷怒而不怒者乎若離騷者又多<a 
name="0776c12" id="0776c12"></a>乎哉哀樂無常每相反而相生二者之中主者為何<a 
name="0776c13" id="0776c13"></a>物乎大學之艸蛇灰線盡於好惡中庸之反復轆轤<a 
name="0776c14" id="0776c14"></a>以節哀樂兩端用中本貞夫一曰藏恕曰先慎亦因<a 
name="0776c15" id="0776c15"></a>是也亭午過望龍菴及故讀書此間大小龍山佳哉<a 
name="0776c16" id="0776c16"></a>從杖人望之語三祖山漢武祀天柱代南岳事三祖<a 
name="0776c17" id="0776c17"></a>寺門有望岳碑遊外以弘內曠觀瀟灑望而喜之固<a 
name="0776c18" id="0776c18"></a>其寓也杖人曰五須彌在吾掌中誰能望之心有天<a 
name="0776c19" id="0776c19"></a>遊遊即息也非靜正者不知也壁有龍眠圖因詢龍<a 
name="0776c20" id="0776c20"></a>眠投子有遊天柱過投子之興焉杖人曰李伯時隱<a 
name="0776c21" id="0776c21"></a>居龍眠曾為遠公蓮社圖是亦能天遊者又作陽關<a 
name="0776c22" id="0776c22"></a>三疊送別圖有一釣翁持竿立水傍觀者盡忽不知<a 
name="0776c23" id="0776c23"></a>乃李龍眠靜中隨手點化人處黃沙萬里蕭蕭馬鳴<a 
name="0776c24" id="0776c24"></a>擾擾憂煎得毋為持竿人所笑及撫掌曰得靜旨矣<a 
name="0776c25" id="0776c25"></a>燈下論國家治亂之故兩京殉難之士世人出處之<a 
name="0776c26" id="0776c26"></a>情甚悉杖人曰邇靜正遠不禦信得及乎進退存亡<a 
name="0776c27" id="0776c27"></a>死生大業莫逃於幾知幾先者其神乎及舉石齋易<a 
name="0776c28" id="0776c28"></a>象正與家潛夫叔時論問焉杖人曰數數者非數而<a 
name="0776c29" id="0776c29"></a>見乃謂之象此固一切見成者也神明者因觸幾焉<a 
name="0776c30" id="0776c30"></a>時之為義大矣哉損益盈虛與時偕行變變不變在<a 
name="0777a01" id="0777a01"></a>其中矣及問坤上爻。杖人曰。七日來復之幾也。勿謂<a 
name="0777a02" id="0777a02"></a>無龍陰退則陽至如戰慎獨之謂也。野者人不見也<a 
name="0777a03" id="0777a03"></a>陰陽生克而血脈流通。乾生極必死。故亢而姤。坤死<a 
name="0777a04" id="0777a04"></a>極必生。故戰而復。死生相循。如環無端。及曰猶未離<a 
name="0777a05" id="0777a05"></a>其類也。何以故。杖人曰安見龍馬非一類乎。復問亢<a 
name="0777a06" id="0777a06"></a>龍。杖人曰。兩唯聖人。一正為本。知則貫矣。時乘法位。<a 
name="0777a07" id="0777a07"></a>無用安排。致命遂志。過涉滅頂。不可咎也。從心即亢。<a 
name="0777a08" id="0777a08"></a>不踰矩即潛。時哉素逝亢以為潛。寧有悔耶。客問何<a 
name="0777a09" id="0777a09"></a>謂素逝杖人曰逝者如斯夫。素其位而行。色斯舉矣。<a 
name="0777a10" id="0777a10"></a>翔而後集。上律天時。六合之矩靜見幾先。曾格此否<a 
name="0777a11" id="0777a11"></a>知始知終。而直下不失其正焉<span class="corr" title='[巳&gt;已]'>已</span>矣。中方迎者鵠立<a 
name="0777a12" id="0777a12"></a>矣。遂行。題望龍曰古風菴。桐城學人方兆及記。</p><a 
name="0777a13" id="0777a13"></a><p style="text-indent: 0em; margin-left: 1em"><span class="linehead"></span>漆園提素逝。杖人握亢潛。透過閒忙。哀樂不易。燧<a 
name="0777a14" id="0777a14"></a>彌宇宙。一際方圓。消息隨時只在幾先爍破耳。渙<a 
name="0777a15" id="0777a15"></a>其躬而入水火。善藏刀而無死地。固曰風雨無鄉。<a 
name="0777a16" id="0777a16"></a>怨怒不及。其寔準飛集谷。惟舉翔而知之。滿地迷<a 
name="0777a17" id="0777a17"></a>陽。空歌衰鳳。雉噫一曲。至今龍吟。此篇為蛟峰弟<a 
name="0777a18" id="0777a18"></a>所記。愚時避亂粵西也。癸巳始炙杖人閉關高座<a 
name="0777a19" id="0777a19"></a>點睛哭笑何世何出乙未奔喪廬墓重編時論亢<a 
name="0777a20" id="0777a20"></a>潛兼中時感恩矣因覽蛟峰書而集之弘智謹識。</p><a 
name="0777a21" id="0777a21"></a><p style="margin-left: 3em"><span class="headname">癸甲全提<span class="note">(癸未除夜語)</span></span></p><a 
name="0777a22" id="0777a22"></a><p style="text-indent: 0em; margin-left: 0em"><span class="linehead"></span>問人於生死能蛻然者。何修得之。師曰。能於生死蛻<a 
name="0777a23" id="0777a23"></a>然者。儒門大略亦有三種。上焉者如朝聞道可以夕<a 
name="0777a24" id="0777a24"></a>死彼能原始反終。知生死之故通乎晝夜之道。循環<a 
name="0777a25" id="0777a25"></a>無端。生本無生可生。死本無死可死。故幻身之生死。<a 
name="0777a26" id="0777a26"></a>不足以驚駭其無生死之心。蛻然如逆旅傳舍。主人<a 
name="0777a27" id="0777a27"></a>一行一止。總無憂懼也。人不悟此本無生死之道。即<a 
name="0777a28" id="0777a28"></a>如三家村裏樸實頭漢。自謂人生必有死先置棺木<a 
name="0777a29" id="0777a29"></a>衣服臨死分付兒孫。遺囑後事而去。不為外物所纏。<a 
name="0777a30" id="0777a30"></a>惡疾所苦。能蛻然無累。此亦善人之無冤業無欺害。<a 
name="0777b01" id="0777b01"></a>或平生正直剛決。或布施念佛持經咒者之所能。而<a 
name="0777b02" id="0777b02"></a>生死幾微未明。本心常住未悟亦未可為見道也。中<a 
name="0777b03" id="0777b03"></a>焉者如忠臣孝子。義夫節婦。知義理名分。臣必死忠<a 
name="0777b04" id="0777b04"></a>子必死孝。夫必死義。婦必死節。知此忠孝節義四字。<a 
name="0777b05" id="0777b05"></a>亦自能死與日月爭光。不必盡見道也。如必見道始<a 
name="0777b06" id="0777b06"></a>能死彼婦人未讀堯舜周公之書。未參生死性命之<a 
name="0777b07" id="0777b07"></a>道。何以能死哉。今有人讀聖賢之書。參佛祖之道。反<a 
name="0777b08" id="0777b08"></a>不如愚夫愚婦之能死者。彼為聰明心所使。義理障<a 
name="0777b09" id="0777b09"></a>所害。私欲乘之。如人參資於毒藥。其毒愈甚。其惑愈<a 
name="0777b10" id="0777b10"></a>狂也。下焉者如愚癡無知百姓。偶然犯法囚獄禁錮<a 
name="0777b11" id="0777b11"></a>求死不得。或情真罪當。甘死如歸。或逼迫之極。投水<a 
name="0777b12" id="0777b12"></a>自縊。又如<span class="corr" title='[剌&gt;刺]'>刺</span>客報仇。荊軻聶政之輩。或死於知<span class="corr" title='[巳&gt;己]'>己</span>。或<a 
name="0777b13" id="0777b13"></a>死於俠氣。或死於憤恨。或死於恩愛。此皆死於妄想<a 
name="0777b14" id="0777b14"></a>顛倒。未得死所。尤不足以語見道也。如朝廷邊塞之<a 
name="0777b15" id="0777b15"></a>大臣大將。死難者雖多。死於義理者甚少。是故君子<a 
name="0777b16" id="0777b16"></a>喻於義。不喻於利。義則無心於是非榮辱得失利害<a 
name="0777b17" id="0777b17"></a>之間。利則有心於取捨趨避進退諱忌之內。不特本<a 
name="0777b18" id="0777b18"></a>心失其大義。即本心之利。亦竟失之矣。即此三種生<a 
name="0777b19" id="0777b19"></a>死。世人尚認不清。安望其能悟常住真心。本無心意<a 
name="0777b20" id="0777b20"></a>識之變異生死。及四大色身之分段生死哉。若欲了<a 
name="0777b21" id="0777b21"></a>此常住真心。本無生死。非參究楞嚴經。及唯識論諸<a 
name="0777b22" id="0777b22"></a>經典。決不知有了生死之法。不參究禪宗。更無直下<a 
name="0777b23" id="0777b23"></a>了生死之心。看經教。只明得了生死之理。參心性。乃<a 
name="0777b24" id="0777b24"></a>盡得了生死之心。如不了心。終是說食不飽。說飛不<a 
name="0777b25" id="0777b25"></a>超。說水益乾。說茶益渴。何濟於實事乎。然所言實事。<a 
name="0777b26" id="0777b26"></a>又非取於外貌名相。惟能參悟此心本無容受生死<a 
name="0777b27" id="0777b27"></a>之地而此心無所安寄。無所依倚。蓋一切眾生。皆於<a 
name="0777b28" id="0777b28"></a>無心可得之中。了脫生死根本。又於無心可得之中。<a 
name="0777b29" id="0777b29"></a>妄起生死根本。了生死者。但了其虛妄心之生死。至<a 
name="0777b30" id="0777b30"></a>真實心。尚自無所安寄。無有名相。又何有一心為容<a 
name="0777c01" id="0777c01"></a>受生死之地也。人心果能了脫虛妄。則幻身生死苦<a 
name="0777c02" id="0777c02"></a>樂。非其所計。古亦有悟道知識。臨終業病纏身。苦痛<a 
name="0777c03" id="0777c03"></a>難忍。此但色身受苦。彼真心無有生死苦樂也。如人<a 
name="0777c04" id="0777c04"></a>飲酒必醉。向火必熱。服毒必苦。受割必痛。豈如土木<a 
name="0777c05" id="0777c05"></a>頑石之無知。始為能了生死哉但當此際。自能作主。<a 
name="0777c06" id="0777c06"></a>不受妄想流轉。為可貴耳。果能如此。雖入刀山劍樹。<a 
name="0777c07" id="0777c07"></a>孰能昧滅其真知真見乎。盤再拜曰。千古生死之關。<a 
name="0777c08" id="0777c08"></a>可於此破矣。師曰也須親自參透親自解脫始得。不<a 
name="0777c09" id="0777c09"></a>然。說時似悟。對境還迷也。眾惕然。</p><a 
name="0777c10" id="0777c10"></a><p style="text-indent: 0em; margin-left: 0em"><span class="linehead"></span>一居士問曰某處一院主。平日最真實。凡開期場請<a 
name="0777c11" id="0777c11"></a>法師待學者。至誠盡敬。護法僧眾。無不讚仰。忽一日<a 
name="0777c12" id="0777c12"></a>遇知識點化。自覺生死事大。乃以庫房帳目。始末查<a 
name="0777c13" id="0777c13"></a>明。留一字於房。半夜遁去無處蹤跡。奈何。師曰。是他<a 
name="0777c14" id="0777c14"></a>平日能於事緣得爽利解脫。故今日不與人商量。超<a 
name="0777c15" id="0777c15"></a>然徑去。使他腳跟有一些點染牽絆。則此時不能自<a 
name="0777c16" id="0777c16"></a>去。而人亦覓得著他矣。正古人所謂超生死不相干<a 
name="0777c17" id="0777c17"></a>之地。了鬼神覷不破之機也。諸居士亦嘗對人說。我<a 
name="0777c18" id="0777c18"></a>欲如何斬截妻子恩愛。我欲如何擺脫世利情緣。非<a 
name="0777c19" id="0777c19"></a>所謂相逢盡道休官去。林下何曾見一人乎。我見善<a 
name="0777c20" id="0777c20"></a>說者多不能自行。善行者多不對人說。蓋說時無行<a 
name="0777c21" id="0777c21"></a>路。行時無說心也。使今日真參究性命者。如此人不<a 
name="0777c22" id="0777c22"></a>假商量卜度。驀直參將去。何道理情識能障其悟門<a 
name="0777c23" id="0777c23"></a>哉。居士問曰。弟子欲求脫生死無出身之路。何也。師<a 
name="0777c24" id="0777c24"></a>曰。你問那僧。如何便有出身之路世事如何不繫他。<a 
name="0777c25" id="0777c25"></a>不特此也。如人見人欲死。乃悲痛。他欲死者亦自驚<a 
name="0777c26" id="0777c26"></a>怖。腳忙手亂。不忍死去。何異世人欲出門。先捨不得<a 
name="0777c27" id="0777c27"></a>家中恩愛。欲上路。又怕前途凶險。是皆自心惑亂自<a 
name="0777c28" id="0777c28"></a>心。豈心外有法。能惑亂人乎。如果有家不可出。有路<a 
name="0777c29" id="0777c29"></a>不可行。則此僧捨此院不得。而人亦覓得著他矣。如<a 
name="0777c30" id="0777c30"></a>他恁麼脫手不顧而去可見生死識情。皆自心妄想<a 
name="0778a01" id="0778a01"></a>執著。非真有生死識情能繫縛我之靈玅真心也。居<a 
name="0778a02" id="0778a02"></a>士曰。如今世法之人皆為名利恩愛所牢籠。非出世<a 
name="0778a03" id="0778a03"></a>法何能解救。師曰。世間法。牢籠麤。出世法。牢籠細。如<a 
name="0778a04" id="0778a04"></a>籠好鳥。用竹絲籠。瓦罐食。固不解脫。更用金絲籠玉<a 
name="0778a05" id="0778a05"></a>罐食。亦不解脫。竹絲籠。人輕賤他。易破壞。不甚牢。金<a 
name="0778a06" id="0778a06"></a>絲籠。人珍重他。難破壞。更堅牢。居士曰。主人不肯打<a 
name="0778a07" id="0778a07"></a>開籠。自又不能撞破籠時如何。師笑曰。我有一戲論<a 
name="0778a08" id="0778a08"></a>最痛快。昔有一八哥能人言。在籠中不能出。忽聞人<a 
name="0778a09" id="0778a09"></a>傳西來老達磨善救人迷情。一日達磨經過。八哥叫<a 
name="0778a10" id="0778a10"></a>曰西來意西來意。你教我箇出籠計。達磨奇之。即曰<a 
name="0778a11" id="0778a11"></a>你要出籠計。除是你腳逼直。眼緊閉。鳥大悟。少頃。主<a 
name="0778a12" id="0778a12"></a>人來呼八哥。八哥<span class="corr" title='[巳&gt;已]'>已</span>僵死籠中矣。主人大駭。急開籠<a 
name="0778a13" id="0778a13"></a>取置掌上。對人悲嘆。欲埋葬之。<span class="gaiji">[囗@力]<!--gaiji,,1[囗@力],2&#x361E;,3--></span>地一聲。奮然飛去<a 
name="0778a14" id="0778a14"></a>青霄之上。叫曰。西來意西來意。謝你教我出籠計。若<a 
name="0778a15" id="0778a15"></a>非忍死吞聲這一場。安得我絕後重甦輒飛去。居士<a 
name="0778a16" id="0778a16"></a>謝曰。和尚太煞慈悲救我如此。我等不大死一場。安<a 
name="0778a17" id="0778a17"></a>能出生死牢籠。可以人而不如鳥乎。師曰。公等天資<a 
name="0778a18" id="0778a18"></a>奇拔。如好鳥毛羽音聲。令人可愛。所以不求入人牢<a 
name="0778a19" id="0778a19"></a>籠。而人千謀百計。必欲捉入牢籠也。使諸公以愚魯<a 
name="0778a20" id="0778a20"></a>自晦。收神入心。如死貓頭。自無人著價。何知希之可<a 
name="0778a21" id="0778a21"></a>貴哉。</p><a 
name="0778a22" id="0778a22"></a><p style="text-indent: 0em; margin-left: 0em"><span class="linehead"></span>師曰。公等有大根器直信千生萬劫。只有這一件生<a 
name="0778a23" id="0778a23"></a>死大事。必須自參自悟自了自證。決不假心外一法<a 
name="0778a24" id="0778a24"></a>所能了脫。則此生精神氣力。決不可外用。恐蹉誤卻<a 
name="0778a25" id="0778a25"></a>我千生萬劫這生死大事也。如今若不急急求真正<a 
name="0778a26" id="0778a26"></a>師友。結箇生死冤家。拼此一生。互相斬截了脫去則<a 
name="0778a27" id="0778a27"></a>如彼惡友輩。相牽相引。落在坑阱裏。何日能自跳出。<a 
name="0778a28" id="0778a28"></a>又何人能使他出哉。郝荊子曰閻羅王拋下一件皮<a 
name="0778a29" id="0778a29"></a>在地下。有一鬼纔動箇愛心。其皮便綑在他身上。變<a 
name="0778a30" id="0778a30"></a>成那箇去了。師曰。凡天下人見功名富貴。利欲恩愛。<a 
name="0778b01" id="0778b01"></a>文字道理。知見玄玅。機鋒公案。纔有一念貪著。心便<a 
name="0778b02" id="0778b02"></a>被他綑縛去。被他轉變去。本分風光。卻昧滅也。孰能<a 
name="0778b03" id="0778b03"></a>超然出於生死。又能入生死而度人出生死乎。莊三<a 
name="0778b04" id="0778b04"></a>求曰。生死之事甚是難明。師曰。生死之念。甚是難了。<a 
name="0778b05" id="0778b05"></a>凡一切眾生。不為生念所生則為死念所死。生念之<a 
name="0778b06" id="0778b06"></a>類。一切有念是也。死念之類。一切無念是也。蓋生本<a 
name="0778b07" id="0778b07"></a>無生。死本無死。惟佛祖能出眾生情識之妄生死。故<a 
name="0778b08" id="0778b08"></a>能以言句機鋒為殺刀活劍。殺眾生之妄生。使不為<a 
name="0778b09" id="0778b09"></a>生念所生。活眾生之妄死。使不為死念所死所以逢<a 
name="0778b10" id="0778b10"></a>生即殺逢死即活殺中有活活中有殺。必須盡其生<a 
name="0778b11" id="0778b11"></a>死之機始能超其殺活之用有時殺人刀即活人劍。<a 
name="0778b12" id="0778b12"></a>有時活人劍即殺人刀。若不如此。佛祖何以超出眾<a 
name="0778b13" id="0778b13"></a>生之生死。而眾生又何能自超於生死哉且道殺刀<a 
name="0778b14" id="0778b14"></a>活劍。只今在那箇所在。諸公快須拔出始得。莫教失<a 
name="0778b15" id="0778b15"></a>落。待人救拔卻難也。</p><a 
name="0778b16" id="0778b16"></a><p style="margin-left: 3em"><span class="headname">甲申元日語</span></p><a 
name="0778b17" id="0778b17"></a><p style="text-indent: 0em; margin-left: 0em"><span class="linehead"></span>問念佛法門。亦可見性成佛乎。師曰。此當念喚醒主<a 
name="0778b18" id="0778b18"></a>人公。直指人心見性成佛之全提宗旨也。參禪雖為<a 
name="0778b19" id="0778b19"></a>直指。悟入者難。唯念佛乃真圓頓法。古人指念佛為<a 
name="0778b20" id="0778b20"></a>捷徑。猶未盡其善。捷徑雖異於曲路岐途。未免從門<a 
name="0778b21" id="0778b21"></a>外而入。今主人現坐堂皇之上。自呼自醒。豈有舍元<a 
name="0778b22" id="0778b22"></a>殿上之人。更覓長安之捷路乎。故吾以念佛即念心。<a 
name="0778b23" id="0778b23"></a>使嘗住真心圓明淨照不向外馳求。則超出聖凡善<a 
name="0778b24" id="0778b24"></a>惡是非大小偏圓諸對待之外矣。今人不知自心念<a 
name="0778b25" id="0778b25"></a>自佛。強立西方許多名相。轉使此心王向諸心所法<a 
name="0778b26" id="0778b26"></a>上比量較計。是令殿上帝王降階而與群臣黎庶較<a 
name="0778b27" id="0778b27"></a>貴賤也。是復令殿上帝王。轉向士庶位中。求科第進<a 
name="0778b28" id="0778b28"></a>取。而後再進王位也。夫此內紹宗旨。不繇臣僚功勳<a 
name="0778b29" id="0778b29"></a>而入。所謂諸三昧中之王三昧。既謂之王三昧。何可<a 
name="0778b30" id="0778b30"></a>與心所法。及諸名相。六度萬行差別進修相比量哉。<a 
name="0778c01" id="0778c01"></a>今日無真念佛者。皆主持蓮宗之人。誤此心王之佛。<a 
name="0778c02" id="0778c02"></a>流落他鄉耳。如主人在家中坐。忽有客從外來。呼主<a 
name="0778c03" id="0778c03"></a>人在家否若真正主人。合應曰你喚我作甚麼。若此<a 
name="0778c04" id="0778c04"></a>時自<span class="corr" title='[巳&gt;己]'>己</span>作主不得。卻向門外亂走。客復呼曰。主人。你<a 
name="0778c05" id="0778c05"></a>歸家來。與你說話。彼主人聞呼之急。愈走遠去。如人<a 
name="0778c06" id="0778c06"></a>追賊相似。愈呼愈趕不著。且不計千山萬水。拋家棄<a 
name="0778c07" id="0778c07"></a>土去也。又安得彼一念自悟主人元在家常住坐乎。<a 
name="0778c08" id="0778c08"></a>嗚呼大地眾生。皆是昧自<span class="corr" title='[巳&gt;己]'>己</span>主人。棄家亂走者。惟我<a 
name="0778c09" id="0778c09"></a>彌阤慈父。念此眾生如一子。念念欲呼彼在家中住<a 
name="0778c10" id="0778c10"></a>坐。莫向外馳求也。</p><a 
name="0778c11" id="0778c11"></a><p style="text-indent: 0em; margin-left: 0em"><span class="linehead"></span>問拋家外走呼之不回。要設何法令其歸耶。師曰此<a 
name="0778c12" id="0778c12"></a>喻甚玅。人走在他鄉。須歲月始得歸家。而達磨云一<a 
name="0778c13" id="0778c13"></a>念旋機還同本得。信得及否。眾生心迷。如身睡床上。<a 
name="0778c14" id="0778c14"></a>夢馳萬里之外。或見天堂之極樂。或見地獄之極苦。<a 
name="0778c15" id="0778c15"></a>或見刀兵水火賊盜劫賊或迷妻子名利恩愛。或於<a 
name="0778c16" id="0778c16"></a>冤家業障罪犯臨身。或於朝廷邊塞軍國大事。不勝<a 
name="0778c17" id="0778c17"></a>憂悲苦惱驚魂駭魄。大叫救苦阿彌阤佛。驚回大夢。<a 
name="0778c18" id="0778c18"></a>原來身子猶在床上。雖則通身汗下。亦不曾移寸步<a 
name="0778c19" id="0778c19"></a>出故鄉也。安可以他鄉實法會耶。故曰念念呼醒夢<a 
name="0778c20" id="0778c20"></a>中人。自悟本無生死心。今人睡熟沉酣。不能自醒。必<a 
name="0778c21" id="0778c21"></a>須眷屬親友。呼之推之。錐之劄之。伶俐人一呼便醒。<a 
name="0778c22" id="0778c22"></a>沉重者再加推呼。若更睡死沉迷不免深錐痛劄入<a 
name="0778c23" id="0778c23"></a>於骨髓而救之。如果死而不返。此一念佛心猶足為<a 
name="0778c24" id="0778c24"></a>九轉還丹。起死回生。肉白骨而返靈魂。惜乎千古之<a 
name="0778c25" id="0778c25"></a>人。不知念佛之靈驗如此。雖佛祖廣長舌相無如之<a 
name="0778c26" id="0778c26"></a>何矣。吾三寸錐子。亦將奈之何哉。問曰念佛即是念<a 
name="0778c27" id="0778c27"></a>心。何不但令人念心為直指乎。師曰眾生心多不淨。<a 
name="0778c28" id="0778c28"></a>正以妄想愛欲多。牽入輪迴生死。此等妄想愛欲之<a 
name="0778c29" id="0778c29"></a>心。不是地獄心。即是餓鬼心。不是畜生心。即是修羅<a 
name="0778c30" id="0778c30"></a>心。不是五逆十惡心。即是貪瞋癡妒貢高我慢。殺盜<a 
name="0779a01" id="0779a01"></a>淫妄僭竊篡亂之心。此心何可念哉。世間最可念者<a 
name="0779a02" id="0779a02"></a>父母。有時炤應不著。或病患之至。雖叫爺娘不能免<a 
name="0779a03" id="0779a03"></a>其苦。至若妻子恩愛兄弟朋友之好嬋娟玉帛珍寶<a 
name="0779a04" id="0779a04"></a>車馬宮室土地乃至萬乘之尊。極品之貴。一旦生死<a 
name="0779a05" id="0779a05"></a>禍患。毫無能救。返而求之最親。莫若自<span class="corr" title='[巳&gt;己]'>己</span>身手頭目<a 
name="0779a06" id="0779a06"></a>耳鼻口舌。互相愛護。一朝目昏耳聾。手攣腳&#x75D3;。咽哽<a 
name="0779a07" id="0779a07"></a>舌結。氣息不通則心志神魂。皆顛倒迷亂。而不能作<a 
name="0779a08" id="0779a08"></a>主。況身外之法。何可念哉。身外之法。既不可念。則心<a 
name="0779a09" id="0779a09"></a>上之法。如平日能文章。能詩偈。能說道理。能經濟世<a 
name="0779a10" id="0779a10"></a>事。能明經教玅義。能參公案機鋒。及到一口氣不來<a 
name="0779a11" id="0779a11"></a>時。畢竟心思不及。擬議不能。惟有此念佛心。自為主<a 
name="0779a12" id="0779a12"></a>宰。始得自繇自在。超超乎聖凡善惡生死妄業之外。<a 
name="0779a13" id="0779a13"></a>豈非靈光獨耀。迥脫根塵。體露真常即如如佛乎。或<a 
name="0779a14" id="0779a14"></a>曰唯心淨土與參禪同。發願往生又與參禪異歟。師<a 
name="0779a15" id="0779a15"></a>曰禪重在不離本體。恐人心外取境。故不言末而末<a 
name="0779a16" id="0779a16"></a>自在本中。念佛亦重在不離本體。而兼言發願往生。<a 
name="0779a17" id="0779a17"></a>以資信力。雖名為教。乃圓頓最上乘。諸三昧中之三<a 
name="0779a18" id="0779a18"></a>昧王也。如悉達太子。投胎於淨梵王夫人腹中。纔生<a 
name="0779a19" id="0779a19"></a>下地。<span class="corr" title='[巳&gt;已]'>已</span>是天上天下獨尊。亦便是梵王太子。父王之<a 
name="0779a20" id="0779a20"></a>天下國家。皆是太子所有。何用如臣子。從一科一第<a 
name="0779a21" id="0779a21"></a>取功名爵位以至極品。而後始有國土哉。信此一念<a 
name="0779a22" id="0779a22"></a>玅圓真心。天然尊貴。迥絕聖凡。秪恐不是真佛種子。<a 
name="0779a23" id="0779a23"></a>不愁成佛不解說法。非如諸小教修一功。立一行。斷<a 
name="0779a24" id="0779a24"></a>一惑進一品。漸積階梯而後到極地也。</p><a 
name="0779a25" id="0779a25"></a><p style="text-indent: 0em; margin-left: 0em"><span class="linehead"></span>問有至老念佛不輟。未得直下成佛者。何也。師曰誦<a 
name="0779a26" id="0779a26"></a>堯舜之言行堯舜之道。則可謂堯舜矣。讀聖人之書<a 
name="0779a27" id="0779a27"></a>而行盜賊之事。安能直下成聖人哉。今有誦佛祖之<a 
name="0779a28" id="0779a28"></a>言行眾生之行者有之。未有發佛祖之心而行眾生<a 
name="0779a29" id="0779a29"></a>之行者也。如誦忠孝之言為賊盜之行者有之。未有<a 
name="0779a30" id="0779a30"></a>為忠孝之行而肯誦賊盜之言者也。若人心起賊心。<a 
name="0779b01" id="0779b01"></a>雖莊嚴道場共作佛事。一舉一動無非是賊。若心是<a 
name="0779b02" id="0779b02"></a>佛心。雖入於盜賊之鄉混於異類之道。一舉一動。無<a 
name="0779b03" id="0779b03"></a>非是佛。是故聖賢亦只以自心之顧諟緝熙克<span class="corr" title='[巳&gt;己]'>己</span>慎<a 
name="0779b04" id="0779b04"></a>獨。為盡心率性之玅道。何曾外其心而取於聲音相<a 
name="0779b05" id="0779b05"></a>貌乎。念佛三昧法門。獨取一心之純粹精。如易之乾。<a 
name="0779b06" id="0779b06"></a>不見六龍之有首。則純一統天。乃見天則之不雜也。<a 
name="0779b07" id="0779b07"></a>是故阿彌陀佛。在極樂為無量光在華嚴則是法界<a 
name="0779b08" id="0779b08"></a>藏身之主中主。於宗門則可以配天然尊貴。還鄉盡<a 
name="0779b09" id="0779b09"></a>是兒孫事。祖父從來不出門。而嘗寂光土。清淨法身。<a 
name="0779b10" id="0779b10"></a>又何必極力推爺在裏頭耶。</p><a 
name="0779b11" id="0779b11"></a><p style="margin-left: 3em"><span class="headname">五臺紀略</span></p><a 
name="0779b12" id="0779b12"></a><p style="text-indent: 0em; margin-left: 0em"><span class="linehead"></span>李延壽隨左鶴巖吳燕公周開遠諸友。同皈覺浪大<a 
name="0779b13" id="0779b13"></a>師於五臺院。遠近如堵師皆隨機開示。諸子端拱緘<a 
name="0779b14" id="0779b14"></a>默無能送難偶有拈周海門聖學宗傳問者師因云<a 
name="0779b15" id="0779b15"></a>泰伯既入道統。夷惠何以不入。孟子稱夷惠以清和<a 
name="0779b16" id="0779b16"></a><span class="corr" title='[巳&gt;已]'>已</span>有踐聖之階。不以入錄。不知何所見而云然。孔門<a 
name="0779b17" id="0779b17"></a>諸賢顏曾貢夏思孟不待說。而曾點漆雕開事不多<a 
name="0779b18" id="0779b18"></a>見亦既入矣。則仲弓閔子騫有若輩。又安可不入耶。<a 
name="0779b19" id="0779b19"></a>因拈有子所云信而必取近義。恭而必取近禮。夫豈<a 
name="0779b20" id="0779b20"></a>無味。而收以因不失其親一句。大有關係。親者親切<a 
name="0779b21" id="0779b21"></a>也。大凡道理不到親切。如何可宗。從上先聖制禮樂。<a 
name="0779b22" id="0779b22"></a>皆因民最親切處乃是中和中節之學。不觀下節孔<a 
name="0779b23" id="0779b23"></a>子曰敏事慎言。必就其言事之有道者正之。如食無<a 
name="0779b24" id="0779b24"></a>之求飽。居無之求安。與有道之是人是<span class="corr" title='[巳&gt;己]'>己</span>。此皆可以<a 
name="0779b25" id="0779b25"></a>想見其因親二字之義。孰謂有若不見道哉。眾皆聳<a 
name="0779b26" id="0779b26"></a>然曰。師不獨開有子生面。大有補宗傳之遺。我輩不<a 
name="0779b27" id="0779b27"></a>能讀書知人。正為不親切耳。仍有謁客至。相與靜坐<a 
name="0779b28" id="0779b28"></a>良久。師詠杜詩落花游絲白日靜。又拈欲覺聞晨鐘<a 
name="0779b29" id="0779b29"></a>鶴巖問其意。師云落花游絲。非白日靜人。何得具此<a 
name="0779b30" id="0779b30"></a>冷眼發深省句。玅在欲覺上。非欲覺。何能發深省。如<a 
name="0779c01" id="0779c01"></a>曾子無欲覺處。即夫子呼之。何能自唯哉。鶴巖曰師<a 
name="0779c02" id="0779c02"></a>解詩至此。又為我輩發欲覺之晨鐘矣。李子曰。昨見<a 
name="0779c03" id="0779c03"></a>師學庸宗旨。玅義無窮。從來惑格物致知四字。師又<a 
name="0779c04" id="0779c04"></a>引天生蒸民四句作證。是則博我約我。豈非無內無<a 
name="0779c05" id="0779c05"></a>外無中間乎。師曰。格致者即明明德之無不在而在<a 
name="0779c06" id="0779c06"></a>此下手也李子曰補格物章。贅耶。師曰。誠意章毋自<a 
name="0779c07" id="0779c07"></a>欺句。正以好惡二者。貞夫一也。人能於心幾初動處。<a 
name="0779c08" id="0779c08"></a>如惡惡臭。如好好色。毫無自欺。如此致知。始是真知。<a 
name="0779c09" id="0779c09"></a>始是無妄。蓋欺亦自欺也。慊亦自慊也。此自字。豈非<a 
name="0779c10" id="0779c10"></a>慎獨之意。誠不可揜哉。下節說小人閒居為不善。見<a 
name="0779c11" id="0779c11"></a>君子然後厭然。知此厭然。即是良知逼露。自不可欺。<a 
name="0779c12" id="0779c12"></a>一提醒其良知。使無所逃。詎必十目十手之指視而<a 
name="0779c13" id="0779c13"></a>後謂之嚴乎。因此好惡。徹上下左右前後之矩。治<span class="corr" title='[巳&gt;己]'>己</span><a 
name="0779c14" id="0779c14"></a>治人。隨處見天則矣。真正力行。故曰良能。正所以成<a 
name="0779c15" id="0779c15"></a>此知之分量也。德潤身。心廣體胖。不悟其本誠而能<a 
name="0779c16" id="0779c16"></a>之乎。鶴巖諸子云。經生家。平日循事境而忘自心。今<a 
name="0779c17" id="0779c17"></a>日披慎獨之幾微矣。壽復問致中和一節。師曰會得<a 
name="0779c18" id="0779c18"></a>道也者三字麼。壽曰不會。師顧鶴巖曰。既不會道為<a 
name="0779c19" id="0779c19"></a>何物。如何會中和致位育乎。自陽明近溪諸公過去<a 
name="0779c20" id="0779c20"></a>此脈遂衰。山野不惜心力。必欲扶起堯舜孔顏之心<a 
name="0779c21" id="0779c21"></a>傳於天下。後世。抱斯志<span class="corr" title='[巳&gt;已]'>已</span>久因無講求斯道者。常覺<a 
name="0779c22" id="0779c22"></a>伊人可懷。今日諸公叩問。是空谷足音矣。試略拈之。<a 
name="0779c23" id="0779c23"></a>一部中庸大旨。全在性道教三句。性雖本自天命。而<a 
name="0779c24" id="0779c24"></a>實在人心之能率天命者是道。此道若人人能率。則<a 
name="0779c25" id="0779c25"></a>何用教為因有不能率此天命之性者。故聖人立此<a 
name="0779c26" id="0779c26"></a>率性之教。而為修道之宗旨也。故教者教天下以當<a 
name="0779c27" id="0779c27"></a>然之則也。然不從修道來。則異端曲學。皆足以亂世。<a 
name="0779c28" id="0779c28"></a>故云率性然後謂之道。性者天人合一之理也。然不<a 
name="0779c29" id="0779c29"></a>從天命來。則可善可惡。皆足以誣天。故云天命然後<a 
name="0779c30" id="0779c30"></a>謂之性。率修者即率修此性中之道教也。故次節直<a 
name="0780a01" id="0780a01"></a>頂道說觀也者二字。要人知得此道是率性而來者。<a 
name="0780a02" id="0780a02"></a>即此就是天命。既認得是天命。則如時行物生。何須<a 
name="0780a03" id="0780a03"></a>臾可離須知可離即非率性也。道之發端。不在睹聞<a 
name="0780a04" id="0780a04"></a>而在不睹不聞此幾微處舉步一錯。則千里萬里俱<a 
name="0780a05" id="0780a05"></a>錯。而戒懼又在不睹不聞之先。所以說隱者見之幾。<a 
name="0780a06" id="0780a06"></a>微者顯之幾非有慎獨工夫。向此睹聞聲色之絕待<a 
name="0780a07" id="0780a07"></a>處省察。何以成此率。修而不失性之功用哉。子思恐<a 
name="0780a08" id="0780a08"></a>人落於有無兩邊。故特拈出喜怒哀樂未發。與發皆<a 
name="0780a09" id="0780a09"></a>中節。使人體<span class="corr" title='[訒&gt;認]'>認</span>。不是率情。乃是率性。性即是中。率之<a 
name="0780a10" id="0780a10"></a>即和。中是天命之公正。和是流行之無乖。大本者是<a 
name="0780a11" id="0780a11"></a>寂然不動之地。達道者是感而遂通之途。人果能致<a 
name="0780a12" id="0780a12"></a>此中和。必要在不睹不聞處以慎其獨而天地於此<a 
name="0780a13" id="0780a13"></a>位。萬物於此育矣。又何更有無忌憚。為自誤誤人之<a 
name="0780a14" id="0780a14"></a>道哉須知此理不必別尋註腳。只於本文逐章看去。<a 
name="0780a15" id="0780a15"></a>一一皆有印證諸公不信。還請退而省其私。亦足以<a 
name="0780a16" id="0780a16"></a>發明杖人之學庸宗旨矣。眾禮而退。弟子大年李延<a 
name="0780a17" id="0780a17"></a>壽謹紀。</p><a 
name="0780a18" id="0780a18"></a><p style="text-indent: 0em; margin-left: 0em"><span class="linehead"></span>大契曰生平不剖之疑甚多。即如坑長平六十萬卒。<a 
name="0780a19" id="0780a19"></a>夫六十萬卒未必盡犯可死之罪。而慘酷若此。豈長<a 
name="0780a20" id="0780a20"></a>平眾生之業報耶。抑坑之者種毒自有毒。發時耶。師<a 
name="0780a21" id="0780a21"></a>云當兩軍對壘之時存亡呼吸。非彼即此。得勝為強。<a 
name="0780a22" id="0780a22"></a>不勝者死雖有冤對。然此中非如故殺者之利害也<a 
name="0780a23" id="0780a23"></a>昔關公未嘗不斬將搴旗。特以其義膽忠肝。照耀古<a 
name="0780a24" id="0780a24"></a>今。就中生殺之機。固有別耳。如人誤傷一蟻穴百萬<a 
name="0780a25" id="0780a25"></a>生靈。與一人無故取一蟻殺之者。其罪輕重何如。所<a 
name="0780a26" id="0780a26"></a>謂行一不義殺一不辜。雖有天下不為者。慎此殺機<a 
name="0780a27" id="0780a27"></a>也。此機弗動。自然不殺無辜。此機妄動。自然殘害不<a 
name="0780a28" id="0780a28"></a>顧。是六十萬卒。以動殺機而獲殺報也。坑之者亦以<a 
name="0780a29" id="0780a29"></a>動殺機而自種毒也。大聖賢無死地。固不為人所殺。<a 
name="0780a30" id="0780a30"></a>大奸雄惡貫未即滿。亦不即為人所殺。今無孔子微<a 
name="0780b01" id="0780b01"></a>服過宋之幾先自居於福地。又無曹瞞敬禮關公之<a 
name="0780b02" id="0780b02"></a>智獲效於華容。徒蠢蠢發機自作自受。造化雖善。亦<a 
name="0780b03" id="0780b03"></a>無如之何矣。師言未終。而諸弟子當下生生之心油<a 
name="0780b04" id="0780b04"></a>然以出。即師亦以此問為可挽回殺運有足補世教<a 
name="0780b05" id="0780b05"></a>云。</p><a 
name="0780b06" id="0780b06"></a><p style="text-indent: 0em; margin-left: 0em"><span class="linehead"></span>大全曰大慧語錄有云天命之謂性。清淨法身也。率<a 
name="0780b07" id="0780b07"></a>性之謂道圓滿報身也修道之謂教。千百億化身也<a 
name="0780b08" id="0780b08"></a>不識此等意義可以互相發明耶。師曰此三配玅矣<a 
name="0780b09" id="0780b09"></a>然且未盡。今日詳言之可乎。天命句。是本來常住法<a 
name="0780b10" id="0780b10"></a>身。即正因佛性實相般若不屬修證而成者是也。率<a 
name="0780b11" id="0780b11"></a>性句。是自性現量之德。即了因佛性。觀照般若。不起<a 
name="0780b12" id="0780b12"></a>染污之妄是也。修道句。是日用常行之事。即緣因佛<a 
name="0780b13" id="0780b13"></a>性文字般若。不墮迷執之途是也蓋性學絕傳。繼往<a 
name="0780b14" id="0780b14"></a>開來全恃有教。但所貴乎教者。在於以修道教人耳。<a 
name="0780b15" id="0780b15"></a>諸子百家非不自云立教而刑名法術。去道滋遠。是<a 
name="0780b16" id="0780b16"></a>自誤誤人也豈得謂之修道之教乎。所謂道者何即<a 
name="0780b17" id="0780b17"></a>率吾人固然之性是也。率之而中其秩序之天則。為<a 
name="0780b18" id="0780b18"></a>君子中庸不修而以偏詞抹摋中節。則為小人反中<a 
name="0780b19" id="0780b19"></a>庸。譬之太極盤中。金鍼對合。六十四卦皆安其位鍼<a 
name="0780b20" id="0780b20"></a>若一差。六十四卦盡移矣雖然。群儒論性。幾成聚訟<a 
name="0780b21" id="0780b21"></a>故歸其原於天命。而善惡并善惡混諸議總無參入<a 
name="0780b22" id="0780b22"></a>處。後章於穆不<span class="corr" title='[巳&gt;已]'>已</span>。便註此句。於穆者即天也。不<span class="corr" title='[巳&gt;已]'>已</span>者<a 
name="0780b23" id="0780b23"></a>即命也。其言上天之載無聲無臭者。即至誠是也。常<a 
name="0780b24" id="0780b24"></a>住真性原不斷絕。即無息是也教以當然而歸於自<a 
name="0780b25" id="0780b25"></a>然行乎歷然而信其天然。三性即一性之本始也佛<a 
name="0780b26" id="0780b26"></a>性即我性之靈覺也。行無事。必有事。無然畔援。無然<a 
name="0780b27" id="0780b27"></a>欣<span class="corr" title='[羡&gt;羨]'>羨</span>。何處容計較造作心哉。如或紗縠請從此格。</p><a 
name="0780b28" id="0780b28"></a><p style="text-indent: 0em; margin-left: 0em"><span class="linehead"></span>大<span class="corr" title='[[禾/亍]&gt;年]'>年</span>曰中庸三句既窮極義理之精微矣。別傳之明<a 
name="0780b29" id="0780b29"></a>心見性。敢望慈言一暢發之。師曰。且作幾箇圈圈可<a 
name="0780b30" id="0780b30"></a>乎第一圈性第二圈心第三圈命第四圈身第五圈<a 
name="0780c01" id="0780c01"></a>世性寂然不動玅淨圓明原無色相可名。心為源頭<a 
name="0780c02" id="0780c02"></a>之地。源頭而善。則生機流於命定慧見於身。種種福<a 
name="0780c03" id="0780c03"></a>緣。便自成一善世界矣源頭而惡則殺機流於命。凶<a 
name="0780c04" id="0780c04"></a>殘見於身。種種禍胎。便自成一惡世界矣幾者靜動<a 
name="0780c05" id="0780c05"></a>之微吉凶之先見者也譬之天子端拱未發念時是<a 
name="0780c06" id="0780c06"></a>先天未兆也。忽發念用某命為六部官是先天造命<a 
name="0780c07" id="0780c07"></a>命<span class="corr" title='[巳&gt;已]'>已</span>下。則落後天之數也。六部命下。便各自盡其職<a 
name="0780c08" id="0780c08"></a>業。雖有兼才。不敢代庖。蓋此幾一慎。良知惺惺便見<a 
name="0780c09" id="0780c09"></a>自性。即成佛矣。若此幾不慎。迷卻良知。便不見自性。<a 
name="0780c10" id="0780c10"></a>即墮迷途矣。是善者得福。皆因心造。必不能以惡人<a 
name="0780c11" id="0780c11"></a>而代享善人之福也。即有禍。亦福也惡者得禍。亦因<a 
name="0780c12" id="0780c12"></a>心造。必不能以善人而代罹惡人之禍也。即有福。亦<a 
name="0780c13" id="0780c13"></a>禍也。差之毫釐。失之千里矣。繫傳舉中孚言應違。可<a 
name="0780c14" id="0780c14"></a>弗慎乎。夫物格知至者當處歷然。當處寂然。所謂先<a 
name="0780c15" id="0780c15"></a>天。後天。大本。差等。斷非判若兩橛也。猶執首上安首<a 
name="0780c16" id="0780c16"></a>之綴旒乎哉。直須神明其故。處處見其則焉。質俟不<a 
name="0780c17" id="0780c17"></a>惑。易不欺人。明矣。貴知有者。自願窮盡。總在各人自<a 
name="0780c18" id="0780c18"></a><span class="corr" title='[巳&gt;己]'>己</span>。格皆備之物。見大公之性。中隨時之節。勿作口頭<a 
name="0780c19" id="0780c19"></a>禪例聽過也。少坐。因作<img src="../cb_tripitaka_web/figures/J/J34p0780_01.gif" alt="J34p0780_01.gif"/>以示之。眾復愕然。師曰。此<a 
name="0780c20" id="0780c20"></a>處不能現前。仍是口頭漉漉空過矣。鑄鏡磨鏡。如何<a 
name="0780c21" id="0780c21"></a>可忽。眾益惕然。</p><p style="text-indent: 0em; margin-left: 0em"><span class="linehead"></span>桐城弟子大全左國林謹紀</p>
<hr>【經文資訊】嘉興藏第 34 冊 No. B311 天界覺浪盛禪師全錄<br>【版本記錄】CBETA 電子佛典 2014.04，完成日期：2014/04/26<br>【編輯說明】本資料庫由中華電子佛典協會（CBETA）依嘉興藏所編輯<br>【原始資料】CBETA 人工輸入（版本一），CBETA 人工輸入（版本二），LINDEN 大德提供之部份經文<br>【其他事項】本資料庫可自由免費流通，詳細內容請參閱【<a href="http://www.cbeta.org/copyright.php" target="_blank">中華電子佛典協會資料庫版權宣告</a>】<hr>







</div></div>
 </div><script>$("#cbeta_tripitaka").css("line-height", "160%");$(".juannum").css("font-size", "1em");$(".xu").css("font-size", "1em");$(".w").css("font-size", "1em");$(".byline").css("font-size", "1em");$(".linehead").css("font-size", "1em");$(".lg").css("font-size", "1em");$(".juanname").css("font-size", "1.2em");$(".headname").css("font-size", "1.2em");$(".note").css("font-size", "0.8em");$("span.linehead").css("display", "inline");</script>	</div><!-- /content -->

	<div data-role="footer" data-position="fixed">
	<table><tr>
		<td><a href="index1cfd.html?index=J34nB311" data-role="button" data-icon="arrow-l" data-theme="b">回上層</a></td>
		<td><a href="index-2.html" data-role="button" data-icon="home" data-theme="b">回首頁</a></td>
		<td><input type="search" name="search" id="search-basic"  data-theme="b" placeholder="目錄搜尋" value="" onkeypress="OnInput(event)"/></td>
	</tr></table>
	</div><!-- /footer -->

</div><!-- /page -->
</body>

<!-- Mirrored from tripitaka.cbeta.org/mobile/index.php?index=J34nB311_031 by HTTrack Website Copier/3.x [XR&CO'2014], Tue, 07 Jun 2016 07:13:07 GMT -->
</html>
