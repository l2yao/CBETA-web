<!DOCTYPE html> 
<html>

<!-- Mirrored from tripitaka.cbeta.org/mobile/index.php?index=J31nB269_003 by HTTrack Website Copier/3.x [XR&CO'2014], Tue, 07 Jun 2016 07:12:09 GMT -->
<head>
	<meta http-equiv="Content-Type" content="text/html; charset=utf-8">
	<meta name="viewport" content="width=device-width, initial-scale=1">
	<title>CBETA 漢文大藏經</title>
	<meta name="description" content="CBETA 數位藏經閣 大正藏 卍續藏 漢文電子佛典目錄">
	<meta name="keywords" content="CBETA, 中華電子佛典協會, 數位藏經閣, 大正藏, 卍續藏, 大藏經, 漢文電子佛典, 漢文佛典, 佛典電子化, 電子佛典, 佛典, 佛經, 佛教, 佛法, 佛教經典, 三藏, 經藏, 素怛纜, 律藏, 毗奈耶, 毘奈耶, 毘尼, 毗尼, 論藏, 阿毗達磨, 阿毘達磨, 法寶, 達磨, Tripitaka, Pitaka, Taisho, Xuzangjing, Canon, Sutra, Buddhist, Buddhism, Vinaya, Abhidharma, Abhidhamma, Abhidarma, Dhamma, Bible">
<!-- 這個版本可以縮放文字大小
	<link rel="stylesheet" href="http://code.jquery.com/mobile/1.0.1/jquery.mobile-1.0.1.css" />
	<script src="http://code.jquery.com/jquery-1.7.1.min.js"></script>
	<script type="text/javascript" src="http://code.jquery.com/mobile/1.0.1/jquery.mobile-1.0.1.min.js"></script>
-->
	<link rel="stylesheet" href="../../code.jquery.com/mobile/1.1.0/jquery.mobile-1.1.0.css" />
	<script src="../../code.jquery.com/jquery-1.7.1.min.js"></script>
	<script type="text/javascript" src="../../code.jquery.com/mobile/1.1.0/jquery.mobile-1.1.0.min.js"></script>
</head>
<img src="http://tripitaka.cbeta.org/ga.php?utmac=MO-30696269-4&amp;utmn=49938251&amp;utmr=http%3A%2F%2Ftripitaka.cbeta.org%2Fmobile%2Findex.php%3Findex%3DJ31nB269&amp;utmp=%2Fmobile%2Findex.php%3Findex%3DJ31nB269_003&amp;guid=ON" /><body>
<script type="text/javascript">
function OnInput (event)
{
	var chCode = event.keyCode;
	if(chCode == 13)
	{
		search = "index6e5e.html?search=" + event.target.value;
		location.replace(search);
	}
}
</script>
<div data-role="page" class="type-index">

	<div data-role="header" data-position="fixed">
	<a href="index06f7.html?index=J31nB269_002" data-icon="arrow-l" data-iconpos="notext" data-theme="b">上一卷</a>
	<p style="text-align:center">嘉興大藏經　第31冊<br/>No.B269 金剛般若經疏論纂要刊定記會編 (10卷)<br/>【唐 宗密述疏　宋 子璿錄記　清 行策會編】<br/>第 3 卷</p>
	<a href="indexa6ca.html?index=J31nB269_004" data-icon="arrow-r"  data-iconpos="notext" class="ui-btn-right" data-theme="b">下一卷</a>
	</div><!-- /header -->

	<div data-role="content"><div id="cbeta_tripitaka">
<div cbrcopy="true" id="J31">
<div class="root" id="B269" sutra_name="金剛般若經疏論纂要刊定記會編" sutra_juan="[卷3]">　
<a 
name="0688a01" id="0688a01"></a><p><span class="juanname">金剛般若經疏論纂要刊定記會編卷第三</span></p><a 
name="0688a02" id="0688a02"></a><p style="margin-left: 4em"><span class="byline">秦三藏法師鳩摩羅什譯經</span></p><a 
name="0688a03" id="0688a03"></a><p style="margin-left: 4em"><span class="byline">唐　圭山大師宗密　述疏</span></p><a 
name="0688a04" id="0688a04"></a><p style="margin-left: 4em"><span class="byline">宋　長水沙門子璿　錄記</span></p><a 
name="0688a05" id="0688a05"></a><p style="margin-left: 4em"><span class="byline">清荊溪後學沙門行策會編</span></p><a 
name="0688a06" id="0688a06"></a><p style="text-indent: 0em; margin-left: 1em"><span class="linehead"></span>第四釋通文義二初解題目。</p><a 
name="0688a07" id="0688a07"></a><p style="text-indent: 0em; margin-left: 0em"><span class="linehead"></span>金剛般若波羅蜜經</p><a 
name="0688a08" id="0688a08"></a><p style="text-indent: -1em; margin-left: 2em"><span class="linehead"></span>●疏二初釋所詮三初釋金剛二初翻名示相。</p><a 
name="0688a09" id="0688a09"></a><p style="text-indent: 0em; margin-left: 1em"><span class="linehead"></span>金剛者梵云跋折羅力士所執之杵是此寶也金<a 
name="0688a10" id="0688a10"></a>中最剛故名金剛帝釋有之薄福者難見。</p><a 
name="0688a11" id="0688a11"></a><p style="text-indent: 0em; margin-left: 2em"><span class="linehead"></span>梵云下新云縛左羅力士所執者如經所說執<a 
name="0688a12" id="0688a12"></a>金剛神梵云諾建那此云露形神即此力士也<a 
name="0688a13" id="0688a13"></a>金中最剛者金語通五此最精堅故安剛字仍<a 
name="0688a14" id="0688a14"></a>非人間之物故云帝釋有之乃是天上至寶故<a 
name="0688a15" id="0688a15"></a>云薄福者難見正理論云帝釋有寶名曰金剛<a 
name="0688a16" id="0688a16"></a>不為薄福眾生所見。</p><a 
name="0688a17" id="0688a17"></a><p style="text-indent: -1em; margin-left: 2em"><span class="linehead"></span>●二約法辨義二初引經論總彰二義三初總標<a 
name="0688a18" id="0688a18"></a>略辨。</p><a 
name="0688a19" id="0688a19"></a><p style="text-indent: 0em; margin-left: 1em"><span class="linehead"></span>極堅極利喻般若焉無物可能壞之而能碎壞萬<a 
name="0688a20" id="0688a20"></a>物。</p><a 
name="0688a21" id="0688a21"></a><p style="text-indent: 0em; margin-left: 2em"><span class="linehead"></span>初二句表有勝能故喻般若無物下釋極堅等<a 
name="0688a22" id="0688a22"></a>相則知若有一物能壞則非極堅若有一物不<a 
name="0688a23" id="0688a23"></a>碎則非極利也如銀鐵雖堅遇火則融刀劍雖<a 
name="0688a24" id="0688a24"></a>利斫石則缺非極堅利也揀餘堅利故加極字。</p><a 
name="0688a25" id="0688a25"></a><p style="text-indent: -1em; margin-left: 2em"><span class="linehead"></span>●二引教委釋。</p><a 
name="0688a26" id="0688a26"></a><p style="text-indent: 0em; margin-left: 1em"><span class="linehead"></span>涅槃經云譬如金剛無能壞者而能碎壞一切諸<a 
name="0688a27" id="0688a27"></a>物無著云金剛難壞又云金剛能斷又云金剛者<a 
name="0688a28" id="0688a28"></a>細牢故細者智因故牢者不可壞故。</p><a 
name="0688a29" id="0688a29"></a><p style="text-indent: 0em; margin-left: 2em"><span class="linehead"></span>涅槃下引經無著下引論難壞即堅義能斷即<a 
name="0688a30" id="0688a30"></a>利義細牢者細謂揀麤顯是微妙牢揀可壞堅<a 
name="0688b01" id="0688b01"></a>固義成智因即是慧慧是智之因智是慧之果<a 
name="0688b02" id="0688b02"></a>此約觀照般若說以微細故能入於惑令彼滅<a 
name="0688b03" id="0688b03"></a>也不可壞者智論云一切語言名相等事皆可<a 
name="0688b04" id="0688b04"></a>破壞唯無相智不可破壞此約實相般若說問<a 
name="0688b05" id="0688b05"></a>實相般若分因果耶答用有勝劣故分因果體<a 
name="0688b06" id="0688b06"></a>無增減因果一如故普賢觀云大乘因者諸法<a 
name="0688b07" id="0688b07"></a>實相大乘果者亦諸法實相華嚴經疏云理開<a 
name="0688b08" id="0688b08"></a>體用名大方廣智分因果號佛華嚴。</p><a 
name="0688b09" id="0688b09"></a><p style="text-indent: -1em; margin-left: 2em"><span class="linehead"></span>●三結顯喻旨。</p><a 
name="0688b10" id="0688b10"></a><p style="text-indent: 0em; margin-left: 1em"><span class="linehead"></span>皆以堅喻般若體利喻般若用。</p><a 
name="0688b11" id="0688b11"></a><p style="text-indent: 0em; margin-left: 2em"><span class="linehead"></span>此結所引經論之意也然先上諸德皆用此義<a 
name="0688b12" id="0688b12"></a>資聖云金剛者堅而復利堅喻本覺真性雖流<a 
name="0688b13" id="0688b13"></a>轉諸趣而覺性無壞利喻般若淨照三賢十地<a 
name="0688b14" id="0688b14"></a>貫通萬行無明惑暗無不壞也肇云金剛者堅<a 
name="0688b15" id="0688b15"></a>利之譬也堅故物莫能沮利故物無不摧以況<a 
name="0688b16" id="0688b16"></a>斯慧邪魔不能毀堅之極也萬物皆能破利之<a 
name="0688b17" id="0688b17"></a>義也又諸經論說金剛喻定勝鬘經說金剛喻<a 
name="0688b18" id="0688b18"></a>智梵網經以十回向為十金剛仁王謂十堅心<a 
name="0688b19" id="0688b19"></a>淨名以金剛慧決了此相無縛無脫得無生法<a 
name="0688b20" id="0688b20"></a>忍又諸經論說金剛座金剛山金剛輪如是等<a 
name="0688b21" id="0688b21"></a>說皆取堅利義也又晉武帝起居注云武帝十<a 
name="0688b22" id="0688b22"></a>三年燉煌有人獻金剛寶生于金中色如紫石<a 
name="0688b23" id="0688b23"></a>英狀如蕎麥百鍊不銷可以切玉如泥是知堅<a 
name="0688b24" id="0688b24"></a>利之極也。</p><a 
name="0688b25" id="0688b25"></a><p style="text-indent: -1em; margin-left: 2em"><span class="linehead"></span>●二引真諦別示六種二初正明六種。</p><a 
name="0688b26" id="0688b26"></a><p style="text-indent: 0em; margin-left: 1em"><span class="linehead"></span>又真諦記說六種金剛一青色能消災厄喻般若<a 
name="0688b27" id="0688b27"></a>能除業障二黃色隨人所須喻無漏功德三赤色<a 
name="0688b28" id="0688b28"></a>對日出火慧對本覺出無生智火四白色能清濁<a 
name="0688b29" id="0688b29"></a>水般若能清疑濁五空色令人空中行坐慧破法<a 
name="0688b30" id="0688b30"></a>執住真空理六碧色能消諸毒慧除三毒。</p><a 
name="0688c01" id="0688c01"></a><p style="text-indent: 0em; margin-left: 2em"><span class="linehead"></span>一一以法合之分明如文皆般若之功也災厄<a 
name="0688c02" id="0688c02"></a>等者有厄則災禍必來有業則苦果定至厄除<a 
name="0688c03" id="0688c03"></a>則災禍不起業喪則苦果不生隨人所須有二<a 
name="0688c04" id="0688c04"></a>意一則如餘物不能隨所須金不可為銀用羅<a 
name="0688c05" id="0688c05"></a>不可為錦用等金剛則不然要者皆得法中亦<a 
name="0688c06" id="0688c06"></a>爾有漏功德人不可為天富不可為貧無漏不<a 
name="0688c07" id="0688c07"></a>爾隨心所成二則餘物用之則盡金剛出之不<a 
name="0688c08" id="0688c08"></a>窮法中亦爾有漏受之則窮無漏受之不盡對<a 
name="0688c09" id="0688c09"></a>日等者慧即始覺合本覺時見法無生名無生<a 
name="0688c10" id="0688c10"></a>智如起信云得見心性心即常住常住即無生<a 
name="0688c11" id="0688c11"></a>義也火出燒盡世間使六合空廓智起斷除煩<a 
name="0688c12" id="0688c12"></a>惱令大道通同能清等者水清則萬像齊鑑疑<a 
name="0688c13" id="0688c13"></a>除即佛法現前空中等者升太虛則不履於地<a 
name="0688c14" id="0688c14"></a>住真空則不墮世間消諸毒者中毒則令人命<a 
name="0688c15" id="0688c15"></a>終起惑則永沈生死毒除則延年益壽惑遣則<a 
name="0688c16" id="0688c16"></a>不滅不生。</p><p style="text-indent: -1em; margin-left: 2em"><span class="linehead"></span>●二結示傍正。</p><a 
name="0688c17" id="0688c17"></a><p style="text-indent: 0em; margin-left: 1em"><span class="linehead"></span>傍兼可矣非堅利之本喻。</p><a 
name="0688c18" id="0688c18"></a><p style="text-indent: 0em; margin-left: 2em"><span class="linehead"></span>佛所立名本約堅利如上六義乃是兼明諸家<a 
name="0688c19" id="0688c19"></a>至此多不料簡殊濫正義若將此六配前五因<a 
name="0688c20" id="0688c20"></a>即一當第三二三當四五四當第二五六當第<a 
name="0688c21" id="0688c21"></a>一也。</p><p style="text-indent: -1em; margin-left: 2em"><span class="linehead"></span>●二釋般若二初翻名略指。</p><a 
name="0688c22" id="0688c22"></a><p style="text-indent: 0em; margin-left: 1em"><span class="linehead"></span>般若正翻云慧即照五蘊空相應本覺之慧是也。</p><a 
name="0688c23" id="0688c23"></a><p style="text-indent: 0em; margin-left: 2em"><span class="linehead"></span>般若正翻慧者以古來諸德義翻為妙慧淨慧<a 
name="0688c24" id="0688c24"></a>無相慧此皆挾到彼岸義是別相也或云智慧<a 
name="0688c25" id="0688c25"></a>今云正翻慧者即通相也即照下約功用以出<a 
name="0688c26" id="0688c26"></a>體也照蘊空即是功用本覺之慧即是出體大<a 
name="0688c27" id="0688c27"></a>品云色如聚沫受如泡幻想如陽燄行如芭蕉<a 
name="0688c28" id="0688c28"></a>識如幻化如是觀者名照蘊空相應等者本覺<a 
name="0688c29" id="0688c29"></a>即如來藏自性清淨心非新生故言本不頑暗<a 
name="0688c30" id="0688c30"></a>故言覺慧即始覺也依體起用故云之慧始即<a 
name="0689a01" id="0689a01"></a>同本故曰相應然本覺與慧不一不二以不二<a 
name="0689a02" id="0689a02"></a>故故言相應以不一故故言之慧故資聖云妄<a 
name="0689a03" id="0689a03"></a>心見俗曰無明悟心照真為般若俗境萬有見<a 
name="0689a04" id="0689a04"></a>心必異真空理一悟自無差第一義空離照無<a 
name="0689a05" id="0689a05"></a>理清淨本覺即理是照又涅槃云佛性者名第<a 
name="0689a06" id="0689a06"></a>一義空第一義空名為智慧此等皆證體用非<a 
name="0689a07" id="0689a07"></a>一非二義也然本即實相始即觀照也。</p><a 
name="0689a08" id="0689a08"></a><p style="text-indent: -1em; margin-left: 2em"><span class="linehead"></span>●二引教廣釋二初引論別相釋二初明總攝三<a 
name="0689a09" id="0689a09"></a>慧。</p><a 
name="0689a10" id="0689a10"></a><p style="text-indent: 0em; margin-left: 1em"><span class="linehead"></span>若約學者從淺至深言之則攝聞思修三慧總為<a 
name="0689a11" id="0689a11"></a>般若。</p><a 
name="0689a12" id="0689a12"></a><p style="text-indent: 0em; margin-left: 2em"><span class="linehead"></span>學者即修大乘行人也初須聞法生解名聞慧<a 
name="0689a13" id="0689a13"></a>次則測度所聞評量教理分明忍可以印自心<a 
name="0689a14" id="0689a14"></a>名思慧然後如聞思處依而行之無所乖越名<a 
name="0689a15" id="0689a15"></a>修慧前二有漏後一無漏前淺後深深淺雖殊<a 
name="0689a16" id="0689a16"></a>通名為慧是故總收名為般若如人攻文赴舉<a 
name="0689a17" id="0689a17"></a>及第雖前劣後勝皆一人也云云。</p><a 
name="0689a18" id="0689a18"></a><p style="text-indent: -1em; margin-left: 2em"><span class="linehead"></span>●二引論文釋成二初正釋成。</p><a 
name="0689a19" id="0689a19"></a><p style="text-indent: 0em; margin-left: 1em"><span class="linehead"></span>故無著云能斷者般若波羅蜜中聞思修所斷如<a 
name="0689a20" id="0689a20"></a>金剛斷處而斷故。</p><a 
name="0689a21" id="0689a21"></a><p style="text-indent: 0em; margin-left: 2em"><span class="linehead"></span>波羅蜜中等者此明頓悟中漸修也慧纔發時<a 
name="0689a22" id="0689a22"></a>照萬法空便到彼岸名為頓悟由有多生習性<a 
name="0689a23" id="0689a23"></a>未得念念相應故須聽聞正法思惟其義如說<a 
name="0689a24" id="0689a24"></a>修行方得究竟證入名為漸修開題中略明也<a 
name="0689a25" id="0689a25"></a>若唯識中說則具根後二智謂十度中六通本<a 
name="0689a26" id="0689a26"></a>後四唯後得六中則二智皆具為分六度故第<a 
name="0689a27" id="0689a27"></a>六偏取二空本也今依無著更加加行智則通<a 
name="0689a28" id="0689a28"></a>前三矣金剛斷處等者如金剛斷物之處而斷<a 
name="0689a29" id="0689a29"></a>煩惱非謂金剛亦通所斷。</p><a 
name="0689a30" id="0689a30"></a><p style="text-indent: -1em; margin-left: 2em"><span class="linehead"></span>●二配因果二初雙引論。</p><a 
name="0689b01" id="0689b01"></a><p style="text-indent: 0em; margin-left: 1em"><span class="linehead"></span>又云細者智因故者智因即慧也依智度論因位<a 
name="0689b02" id="0689b02"></a>名般若果位名智。</p><a 
name="0689b03" id="0689b03"></a><p style="text-indent: 0em; margin-left: 2em"><span class="linehead"></span>上者字論牒所標下者字疏牒論文智因即慧<a 
name="0689b04" id="0689b04"></a>慧果即智也前雖引用今方解釋此引無著也<a 
name="0689b05" id="0689b05"></a>次引智論可知。</p><p style="text-indent: -1em; margin-left: 2em"><span class="linehead"></span>●二雙解釋。</p><a 
name="0689b06" id="0689b06"></a><p style="text-indent: 0em; margin-left: 1em"><span class="linehead"></span>則聞思修皆名為細細妙之慧佛智之因矣般若<a 
name="0689b07" id="0689b07"></a>能斷故在因位佛果無斷轉受智名。</p><a 
name="0689b08" id="0689b08"></a><p style="text-indent: 0em; margin-left: 2em"><span class="linehead"></span>此明法空深慧意揀我空慧為麤淺不為佛因<a 
name="0689b09" id="0689b09"></a>但是二乘因故般若下出所以以慧是揀擇義<a 
name="0689b10" id="0689b10"></a>揀擇惑障顯無為故以因位有惑故須擇之乃<a 
name="0689b11" id="0689b11"></a>名為慧智但決斷為義以果位無惑但唯決定<a 
name="0689b12" id="0689b12"></a>朗然獨照故名為智只是一法受此兩名如人<a 
name="0689b13" id="0689b13"></a>破賊為將功成為相也有說以無漏智性為智<a 
name="0689b14" id="0689b14"></a>因大雲破之三塗有性何不斷惑闕細義也此<a 
name="0689b15" id="0689b15"></a>約妙慧別相以破若就通相取亦可矣以凡是<a 
name="0689b16" id="0689b16"></a>有心皆成佛故此得是因也。</p><a 
name="0689b17" id="0689b17"></a><p style="text-indent: -1em; margin-left: 2em"><span class="linehead"></span>●二引經通相釋。</p><a 
name="0689b18" id="0689b18"></a><p style="text-indent: 0em; margin-left: 1em"><span class="linehead"></span>若依大品經若字通智慧二義故智與慧名義少<a 
name="0689b19" id="0689b19"></a>殊體性無別。</p><a 
name="0689b20" id="0689b20"></a><p style="text-indent: 0em; margin-left: 2em"><span class="linehead"></span>此明字緣字界若字是字界般那都為緣若以<a 
name="0689b21" id="0689b21"></a>般為緣助於若界則名為慧若以那為緣助於<a 
name="0689b22" id="0689b22"></a>若界則名為智如僧人俗人等云云名殊謂曰<a 
name="0689b23" id="0689b23"></a>智曰慧義殊謂決斷揀擇此中義殊故使名殊<a 
name="0689b24" id="0689b24"></a>也體性無別者皆別境中一也前三種智皆名<a 
name="0689b25" id="0689b25"></a>慧故故智與慧皆如金剛故薩遮尼乾經云帝<a 
name="0689b26" id="0689b26"></a>釋金剛寶能滅阿修羅智碎煩惱山能壞亦如<a 
name="0689b27" id="0689b27"></a>是無常經云金剛智杵碎邪山永斷無始相纏<a 
name="0689b28" id="0689b28"></a>縛。</p><p style="text-indent: -1em; margin-left: 2em"><span class="linehead"></span>●三釋波羅蜜三初約語對翻。</p><a 
name="0689b29" id="0689b29"></a><p style="text-indent: 0em; margin-left: 1em"><span class="linehead"></span>波羅蜜者此云彼岸到應云到彼岸。</p><a 
name="0689b30" id="0689b30"></a><p style="text-indent: 0em; margin-left: 2em"><span class="linehead"></span>應云下迴梵文以西域風俗例皆如此云云青<a 
name="0689c01" id="0689c01"></a>龍云蜜多者離義到義元康云天竺風俗所作<a 
name="0689c02" id="0689c02"></a>究竟皆云到彼岸到離之義次文明之。</p><a 
name="0689c03" id="0689c03"></a><p style="text-indent: -1em; margin-left: 2em"><span class="linehead"></span>●二約義順釋二初釋義。</p><a 
name="0689c04" id="0689c04"></a><p style="text-indent: 0em; margin-left: 1em"><span class="linehead"></span>謂離生死此岸度煩惱中流到涅槃彼岸涅槃此<a 
name="0689c05" id="0689c05"></a>云圓寂亦云滅度。</p><a 
name="0689c06" id="0689c06"></a><p style="text-indent: 0em; margin-left: 2em"><span class="linehead"></span>前三句中每句皆上法下喻意明煩惱如大河<a 
name="0689c07" id="0689c07"></a>難可度故生死如此岸有情居故涅槃如彼岸<a 
name="0689c08" id="0689c08"></a>諸佛住故則慧是能離能度能到生死等是所<a 
name="0689c09" id="0689c09"></a>離所度所到若欲離此到彼必須度於中流此<a 
name="0689c10" id="0689c10"></a>約四諦說之理則明矣知苦是離此岸斷集修<a 
name="0689c11" id="0689c11"></a>道是度中流證滅是到彼岸也此順小乘義說<a 
name="0689c12" id="0689c12"></a>下經令入大乘無餘涅槃即須離二種生死此<a 
name="0689c13" id="0689c13"></a>岸乘六度船筏度二障中流到二涅槃彼岸涅<a 
name="0689c14" id="0689c14"></a>槃等者以翻波羅蜜為彼岸即是涅槃是故約<a 
name="0689c15" id="0689c15"></a>轉依果明彼岸義然生死即分段變易煩惱即<a 
name="0689c16" id="0689c16"></a>總該二障圓寂者義翻也謂德備塵沙曰圓妙<a 
name="0689c17" id="0689c17"></a>絕相累曰寂滅度者肇云涅槃者秦言無為亦<a 
name="0689c18" id="0689c18"></a>云滅度或但云滅然滅與小乘不同小乘以滅<a 
name="0689c19" id="0689c19"></a>生死為滅大乘以寂滅為滅故涅槃云生滅滅<a 
name="0689c20" id="0689c20"></a>已寂滅為樂然滅唯據果滅度乃兼因今則約<a 
name="0689c21" id="0689c21"></a>果標因故云滅度所以經中上言涅槃下云滅<a 
name="0689c22" id="0689c22"></a>度亦是唐梵雙彰也涅槃種類下文具明。</p><a 
name="0689c23" id="0689c23"></a><p style="text-indent: -1em; margin-left: 2em"><span class="linehead"></span>●二通難。</p><a 
name="0689c24" id="0689c24"></a><p style="text-indent: 0em; margin-left: 1em"><span class="linehead"></span>一切眾生即寂滅相不復更滅但以迷倒妄見生<a 
name="0689c25" id="0689c25"></a>死名在此岸若悟生死本空元來圓寂名到彼岸。</p><a 
name="0689c26" id="0689c26"></a><p style="text-indent: 0em; margin-left: 2em"><span class="linehead"></span>此即淨名經文彼云若彌勒得授記者一切眾<a 
name="0689c27" id="0689c27"></a>生亦應授記何以故一切眾生即寂滅相不復<a 
name="0689c28" id="0689c28"></a>更滅等今用此文以為難辭難意云眾生既即<a 
name="0689c29" id="0689c29"></a>寂滅何有離此到彼今言到彼者莫違經耶但<a 
name="0689c30" id="0689c30"></a>以下釋通但約翻迷成悟便是離此到彼若悟<a 
name="0690a01" id="0690a01"></a>此已漸除漸證名為究竟然成波羅蜜要與七<a 
name="0690a02" id="0690a02"></a>最勝相應如唯識說。</p><p style="text-indent: -1em; margin-left: 2em"><span class="linehead"></span>●三順義通結。</p><a 
name="0690a03" id="0690a03"></a><p style="text-indent: 0em; margin-left: 1em"><span class="linehead"></span>若兼般若迴文應云到彼岸慧。</p><a 
name="0690a04" id="0690a04"></a><p style="text-indent: 0em; margin-left: 2em"><span class="linehead"></span>則是波羅蜜中之聞思修慧也。</p><a 
name="0690a05" id="0690a05"></a><p style="text-indent: -1em; margin-left: 2em"><span class="linehead"></span>●二釋能詮二初翻名。</p><a 
name="0690a06" id="0690a06"></a><p style="text-indent: 0em; margin-left: 1em"><span class="linehead"></span>經者梵音修多羅義翻為契經。</p><a 
name="0690a07" id="0690a07"></a><p style="text-indent: 0em; margin-left: 2em"><span class="linehead"></span>修多羅或云修妒路或云素怛覽此但梵音楚<a 
name="0690a08" id="0690a08"></a>夏之異耳義翻者以修多羅正翻云線由西天<a 
name="0690a09" id="0690a09"></a>以修多羅一名召於四實謂聖教席經井索線<a 
name="0690a10" id="0690a10"></a>彼多以華獻佛置之案上恐風吹散以線貫之<a 
name="0690a11" id="0690a11"></a>又見此方聖教能持佛語得無所遺如線貫華<a 
name="0690a12" id="0690a12"></a>故以線稱目之就彼處呼曰修多羅據此正翻<a 
name="0690a13" id="0690a13"></a>即合云線此方不貴線稱故翻為經斯則暗符<a 
name="0690a14" id="0690a14"></a>彼方席經兼順此土儒道之經然雖符順彼此<a 
name="0690a15" id="0690a15"></a>而未免相濫由是更加契字以揀異之然更合<a 
name="0690a16" id="0690a16"></a>於修多羅上加欲底二字翻為契經則唐梵皆<a 
name="0690a17" id="0690a17"></a>足也。</p><p style="text-indent: -1em; margin-left: 2em"><span class="linehead"></span>●二釋義。</p><a 
name="0690a18" id="0690a18"></a><p style="text-indent: 0em; margin-left: 1em"><span class="linehead"></span>契者詮表義理契合人心即契理契機也經者佛<a 
name="0690a19" id="0690a19"></a>地論云能貫能攝故名為經以佛聖教貫穿所應<a 
name="0690a20" id="0690a20"></a>說義攝持所化生故。</p><a 
name="0690a21" id="0690a21"></a><p style="text-indent: 0em; margin-left: 2em"><span class="linehead"></span>詮表下釋契字詮表義理釋契理也謂說事如<a 
name="0690a22" id="0690a22"></a>事說理如理云云契合人心釋契機也謂令人<a 
name="0690a23" id="0690a23"></a>有所悟解歡喜信受云云斯則契理契機之經<a 
name="0690a24" id="0690a24"></a>依主釋也文雖是倒意以經是能契也經者下<a 
name="0690a25" id="0690a25"></a>次釋經字初標以佛下釋如開題處明已今唯<a 
name="0690a26" id="0690a26"></a>言經而不言契者以有般若揀濫明非道德等<a 
name="0690a27" id="0690a27"></a>經故不言也。</p><a 
name="0690a28" id="0690a28"></a><p style="text-indent: 0em; margin-left: 1em"><span class="linehead"></span>後釋經文。</p><p style="text-indent: -1em; margin-left: 2em"><span class="linehead"></span>●文二初科分。</p><a 
name="0690a29" id="0690a29"></a><p style="text-indent: -1em; margin-left: 1em"><span class="linehead"></span>○準常三分初序分二正宗分三流通分。</p><a 
name="0690a30" id="0690a30"></a><p style="text-indent: 0em; margin-left: 2em"><span class="linehead"></span>此則道安法師所判但是佛經無問大小皆科<a 
name="0690b01" id="0690b01"></a>為三意云序分彰說法之由致正宗暢本意之<a 
name="0690b02" id="0690b02"></a>玄門流通繼遐芳於萬古冥符西域今古通遵<a 
name="0690b03" id="0690b03"></a>此經從如是至敷座而坐是序分時長老下至<a 
name="0690b04" id="0690b04"></a>應作如是觀是正宗分佛說是經下至信受奉<a 
name="0690b05" id="0690b05"></a>行是流通分。</p><p style="text-indent: -1em; margin-left: 2em"><span class="linehead"></span>●二隨釋三如疏科釋。</p><a 
name="0690b06" id="0690b06"></a><p style="text-indent: -1em; margin-left: 1em"><span class="linehead"></span>○初文二初證信序二發起序。</p><a 
name="0690b07" id="0690b07"></a><p style="text-indent: 0em; margin-left: 2em"><span class="linehead"></span>證信者即六成就也顯說聽時處一一分明以<a 
name="0690b08" id="0690b08"></a>證非謬令物生信故發起者則以事相表示發<a 
name="0690b09" id="0690b09"></a>起正宗法義也然此二序更有異名謂通序別<a 
name="0690b10" id="0690b10"></a>序通謂諸經同故別謂諸經別故亦謂經後序<a 
name="0690b11" id="0690b11"></a>經前序經後序者佛說之時未有結集之時方<a 
name="0690b12" id="0690b12"></a>安立故經前序者佛先發起方說經故。</p><a 
name="0690b13" id="0690b13"></a><p style="text-indent: -1em; margin-left: 1em"><span class="linehead"></span>○今初證信序。</p><a 
name="0690b14" id="0690b14"></a><p style="text-indent: 0em; margin-left: 0em"><span class="linehead"></span>如是我聞一時佛在舍衛國祇樹給孤獨園與大比<a 
name="0690b15" id="0690b15"></a>丘眾千二百五十人俱。</p><a 
name="0690b16" id="0690b16"></a><p style="text-indent: 0em; margin-left: 1em"><span class="linehead"></span>釋此分三一明建立之因則佛臨滅度阿難請問<a 
name="0690b17" id="0690b17"></a>四事佛一一答我滅度後一依四念處住二以戒<a 
name="0690b18" id="0690b18"></a>為師三默擯惡性比丘四一切經初皆云如是我<a 
name="0690b19" id="0690b19"></a>聞一時佛在某處與某眾若干等。</p><a 
name="0690b20" id="0690b20"></a><p style="text-indent: 0em; margin-left: 2em"><span class="linehead"></span>建立因者意明如是等言因何而立佛臨滅等<a 
name="0690b21" id="0690b21"></a>者佛將入滅阿難愁惱阿泥樓豆告阿難言汝<a 
name="0690b22" id="0690b22"></a>是持佛法人且須裁抑汝當往彼咨問後事阿<a 
name="0690b23" id="0690b23"></a>難曰云何後事阿泥樓豆曰世尊在日以佛為<a 
name="0690b24" id="0690b24"></a>師世尊滅後以誰為師世尊在日依世尊住世<a 
name="0690b25" id="0690b25"></a>尊滅後依何而住惡性比丘佛在之日佛自調<a 
name="0690b26" id="0690b26"></a>伏佛滅度後如何調伏遐益後來理宜結集一<a 
name="0690b27" id="0690b27"></a>切經首置何等言阿難承教一一咨問今疏影<a 
name="0690b28" id="0690b28"></a>略不載問辭但書答語也四念處者四即身受<a 
name="0690b29" id="0690b29"></a>心法念謂念慧處謂身等即是念慧所安住處<a 
name="0690b30" id="0690b30"></a>則念是能住身等四處為所住於此四處安住<a 
name="0690c01" id="0690c01"></a>念慧名四念處住帶數釋也一觀身不淨即有<a 
name="0690c02" id="0690c02"></a>漏色蘊具有五種不淨一種子不淨乘過去業<a 
name="0690c03" id="0690c03"></a>識種子攬現在父母精血合成身故故淨名云<a 
name="0690c04" id="0690c04"></a>是身如幻從顛倒起是身如影從業緣現智論<a 
name="0690c05" id="0690c05"></a>云是身種不淨非餘妙寶物不從華間生唯從<a 
name="0690c06" id="0690c06"></a>穢道出二住處不淨於母胎中居生藏之下熟<a 
name="0690c07" id="0690c07"></a>藏之上常受熏穢故智論云是身如臭物不因<a 
name="0690c08" id="0690c08"></a>華間生不從薝蔔有亦不出寶山三自體不淨<a 
name="0690c09" id="0690c09"></a>合三十六物以成身故謂外有髮毛爪齒眵淚<a 
name="0690c10" id="0690c10"></a>涕唾垢汗便利等十二次有皮膚血肉筋脈骨<a 
name="0690c11" id="0690c11"></a>髓肪膏腦膜等十二中有脾腎心肺肝膽腸胃<a 
name="0690c12" id="0690c12"></a>赤痰白痰生藏熟藏等十二智論云地水火風<a 
name="0690c13" id="0690c13"></a>質能盛受不淨傾海洗此身不能令香潔四自<a 
name="0690c14" id="0690c14"></a>相不淨九孔常流不淨物故智論云種種不淨<a 
name="0690c15" id="0690c15"></a>物充滿於身中常流出不止如漏囊盛物五究<a 
name="0690c16" id="0690c16"></a>竟不淨一旦命終&#x80EE;脹爛壞臭惡狼藉不堪見<a 
name="0690c17" id="0690c17"></a>故淨名云是身假以澡浴衣食必歸磨滅智論<a 
name="0690c18" id="0690c18"></a>云審諦觀是身終歸於死處難御無反復背恩<a 
name="0690c19" id="0690c19"></a>如小兒金光明亦云雖常供給懷怨害終歸棄<a 
name="0690c20" id="0690c20"></a>我不知恩二觀受是苦者受即是心所遍行五<a 
name="0690c21" id="0690c21"></a>中一也仍有三種謂苦樂捨苦謂苦苦樂謂壞<a 
name="0690c22" id="0690c22"></a>苦捨謂行苦問樂受未壞應非苦耶答以樂是<a 
name="0690c23" id="0690c23"></a>苦因故凡夫妄計為樂元來是苦問捨非苦樂<a 
name="0690c24" id="0690c24"></a>云何苦耶答行蘊遷流逼迫常苦但以苦樂麤<a 
name="0690c25" id="0690c25"></a>相所覆常情不知此微細苦故此三法俱名苦<a 
name="0690c26" id="0690c26"></a>也三觀心無常者心即緣慮生滅之心謂心心<a 
name="0690c27" id="0690c27"></a>念念前滅後生相續不絕如水流注故經中說<a 
name="0690c28" id="0690c28"></a>一念中有九十剎那一剎那中九百生滅四觀<a 
name="0690c29" id="0690c29"></a>法無我者法即五蘊謂五蘊法中一一推求即<a 
name="0690c30" id="0690c30"></a>蘊離蘊皆無我也如上觀之即能對治凡夫四<a 
name="0691a01" id="0691a01"></a>種顛倒謂凡夫顛倒則造業受生反此用心自<a 
name="0691a02" id="0691a02"></a>然無咎以戒為師者從其軌範但依戒律作止<a 
name="0691a03" id="0691a03"></a>分明故菩薩戒序云波羅提木叉者是汝大師<a 
name="0691a04" id="0691a04"></a>如來在日無異此也默擯等者佛法慈悲為無<a 
name="0691a05" id="0691a05"></a>刑罰比丘惡性唯默擯之意令省己知慚自然<a 
name="0691a06" id="0691a06"></a>調伏耳經初等語釋在次文然此四中意在第<a 
name="0691a07" id="0691a07"></a>四文中承便兼帶前三。</p><a 
name="0691a08" id="0691a08"></a><p style="text-indent: 0em; margin-left: 1em"><span class="linehead"></span>二明建立之意意有三焉一斷疑故謂結集時阿<a 
name="0691a09" id="0691a09"></a>難升座欲宣佛語感得自身相好如佛眾起三疑<a 
name="0691a10" id="0691a10"></a>一疑佛重起說法二疑他方佛來三疑阿難成佛<a 
name="0691a11" id="0691a11"></a>故說此言三疑頓斷二息諍故若不推從佛聞言<a 
name="0691a12" id="0691a12"></a>自製作則諍論起三異邪故不同外道經初云阿<a 
name="0691a13" id="0691a13"></a>憂等。</p><a 
name="0691a14" id="0691a14"></a><p style="text-indent: 0em; margin-left: 2em"><span class="linehead"></span>建立意者建立如是等言意在於何此有三意<a 
name="0691a15" id="0691a15"></a>如文三段斷疑等者智度論說佛滅度後諸天<a 
name="0691a16" id="0691a16"></a>王等請迦葉言乃至云法城欲頹法幢欲倒當<a 
name="0691a17" id="0691a17"></a>以大悲建立佛法迦葉受請往須彌頂擊大揵<a 
name="0691a18" id="0691a18"></a>槌諸聖弟子得神通者皆來集會迦葉告言佛<a 
name="0691a19" id="0691a19"></a>法欲滅眾生可愍待結集竟隨汝入滅諸來聖<a 
name="0691a20" id="0691a20"></a>眾受教而住畢缽羅窟迦葉入定以天眼觀今<a 
name="0691a21" id="0691a21"></a>是眾中誰有煩惱應逐出者唯有阿難煩惱未<a 
name="0691a22" id="0691a22"></a>盡爾時迦葉從定而起於大眾中牽出阿難告<a 
name="0691a23" id="0691a23"></a>言清淨眾中結集法藏汝結未盡不應住此是<a 
name="0691a24" id="0691a24"></a>時阿難慚恥悲泣告迦葉言我能有力久可得<a 
name="0691a25" id="0691a25"></a>道但為侍佛以阿羅漢者不得給侍故留殘結<a 
name="0691a26" id="0691a26"></a>不盡斷爾迦葉告言汝更有過佛意不聽女人<a 
name="0691a27" id="0691a27"></a>出家為汝慇懃致請令佛正法五百歲衰微是<a 
name="0691a28" id="0691a28"></a>汝突吉羅罪佛臨涅槃近俱尸竭城背痛疊鬱<a 
name="0691a29" id="0691a29"></a>多羅僧敷臥語汝須水汝不供給是汝突吉羅<a 
name="0691a30" id="0691a30"></a>罪佛昔問汝若有人好修四神足應住壽一劫<a 
name="0691b01" id="0691b01"></a>若無減一劫為汝不對令佛早入涅槃是汝突<a 
name="0691b02" id="0691b02"></a>吉羅罪汝於一時以鬱多羅僧襯身而臥是汝<a 
name="0691b03" id="0691b03"></a>突吉羅罪汝昔與佛疊僧伽梨衣以足踏上是<a 
name="0691b04" id="0691b04"></a>汝突吉羅罪佛陰藏相入涅槃後以示女人實<a 
name="0691b05" id="0691b05"></a>為羞恥是汝突吉羅罪迦葉言汝有如是六種<a 
name="0691b06" id="0691b06"></a>突吉羅罪應於僧中悔過是時阿難脫革屣袒<a 
name="0691b07" id="0691b07"></a>右肩長跪合掌依六種突吉羅罪懺悔懺悔已<a 
name="0691b08" id="0691b08"></a>迦葉牽阿難出語言汝漏盡可來言訖自閉窟<a 
name="0691b09" id="0691b09"></a>門是時阿難涕淚悲泣求斷結惑靡不精誠至<a 
name="0691b10" id="0691b10"></a>於後夜疲極偃息頭未至枕朗然得悟三明六<a 
name="0691b11" id="0691b11"></a>通作大羅漢卻至窟門擊門而喚迦葉言汝復<a 
name="0691b12" id="0691b12"></a>何來曰我漏已盡迦葉言汝若漏盡可縱神通<a 
name="0691b13" id="0691b13"></a>於戶鑰孔中入阿難騰身入來禮拜僧足迦葉<a 
name="0691b14" id="0691b14"></a>手摩阿難頂言我欲為汝令汝得道汝勿嫌恨<a 
name="0691b15" id="0691b15"></a>此如蘇秦張儀云云然階聖果切在修心不如<a 
name="0691b16" id="0691b16"></a>說行事佛何益狐假虎威宜其止絕斯意甚妙<a 
name="0691b17" id="0691b17"></a>詳而警之時大眾請阿難升座結集法藏既升<a 
name="0691b18" id="0691b18"></a>座已未發言間感得自身相好如佛是時大眾<a 
name="0691b19" id="0691b19"></a>遂起三疑故說下既言我從佛聞則知非佛重<a 
name="0691b20" id="0691b20"></a>起非他方佛來亦非阿難成佛故云三疑頓斷<a 
name="0691b21" id="0691b21"></a>廣如彼論恐煩略敘也息諍等者同為羅漢德<a 
name="0691b22" id="0691b22"></a>業頗齊若云自言固宜諠諍異邪等者阿者言<a 
name="0691b23" id="0691b23"></a>無憂者曰有外道意云萬法雖異不出有無置<a 
name="0691b24" id="0691b24"></a>之經初以之為吉以初吉故令中後亦吉今則<a 
name="0691b25" id="0691b25"></a>不爾故云異邪。</p><a 
name="0691b26" id="0691b26"></a><p style="text-indent: 0em; margin-left: 1em"><span class="linehead"></span>三正釋文義。</p><p style="text-indent: -1em; margin-left: 2em"><span class="linehead"></span>●文二初標列述意。</p><a 
name="0691b27" id="0691b27"></a><p style="text-indent: 0em; margin-left: 1em"><span class="linehead"></span>具六成就謂信聞時主處眾六緣不具教則不興<a 
name="0691b28" id="0691b28"></a>必須具六故云成就。</p><a 
name="0691b29" id="0691b29"></a><p style="text-indent: 0em; margin-left: 2em"><span class="linehead"></span>言成就者謂六為能成就教為所成就也。</p><a 
name="0691b30" id="0691b30"></a><p style="text-indent: -1em; margin-left: 2em"><span class="linehead"></span>●二依科解文六如疏列。</p><a 
name="0691c01" id="0691c01"></a><p style="text-indent: 0em; margin-left: 1em"><span class="linehead"></span>一信。</p><p style="text-indent: -1em; margin-left: 2em"><span class="linehead"></span>●文二初合釋。</p><a 
name="0691c02" id="0691c02"></a><p style="text-indent: 0em; margin-left: 1em"><span class="linehead"></span>若兼我聞合釋則指法之辭也如是之法我從佛<a 
name="0691c03" id="0691c03"></a>聞。</p><a 
name="0691c04" id="0691c04"></a><p style="text-indent: 0em; margin-left: 2em"><span class="linehead"></span>合釋者謂兼次段合而釋之此則別義不計六<a 
name="0691c05" id="0691c05"></a>數也。</p><p style="text-indent: -1em; margin-left: 2em"><span class="linehead"></span>●二單釋。</p><a 
name="0691c06" id="0691c06"></a><p style="text-indent: 0em; margin-left: 1em"><span class="linehead"></span>單釋如是者智度論云信成就也佛法大海信為<a 
name="0691c07" id="0691c07"></a>能入智為能度信者言是事如是不信者言是事<a 
name="0691c08" id="0691c08"></a>不如是又聖人說法但為顯如唯如為是故稱如<a 
name="0691c09" id="0691c09"></a>是又有無不二為如如非有無為是。</p><a 
name="0691c10" id="0691c10"></a><p style="text-indent: 0em; margin-left: 2em"><span class="linehead"></span>單釋者謂正釋信成就義所引論文有標有釋<a 
name="0691c11" id="0691c11"></a>佛法下是釋或曰因何最初便明其信故此釋<a 
name="0691c12" id="0691c12"></a>也信為能入者然佛法無量信為初基若無信<a 
name="0691c13" id="0691c13"></a>心寧肯修習由是五位之內信位居初十信之<a 
name="0691c14" id="0691c14"></a>中信稱第一十一善法信亦為先故知信心之<a 
name="0691c15" id="0691c15"></a>前更無善法依此信本方興解行乃至證入故<a 
name="0691c16" id="0691c16"></a>華嚴云信是道源功德母長養一切諸善根斷<a 
name="0691c17" id="0691c17"></a>除疑網出愛河開示涅槃無上道今置經首以<a 
name="0691c18" id="0691c18"></a>表信相為入法之初也智為能度者菩薩萬行<a 
name="0691c19" id="0691c19"></a>非智不成若無智慧即滯有著空以智為主不<a 
name="0691c20" id="0691c20"></a>著二邊成無漏因獲菩提果故菩提資糧論云<a 
name="0691c21" id="0691c21"></a>施戒忍進定及此五之餘皆由智度故波羅蜜<a 
name="0691c22" id="0691c22"></a>所攝信者下正顯如是二字是信之辭上皆智<a 
name="0691c23" id="0691c23"></a>論所釋又聖下是劉虯注無量義經中釋此下<a 
name="0691c24" id="0691c24"></a>皆約法說也顯如者眾生如隱故沈三界欲絕<a 
name="0691c25" id="0691c25"></a>三界只要顯如故云但為除如之外餘皆虛妄<a 
name="0691c26" id="0691c26"></a>故云唯如為是論云除諸法實相餘皆魔事有<a 
name="0691c27" id="0691c27"></a>云始從得道乃至涅槃其中所說無不為如又<a 
name="0691c28" id="0691c28"></a>有下即梁武帝解意明有即無故不有無即有<a 
name="0691c29" id="0691c29"></a>故不無相即同時故名不二不二即如也此約<a 
name="0691c30" id="0691c30"></a>雙融顯如也如非有無者恐聞有無不二為如<a 
name="0692a01" id="0692a01"></a>便謂如體是有是無故此遮也意明有無即不<a 
name="0692a02" id="0692a02"></a>是是即非有無此上二解如字是顯體是字即<a 
name="0692a03" id="0692a03"></a>無非也。</p><a 
name="0692a04" id="0692a04"></a><p style="text-indent: 0em; margin-left: 1em"><span class="linehead"></span>二聞。</p><p style="text-indent: -1em; margin-left: 2em"><span class="linehead"></span>●文二初正釋我聞之義。</p><a 
name="0692a05" id="0692a05"></a><p style="text-indent: 0em; margin-left: 1em"><span class="linehead"></span>我即阿難五蘊假者聞謂耳根發識廢別從總故<a 
name="0692a06" id="0692a06"></a>云我聞。</p><a 
name="0692a07" id="0692a07"></a><p style="text-indent: 0em; margin-left: 2em"><span class="linehead"></span>我有四種一凡夫遍計我二外道神我三三乘<a 
name="0692a08" id="0692a08"></a>假我四法身真我今揀餘者故云五蘊假者則<a 
name="0692a09" id="0692a09"></a>第三隨世流布要簡賓主乃稱於我阿難已達<a 
name="0692a10" id="0692a10"></a>我空實不計執故云假者聞者然大小乘諸論<a 
name="0692a11" id="0692a11"></a>辨聞不同有云耳根或云耳識或云根識和合<a 
name="0692a12" id="0692a12"></a>故聞今云耳根發識則後義也以根識單闕皆<a 
name="0692a13" id="0692a13"></a>不能聞云云然根識聞聲而不聞教若準名句<a 
name="0692a14" id="0692a14"></a>唯是意聞故瑜伽云聞謂比量然由耳識緣於<a 
name="0692a15" id="0692a15"></a>聲境與意同時得聞也然此二識聞聲名句實<a 
name="0692a16" id="0692a16"></a>非先後異時以率爾耳識同時意識故得聞也<a 
name="0692a17" id="0692a17"></a>五識皆然廢別下或曰既云耳根發識故聞合<a 
name="0692a18" id="0692a18"></a>云耳聞云何經內唯言我聞故此釋也以耳是<a 
name="0692a19" id="0692a19"></a>六根之別我是一身之總今廢別耳從其總我<a 
name="0692a20" id="0692a20"></a>故言我聞。</p><p style="text-indent: -1em; margin-left: 2em"><span class="linehead"></span>●二商較所聞之法。</p><a 
name="0692a21" id="0692a21"></a><p style="text-indent: 0em; margin-left: 1em"><span class="linehead"></span>阿難所不聞二十年前之經有云如來重說有云<a 
name="0692a22" id="0692a22"></a>得深三昧總領若推本而言即阿難是大權菩薩<a 
name="0692a23" id="0692a23"></a>何法不通。</p><a 
name="0692a24" id="0692a24"></a><p style="text-indent: 0em; margin-left: 2em"><span class="linehead"></span>前二句牒難辭謂阿難是佛成道夜生年至二<a 
name="0692a25" id="0692a25"></a>十方為侍者二十年前佛所說法並且不聞何<a 
name="0692a26" id="0692a26"></a>得結集諸經皆稱我聞有云下通釋此有三意<a 
name="0692a27" id="0692a27"></a>有云重說者一也佛初命阿難為侍者阿難從<a 
name="0692a28" id="0692a28"></a>佛乞三願一不著佛退衣二不隨佛受別請三<a 
name="0692a29" id="0692a29"></a>請說未聞之法佛隨其願故得聞也得深三昧<a 
name="0692a30" id="0692a30"></a>等者二也金剛華仙經說阿難得法性覺自在<a 
name="0692b01" id="0692b01"></a>三昧力故前所說經皆得憶持與聞無異故法<a 
name="0692b02" id="0692b02"></a>華經云世尊甚布有令我念過去無量諸佛法<a 
name="0692b03" id="0692b03"></a>如今日所聞若推下三也不思議境界經云復<a 
name="0692b04" id="0692b04"></a>有百千萬億菩薩現聲聞形亦來在座其名曰<a 
name="0692b05" id="0692b05"></a>舍利弗乃至阿難等是則三中前二權說後一<a 
name="0692b06" id="0692b06"></a>實論故言推本也。</p><a 
name="0692b07" id="0692b07"></a><p style="text-indent: 0em; margin-left: 1em"><span class="linehead"></span>三時。</p><p style="text-indent: -1em; margin-left: 2em"><span class="linehead"></span>●文二初揀顯釋。</p><a 
name="0692b08" id="0692b08"></a><p style="text-indent: 0em; margin-left: 1em"><span class="linehead"></span>師資合會說聽究竟故言一時諸方時分延促不<a 
name="0692b09" id="0692b09"></a>同故但言一。</p><a 
name="0692b10" id="0692b10"></a><p style="text-indent: 0em; margin-left: 2em"><span class="linehead"></span>師資合會者謂說者教人以道德曰師資者取<a 
name="0692b11" id="0692b11"></a>也從師之教取而行之<span class="corr" title='[▆&gt;也]'>也</span>佛及大眾說聽具足<a 
name="0692b12" id="0692b12"></a>故云合會說畢聽畢故<span class="corr" title='[▆&gt;云]'>云</span>究竟意取說無異席<a 
name="0692b13" id="0692b13"></a>貫通首末故曰一時佛地論云此就剎那相續<a 
name="0692b14" id="0692b14"></a>不斷說聽究竟總名一時一時之語佛自言故<a 
name="0692b15" id="0692b15"></a>涅槃云昔佛一時在尸首林又云我於一時在<a 
name="0692b16" id="0692b16"></a>迦尸國此則顯說聽能所一切圓畢也諸方下<a 
name="0692b17" id="0692b17"></a>揀時也不同有二謂橫則參差不同豎則延促<a 
name="0692b18" id="0692b18"></a>不同延促不同如人間五十年四天王天一晝<a 
name="0692b19" id="0692b19"></a>夜上上倍增故參差不同者如俱舍云夜半日<a 
name="0692b20" id="0692b20"></a>沒中日出四洲等既然云何定言寅卯辰巳日<a 
name="0692b21" id="0692b21"></a>月等耶。</p><p style="text-indent: -1em; margin-left: 2em"><span class="linehead"></span>●二會法釋。</p><a 
name="0692b22" id="0692b22"></a><p style="text-indent: 0em; margin-left: 1em"><span class="linehead"></span>又說法領法之時心境泯理智融凡聖如始本會<a 
name="0692b23" id="0692b23"></a>此諸二法皆一之時。</p><a 
name="0692b24" id="0692b24"></a><p style="text-indent: 0em; margin-left: 2em"><span class="linehead"></span>此是愨公楞嚴疏意說領即師資也下有四對<a 
name="0692b25" id="0692b25"></a>心境泯者以聞法之時妄心不起心既不起境<a 
name="0692b26" id="0692b26"></a>即不生心境兩亡故云泯也此即不得以生滅<a 
name="0692b27" id="0692b27"></a>心行聽實相法此通依計故皆泯也斯則染心<a 
name="0692b28" id="0692b28"></a>俗境一對理智融者以聽法之際能所不分以<a 
name="0692b29" id="0692b29"></a>動念即乖法體二皆真實故言融而不言泯也<a 
name="0692b30" id="0692b30"></a>斯則淨心真境一對凡聖如者由心分別則見<a 
name="0692c01" id="0692c01"></a>聖見凡心既不生誰凡誰聖相本自盡故言如<a 
name="0692c02" id="0692c02"></a>也斯則因果一對本始會者妄念起時隔於本<a 
name="0692c03" id="0692c03"></a>始念既不起本始自同攝用歸體故言會也斯<a 
name="0692c04" id="0692c04"></a>則體用一對問此與第二何別答前智是始覺<a 
name="0692c05" id="0692c05"></a>中根本智前理是本覺中真諦境若此始本本<a 
name="0692c06" id="0692c06"></a>通真俗始合本後則前狹後寬也前為形染且<a 
name="0692c07" id="0692c07"></a>言真境淨智此為都明故言本覺始覺也又前<a 
name="0692c08" id="0692c08"></a>約分證故云理智融此約極證故言本始會也<a 
name="0692c09" id="0692c09"></a>諸二者謂心境理智凡聖本始也皆一者一義<a 
name="0692c10" id="0692c10"></a>不同謂心境則泯之故一理智則融之故一凡<a 
name="0692c11" id="0692c11"></a>聖則如之故一本始則會之故一義雖不同俱<a 
name="0692c12" id="0692c12"></a>名為一故云一時。</p><a 
name="0692c13" id="0692c13"></a><p style="text-indent: 0em; margin-left: 1em"><span class="linehead"></span>四主。</p><p style="text-indent: -1em; margin-left: 2em"><span class="linehead"></span>●文二初翻名。</p><a 
name="0692c14" id="0692c14"></a><p style="text-indent: 0em; margin-left: 1em"><span class="linehead"></span>具云佛陀此云覺者。</p><a 
name="0692c15" id="0692c15"></a><p style="text-indent: 0em; margin-left: 2em"><span class="linehead"></span>經唯標佛者以秦人好略故仍存梵音者恐濫<a 
name="0692c16" id="0692c16"></a>菩提故以菩提云覺則屬於法今指於人故言<a 
name="0692c17" id="0692c17"></a>其佛無相濫失故不翻也若釋其義須得唐言<a 
name="0692c18" id="0692c18"></a>故先翻對也然覺謂覺察覺悟覺悟即照真本<a 
name="0692c19" id="0692c19"></a>有覺察則了妄本空了妄本空則不逐於妄照<a 
name="0692c20" id="0692c20"></a>真本有則不迷於真真妄既明則能破和合識<a 
name="0692c21" id="0692c21"></a>滅相續心顯現法身智亦亡也當爾之時始本<a 
name="0692c22" id="0692c22"></a>無二唯一覺耳菩薩雖亦照真了妄未得究竟<a 
name="0692c23" id="0692c23"></a>猶帶薩埵之名唯佛如來所作究竟故獨稱覺<a 
name="0692c24" id="0692c24"></a>者。</p><a 
name="0692c25" id="0692c25"></a><p style="text-indent: -1em; margin-left: 2em"><span class="linehead"></span>●二釋義二初引論正釋二初約體離念釋。</p><a 
name="0692c26" id="0692c26"></a><p style="text-indent: 0em; margin-left: 1em"><span class="linehead"></span>起信云所言覺義者謂心體離念離念相者等虛<a 
name="0692c27" id="0692c27"></a>空界即是如來平等法身則以無念名之為佛。</p><a 
name="0692c28" id="0692c28"></a><p style="text-indent: 0em; margin-left: 2em"><span class="linehead"></span>然此論明本覺心體性離諸念今此引釋果佛<a 
name="0692c29" id="0692c29"></a>者以果佛之體即是本覺元自離念因果雖分<a 
name="0692c30" id="0692c30"></a>離念無別故以本覺離念即是佛體故經云大<a 
name="0693a01" id="0693a01"></a>乘因者諸法實相等是故在纏名本覺出纏名<a 
name="0693a02" id="0693a02"></a>究竟覺始終體一更無別法故論云即是如來<a 
name="0693a03" id="0693a03"></a>平等法身依此法身說名本覺則以下疏結本<a 
name="0693a04" id="0693a04"></a>覺離念是佛體也。</p><p style="text-indent: -1em; margin-left: 2em"><span class="linehead"></span>●二約位三義釋。</p><a 
name="0693a05" id="0693a05"></a><p style="text-indent: 0em; margin-left: 1em"><span class="linehead"></span>然覺有三義一自覺覺知自心本無生滅二覺他<a 
name="0693a06" id="0693a06"></a>覺一切法無不是如三覺滿二覺理圓稱之為滿。</p><a 
name="0693a07" id="0693a07"></a><p style="text-indent: 0em; margin-left: 2em"><span class="linehead"></span>無生滅者謂智照真如如理見故然有二意一<a 
name="0693a08" id="0693a08"></a>則心中無生滅之法如起信云如實空者從本<a 
name="0693a09" id="0693a09"></a>已來一切染法不相應故以念生則染今既無<a 
name="0693a10" id="0693a10"></a>念故不相應二則無者不也只明此心本不生<a 
name="0693a11" id="0693a11"></a>滅即同起信云以遠離微細念故得見心性心<a 
name="0693a12" id="0693a12"></a>即常住常住即無生滅也覺他者此亦始覺了<a 
name="0693a13" id="0693a13"></a>事即真以望自心故名覺他即同起信云一切<a 
name="0693a14" id="0693a14"></a>諸法從本已來離名字相離心緣相畢竟平等<a 
name="0693a15" id="0693a15"></a>無有變異不可破壞唯是一心故名真如覺滿<a 
name="0693a16" id="0693a16"></a>者以前二覺有解有證先後勝劣存自他之相<a 
name="0693a17" id="0693a17"></a>未得稱滿今此圓備不立自他故稱為滿若準<a 
name="0693a18" id="0693a18"></a>涅槃經說自覺者覺自身有佛性覺他者覺一<a 
name="0693a19" id="0693a19"></a>切眾生悉有佛性覺滿者若自若他無二佛性<a 
name="0693a20" id="0693a20"></a>故然常塗所說自覺揀凡夫覺他揀二乘覺滿<a 
name="0693a21" id="0693a21"></a>揀菩薩此中說者自覺便揀二乘權教菩薩豈<a 
name="0693a22" id="0693a22"></a>唯凡夫故華嚴云一切諸法性無生亦無滅奇<a 
name="0693a23" id="0693a23"></a>哉大導師自覺能覺他。</p><a 
name="0693a24" id="0693a24"></a><p style="text-indent: -1em; margin-left: 2em"><span class="linehead"></span>●二引論反釋三初反顯。</p><a 
name="0693a25" id="0693a25"></a><p style="text-indent: 0em; margin-left: 1em"><span class="linehead"></span>故知有念則不名覺。</p><a 
name="0693a26" id="0693a26"></a><p style="text-indent: 0em; margin-left: 2em"><span class="linehead"></span>意云無念故名覺當知有念則不名覺也。</p><a 
name="0693a27" id="0693a27"></a><p style="text-indent: -1em; margin-left: 2em"><span class="linehead"></span>●二引證。</p><a 
name="0693a28" id="0693a28"></a><p style="text-indent: 0em; margin-left: 1em"><span class="linehead"></span>起信云一切眾生不名為覺以無始來念念相續<a 
name="0693a29" id="0693a29"></a>未曾離念。</p><a 
name="0693a30" id="0693a30"></a><p style="text-indent: 0em; margin-left: 2em"><span class="linehead"></span>前云心體離念雖通因果今明眾生不名為覺<a 
name="0693b01" id="0693b01"></a>獨顯果人方名覺也。</p><p style="text-indent: -1em; margin-left: 2em"><span class="linehead"></span>●三順結。</p><a 
name="0693b02" id="0693b02"></a><p style="text-indent: 0em; margin-left: 1em"><span class="linehead"></span>又云若有眾生能觀無念者則為向佛智故。</p><a 
name="0693b03" id="0693b03"></a><p style="text-indent: 0em; margin-left: 2em"><span class="linehead"></span>正結無念是佛義以無念是佛故能觀無念者<a 
name="0693b04" id="0693b04"></a>即是向佛智也。</p><a 
name="0693b05" id="0693b05"></a><p style="text-indent: 0em; margin-left: 1em"><span class="linehead"></span>五處。</p><p style="text-indent: -1em; margin-left: 2em"><span class="linehead"></span>●文二初釋舍衛。</p><a 
name="0693b06" id="0693b06"></a><p style="text-indent: 0em; margin-left: 1em"><span class="linehead"></span>舍衛此云聞物謂具足欲塵財寶多聞解脫等遠<a 
name="0693b07" id="0693b07"></a>聞諸國故義淨譯云名稱大城。</p><a 
name="0693b08" id="0693b08"></a><p style="text-indent: 0em; margin-left: 2em"><span class="linehead"></span>舍衛亦云舍婆提新云室羅伐悉底此但梵音<a 
name="0693b09" id="0693b09"></a>楚夏耳此城在中印土憍薩羅國緣南天亦有<a 
name="0693b10" id="0693b10"></a>憍薩羅國恐濫彼國故以城為國名聞物者謂<a 
name="0693b11" id="0693b11"></a>名聞勝德珍奇寶物多出此國謂具下釋欲塵<a 
name="0693b12" id="0693b12"></a>即佳麗女色財寶即珍奇寶物多聞謂博通內<a 
name="0693b13" id="0693b13"></a>外典籍解脫即五通仙人等遠離欲也此即國<a 
name="0693b14" id="0693b14"></a>豐四德亦翻為豐德也遠聞等者如上四事皆<a 
name="0693b15" id="0693b15"></a>為外國之所聞知義淨下但證遠聞之義以有<a 
name="0693b16" id="0693b16"></a>名稱故得遠聞也。</p><p style="text-indent: -1em; margin-left: 2em"><span class="linehead"></span>●二釋祇園二初總指。</p><a 
name="0693b17" id="0693b17"></a><p style="text-indent: 0em; margin-left: 1em"><span class="linehead"></span>祇樹等者即祇陀太子所施之樹給孤長者所買<a 
name="0693b18" id="0693b18"></a>之園。</p><a 
name="0693b19" id="0693b19"></a><p style="text-indent: 0em; margin-left: 2em"><span class="linehead"></span>舍衛國主波斯匿王有一大臣名須達多為兒<a 
name="0693b20" id="0693b20"></a>娉婦躬至王舍城寄止長者珊檀那舍宅時長<a 
name="0693b21" id="0693b21"></a>者中夜而起莊嚴舍宅營辦餚膳須達聞已問<a 
name="0693b22" id="0693b22"></a>言大士欲請國王為婚姻之會耶答言請佛無<a 
name="0693b23" id="0693b23"></a>上法王須達聞已身毛皆豎復問何等名佛長<a 
name="0693b24" id="0693b24"></a>者廣為說佛功德須達多言善哉大士所言佛<a 
name="0693b25" id="0693b25"></a>者功德無上今在何處長者答言在王舍城迦<a 
name="0693b26" id="0693b26"></a>闌陀竹林精舍時須達多一心念佛忽然天明<a 
name="0693b27" id="0693b27"></a>其光熾盛猶如白日即尋光處至城門下佛神<a 
name="0693b28" id="0693b28"></a>力故門自開闢尋路而往爾時如來出外經行<a 
name="0693b29" id="0693b29"></a>須達見已歡喜踊躍不知禮法直問世尊時首<a 
name="0693b30" id="0693b30"></a>陀天為其長者化作四人至世尊所接足禮拜<a 
name="0693c01" id="0693c01"></a>胡跪問訊右繞三匝卻住一面須達見已依而<a 
name="0693c02" id="0693c02"></a>為之世尊即為如應說法長者聞已得須陀洹<a 
name="0693c03" id="0693c03"></a>果後復請佛惟願臨顧至舍衛城受我微供佛<a 
name="0693c04" id="0693c04"></a>即問言卿舍衛國頗有精舍容受我否須達多<a 
name="0693c05" id="0693c05"></a>言必見垂顧便當營辦世尊爾時默然受請時<a 
name="0693c06" id="0693c06"></a>須達多回舍衛國佛令鶖子同往指授造寺儀<a 
name="0693c07" id="0693c07"></a>式即須達布金買祇陀太子園祇陀太子施園<a 
name="0693c08" id="0693c08"></a>中樹林二人共搆精舍既訖即執香爐向王舍<a 
name="0693c09" id="0693c09"></a>城遙作是言所設已辦惟願如來受此住處佛<a 
name="0693c10" id="0693c10"></a>時懸知長者之心即共大眾發王舍城猶如壯<a 
name="0693c11" id="0693c11"></a>士屈伸臂頃至祇陀園是時長者以其所設奉<a 
name="0693c12" id="0693c12"></a>施於佛佛即受已即住其中廣如涅槃經賢愚<a 
name="0693c13" id="0693c13"></a>經四分律西域記說須者往檢今佛於此說金<a 
name="0693c14" id="0693c14"></a>剛般若經故云在舍衛國祇樹給孤獨園也然<a 
name="0693c15" id="0693c15"></a>須達是主祇陀助成今樹先園後者以太子是<a 
name="0693c16" id="0693c16"></a>儲君須達是臣佐禮別尊卑故爾真諦記說住<a 
name="0693c17" id="0693c17"></a>處有二一境界處即舍衛也為化俗故二依止<a 
name="0693c18" id="0693c18"></a>處即祇園也為統出家人故又善見婆沙云舉<a 
name="0693c19" id="0693c19"></a>舍衛令遠人知舉祇園令近人知故雙舉也。</p><a 
name="0693c20" id="0693c20"></a><p style="text-indent: -1em; margin-left: 2em"><span class="linehead"></span>●二別釋三初釋祇陀。</p><a 
name="0693c21" id="0693c21"></a><p style="text-indent: 0em; margin-left: 1em"><span class="linehead"></span>秖陀此云戰勝波斯匿王太子也生時王與外國<a 
name="0693c22" id="0693c22"></a>戰勝因以為名。</p><a 
name="0693c23" id="0693c23"></a><p style="text-indent: 0em; margin-left: 2em"><span class="linehead"></span>戰勝者亦云勝林餘如文。</p><p style="text-indent: -1em; margin-left: 2em"><span class="linehead"></span>●二釋給孤。</p><a 
name="0693c24" id="0693c24"></a><p style="text-indent: 0em; margin-left: 1em"><span class="linehead"></span>梵語須達此云善施給孤獨即是善施也又亦常<a 
name="0693c25" id="0693c25"></a>行施故。</p><a 
name="0693c26" id="0693c26"></a><p style="text-indent: 0em; margin-left: 2em"><span class="linehead"></span>少而無父曰孤老而無子曰獨拯給孤獨名為<a 
name="0693c27" id="0693c27"></a>善施又亦等者就中孤獨偏所矜哀其實餘人<a 
name="0693c28" id="0693c28"></a>亦非不施故也。</p><p style="text-indent: -1em; margin-left: 2em"><span class="linehead"></span>●三釋園字。</p><a 
name="0693c29" id="0693c29"></a><p style="text-indent: 0em; margin-left: 1em"><span class="linehead"></span>西國呼寺為僧伽藍此云眾園。</p><a 
name="0693c30" id="0693c30"></a><p style="text-indent: 0em; margin-left: 2em"><span class="linehead"></span>梵音具云僧伽藍摩此云眾園則僧伽是能住<a 
name="0694a01" id="0694a01"></a>之眾藍摩是所住之園斯則約能要所耳寺者<a 
name="0694a02" id="0694a02"></a>司也官舍也以佛法初來安鴻臚寺後置僧舍<a 
name="0694a03" id="0694a03"></a>便以為名也。</p><a 
name="0694a04" id="0694a04"></a><p style="text-indent: 0em; margin-left: 1em"><span class="linehead"></span>六眾。</p><p style="text-indent: -1em; margin-left: 2em"><span class="linehead"></span>●文二初釋標類。</p><a 
name="0694a05" id="0694a05"></a><p style="text-indent: 0em; margin-left: 1em"><span class="linehead"></span>與者并也及也大者名高德著比丘梵語此含三<a 
name="0694a06" id="0694a06"></a>義故存梵不譯一怖魔二乞士三淨戒眾者理和<a 
name="0694a07" id="0694a07"></a>事和。</p><a 
name="0694a08" id="0694a08"></a><p style="text-indent: 0em; margin-left: 2em"><span class="linehead"></span>名高謂遐邇稱譽德著謂行業恢隆怖魔者謂<a 
name="0694a09" id="0694a09"></a>初出家日飛行夜叉唱乃至魔宮聞故怖也以<a 
name="0694a10" id="0694a10"></a>一人出家展轉化度損減眷屬故然出家人從<a 
name="0694a11" id="0694a11"></a>因至果三度怖魔謂出家時發菩提心時成正<a 
name="0694a12" id="0694a12"></a>覺時前二但怖後乃興戈為佛所摧莫不降伏<a 
name="0694a13" id="0694a13"></a>乞士者謂上從善友乞法以鍊心下從檀越乞<a 
name="0694a14" id="0694a14"></a>食以資身故智度論云何名比丘比丘名乞士<a 
name="0694a15" id="0694a15"></a>清淨活命故名乞士如經中說舍利弗乞食向<a 
name="0694a16" id="0694a16"></a>壁而餐時有梵志女名淨目來見舍利弗云沙<a 
name="0694a17" id="0694a17"></a>門汝食淨耶答言食淨淨目言沙門下口食耶<a 
name="0694a18" id="0694a18"></a>答曰不也乃至問仰維方等皆答言不也淨目<a 
name="0694a19" id="0694a19"></a>女言食有四種我問於汝汝皆言不我今不解<a 
name="0694a20" id="0694a20"></a>汝說舍利弗言有出家人合藥種穀植樹等不<a 
name="0694a21" id="0694a21"></a>淨活命名下口食有觀星宿日月風雨雷電等<a 
name="0694a22" id="0694a22"></a>不淨活命名仰口食有曲媚豪勢通致四方巧<a 
name="0694a23" id="0694a23"></a>言多求不淨活命名方口食有以種種咒術卜<a 
name="0694a24" id="0694a24"></a>算吉凶不淨活命名維口食姊我不墮是四種<a 
name="0694a25" id="0694a25"></a>不淨食中我用清淨乞食活命淨目因聞是說<a 
name="0694a26" id="0694a26"></a>清淨法食歡喜信解得須陀洹道如是清淨乞<a 
name="0694a27" id="0694a27"></a>食活命故名乞士淨戒者謂比丘二百五十戒<a 
name="0694a28" id="0694a28"></a>比丘尼五百戒有表受無表持清淨持戒名為<a 
name="0694a29" id="0694a29"></a>淨戒有說五義謂加淨命破惡今以乞士即淨<a 
name="0694a30" id="0694a30"></a>命淨戒即破惡故唯三也理和事和者梵語僧<a 
name="0694b01" id="0694b01"></a>伽此云眾和合謂理和無違事和無諍也。</p><a 
name="0694b02" id="0694b02"></a><p style="text-indent: -1em; margin-left: 2em"><span class="linehead"></span>●二釋舉數。</p><a 
name="0694b03" id="0694b03"></a><p style="text-indent: 0em; margin-left: 1em"><span class="linehead"></span>千二百五十者佛初成道度憍陳如等五人次度<a 
name="0694b04" id="0694b04"></a>迦葉三兄弟兼徒總一千次度舍利弗目連各兼<a 
name="0694b05" id="0694b05"></a>徒一百次度耶舍長者子等五十人經舉大數故<a 
name="0694b06" id="0694b06"></a>減五人此常隨眾故偏列數非無餘眾文隱顯耳<a 
name="0694b07" id="0694b07"></a>俱者一時一處。</p><a 
name="0694b08" id="0694b08"></a><p style="text-indent: 0em; margin-left: 2em"><span class="linehead"></span>佛初成道者即菩提樹下示成正覺也憍陳如<a 
name="0694b09" id="0694b09"></a>等者餘阿溼鞞摩訶男婆提婆敷富那婆蹉準<a 
name="0694b10" id="0694b10"></a>本行經說佛初成道梵天王等請轉法輪世尊<a 
name="0694b11" id="0694b11"></a>受請作是思惟諸世間中誰先得度有五仙人<a 
name="0694b12" id="0694b12"></a>昔日與我有大利益堪能受我初轉法輪復作<a 
name="0694b13" id="0694b13"></a>是念彼等五仙今在何處以淨天眼觀彼五仙<a 
name="0694b14" id="0694b14"></a>在鹿野苑中爾時世尊即向彼園廣為說法外<a 
name="0694b15" id="0694b15"></a>道身心悉皆伏滅所著之服即成三衣手執缽<a 
name="0694b16" id="0694b16"></a>器鬚髮自落經於七日威儀具足如百夏比丘<a 
name="0694b17" id="0694b17"></a>乃至為轉四諦法輪得阿羅漢果迦葉三兄弟<a 
name="0694b18" id="0694b18"></a>等者智度論說爾時第一優樓頻螺迦葉在火<a 
name="0694b19" id="0694b19"></a>龍窟為首教化五百弟子二那提迦葉領三百<a 
name="0694b20" id="0694b20"></a>弟子在象頭山修行三伽耶迦葉領二百弟子<a 
name="0694b21" id="0694b21"></a>在希連河曲共計千人皆為世尊之所降伏求<a 
name="0694b22" id="0694b22"></a>索出家師徒皆得阿羅漢果舍利弗等者智度<a 
name="0694b23" id="0694b23"></a>論說摩伽陀聚落有婆羅門名檀耶那而有八<a 
name="0694b24" id="0694b24"></a>子中有一子名優婆低沙即舍利弗也復有一<a 
name="0694b25" id="0694b25"></a>婆羅門產子名離多即目連也是二童子共為<a 
name="0694b26" id="0694b26"></a>親友於刪闍耶外道所出家二人同心立其誓<a 
name="0694b27" id="0694b27"></a>願若復更得勝是師者為我等說甘露勝道必<a 
name="0694b28" id="0694b28"></a>相契悟爾時世尊有一弟子名曰馬勝威儀庠<a 
name="0694b29" id="0694b29"></a>序入城乞食進止有方舍利弗見已隨到所止<a 
name="0694b30" id="0694b30"></a>白言仁者汝是正師為是弟子馬勝言別有大<a 
name="0694c01" id="0694c01"></a>師我是弟子又復問言汝之大師說何法耶答<a 
name="0694c02" id="0694c02"></a>言諸法從緣生諸法從緣滅如是滅與生我師<a 
name="0694c03" id="0694c03"></a>如是說時舍利弗聞是語已即於是處遠塵離<a 
name="0694c04" id="0694c04"></a>垢得法眼淨歸到所止為目連說亦復如是二<a 
name="0694c05" id="0694c05"></a>人共相領諸弟子俱詣佛所求索出家佛呼善<a 
name="0694c06" id="0694c06"></a>來鬚髮自落袈裟著體執持應器成比丘相於<a 
name="0694c07" id="0694c07"></a>聲聞眾中智慧神通各得第一是二百眷屬悉<a 
name="0694c08" id="0694c08"></a>得出家即受具戒乃至得成阿羅漢果耶舍等<a 
name="0694c09" id="0694c09"></a>者未檢此常隨等者以此諸人先並事外艱苦<a 
name="0694c10" id="0694c10"></a>累劫一無所證纔遇見佛便得上果感佛恩深<a 
name="0694c11" id="0694c11"></a>故常隨也然此具四眾及龍天等今但顯一隱<a 
name="0694c12" id="0694c12"></a>餘流通分中自見俱者下前則標指約主望眾<a 
name="0694c13" id="0694c13"></a>故言與此則都結主眾通論首末相望事不異<a 
name="0694c14" id="0694c14"></a>也。</p><a 
name="0694c15" id="0694c15"></a><p><span class="juanname">金剛般若經疏論纂要刊定記會編第三卷<span class="note">(終)</span></span></p><a 
name="0694c16" id="0694c16"></a><div class="w"><div style="margin-left: 1em"><p style="margin-left: 3em"><span class="headname">校訛</span></p><a 
name="0694c17" id="0694c17"></a><ul><li>第十四紙<span class="note">(十一行反北藏作及楞嚴寺流通本同誤)</span></li><li>第十七紙<span class="note">(四行令北藏作<a 
name="0694c18" id="0694c18"></a>今流通本同)</span></li><li>第十八紙<span class="note">(十四行絕流通本作沈)</span></li><li>第二十紙<span class="note">(五行且北藏作<a 
name="0694c19" id="0694c19"></a>具十七行揀北藏作棟流通本並同)</span></li><li>第二十一紙<span class="note">(十五行心境之境北藏作竟流通本<a 
name="0694c20" id="0694c20"></a>同)</span></li><li>第二十二紙<span class="note">(六行合北藏作舍十八行即北藏作既流通本並同)</span></li><li>第二十<a 
name="0694c21" id="0694c21"></a>三紙<span class="note">(一行亦亡北藏作純淨流通本同)</span></li><li>第二十六紙<span class="note">(十六行回北藏作迴流通<a 
name="0694c22" id="0694c22"></a>本同)</span></li><li>第二十七紙<span class="note">(一行頃北藏作傾流通本同)</span></li><li>第二十九紙<span class="note">(十六行減<a 
name="0694c23" id="0694c23"></a>北藏作滅又文北藏作末流通本並同)</span></li><li>第三十一紙<span class="note">(十二行北藏脫見字流通本同)</span></li></ul></div></div>
<hr>【經文資訊】嘉興藏第 31 冊 No. B269 金剛般若經疏論纂要刊定記會編<br>【版本記錄】CBETA 電子佛典 2014.04，完成日期：2014/04/26<br>【編輯說明】本資料庫由中華電子佛典協會（CBETA）依嘉興藏所編輯<br>【原始資料】CBETA 人工輸入（版本一），CBETA 人工輸入（版本二）<br>【其他事項】本資料庫可自由免費流通，詳細內容請參閱【<a href="http://www.cbeta.org/copyright.php" target="_blank">中華電子佛典協會資料庫版權宣告</a>】<hr>







</div></div>
 </div><script>$("#cbeta_tripitaka").css("line-height", "160%");$(".juannum").css("font-size", "1em");$(".xu").css("font-size", "1em");$(".w").css("font-size", "1em");$(".byline").css("font-size", "1em");$(".linehead").css("font-size", "1em");$(".lg").css("font-size", "1em");$(".juanname").css("font-size", "1.2em");$(".headname").css("font-size", "1.2em");$(".note").css("font-size", "0.8em");$("span.linehead").css("display", "inline");</script>	</div><!-- /content -->

	<div data-role="footer" data-position="fixed">
	<table><tr>
		<td><a href="index54b6-2.html?index=J31nB269" data-role="button" data-icon="arrow-l" data-theme="b">回上層</a></td>
		<td><a href="index-2.html" data-role="button" data-icon="home" data-theme="b">回首頁</a></td>
		<td><input type="search" name="search" id="search-basic"  data-theme="b" placeholder="目錄搜尋" value="" onkeypress="OnInput(event)"/></td>
	</tr></table>
	</div><!-- /footer -->

</div><!-- /page -->
</body>

<!-- Mirrored from tripitaka.cbeta.org/mobile/index.php?index=J31nB269_003 by HTTrack Website Copier/3.x [XR&CO'2014], Tue, 07 Jun 2016 07:12:09 GMT -->
</html>
