<!DOCTYPE html> 
<html>

<!-- Mirrored from tripitaka.cbeta.org/mobile/index.php?index=J29nB231_004 by HTTrack Website Copier/3.x [XR&CO'2014], Tue, 07 Jun 2016 07:11:48 GMT -->
<head>
	<meta http-equiv="Content-Type" content="text/html; charset=utf-8">
	<meta name="viewport" content="width=device-width, initial-scale=1">
	<title>CBETA 漢文大藏經</title>
	<meta name="description" content="CBETA 數位藏經閣 大正藏 卍續藏 漢文電子佛典目錄">
	<meta name="keywords" content="CBETA, 中華電子佛典協會, 數位藏經閣, 大正藏, 卍續藏, 大藏經, 漢文電子佛典, 漢文佛典, 佛典電子化, 電子佛典, 佛典, 佛經, 佛教, 佛法, 佛教經典, 三藏, 經藏, 素怛纜, 律藏, 毗奈耶, 毘奈耶, 毘尼, 毗尼, 論藏, 阿毗達磨, 阿毘達磨, 法寶, 達磨, Tripitaka, Pitaka, Taisho, Xuzangjing, Canon, Sutra, Buddhist, Buddhism, Vinaya, Abhidharma, Abhidhamma, Abhidarma, Dhamma, Bible">
<!-- 這個版本可以縮放文字大小
	<link rel="stylesheet" href="http://code.jquery.com/mobile/1.0.1/jquery.mobile-1.0.1.css" />
	<script src="http://code.jquery.com/jquery-1.7.1.min.js"></script>
	<script type="text/javascript" src="http://code.jquery.com/mobile/1.0.1/jquery.mobile-1.0.1.min.js"></script>
-->
	<link rel="stylesheet" href="../../code.jquery.com/mobile/1.1.0/jquery.mobile-1.1.0.css" />
	<script src="../../code.jquery.com/jquery-1.7.1.min.js"></script>
	<script type="text/javascript" src="../../code.jquery.com/mobile/1.1.0/jquery.mobile-1.1.0.min.js"></script>
</head>
<img src="http://tripitaka.cbeta.org/ga.php?utmac=MO-30696269-4&amp;utmn=1540483234&amp;utmr=http%3A%2F%2Ftripitaka.cbeta.org%2Fmobile%2Findex.php%3Findex%3DJ29nB231&amp;utmp=%2Fmobile%2Findex.php%3Findex%3DJ29nB231_004&amp;guid=ON" /><body>
<script type="text/javascript">
function OnInput (event)
{
	var chCode = event.keyCode;
	if(chCode == 13)
	{
		search = "index6e5e.html?search=" + event.target.value;
		location.replace(search);
	}
}
</script>
<div data-role="page" class="type-index">

	<div data-role="header" data-position="fixed">
	<a href="index4001.html?index=J29nB231_003" data-icon="arrow-l" data-iconpos="notext" data-theme="b">上一卷</a>
	<p style="text-align:center">嘉興大藏經　第29冊<br/>No.B231 天王水鑑海和尚五會錄 (6卷)<br/>【清 慧海說　原澂等編】<br/>第 4 卷</p>
	<a href="index9427.html?index=J29nB231_005" data-icon="arrow-r"  data-iconpos="notext" class="ui-btn-right" data-theme="b">下一卷</a>
	</div><!-- /header -->

	<div data-role="content"><div id="cbeta_tripitaka">
<div cbrcopy="true" id="J29">
<div class="root" id="B231" sutra_name="天王水鑑海和尚五會錄" sutra_juan="[卷4]">　
<a 
name="0296b01" id="0296b01"></a><p><span class="juanname">天王水鑑海和尚五會錄卷第四</span></p><a 
name="0296b02" id="0296b02"></a><p style="margin-left: 4em"><span class="byline">嗣法門人原澄等編</span></p><a 
name="0296b03" id="0296b03"></a><p style="margin-left: 2em"><span class="headname">示眾</span></p><a 
name="0296b04" id="0296b04"></a><p style="text-indent: 0em; margin-left: 0em"><span class="linehead"></span>夏日示眾參禪圖了生死非圖名色也近見學者抱<a 
name="0296b05" id="0296b05"></a>魚目作明珠藏燕石為至寶不但惜而不舍兼亦傲<a 
name="0296b06" id="0296b06"></a>然自是如此病正在膏肓雖有蓋國之明醫而不能<a 
name="0296b07" id="0296b07"></a>瘳矣所以天王三開爐&#x97DB;百番垂手不見有一箇半<a 
name="0296b08" id="0296b08"></a>箇大悟大徹者實可捫心浩歎也茲者春光忽謝夏<a 
name="0296b09" id="0296b09"></a>景初臨燕語高梁荷香遠沼梅風拂而滿院清麥氣<a 
name="0296b10" id="0296b10"></a>逼而通身爽特與諸人露箇消息良久曰全身脫落<a 
name="0296b11" id="0296b11"></a>無他事眼裏耳裏不是塵。</p><a 
name="0296b12" id="0296b12"></a><p style="text-indent: 0em; margin-left: 0em"><span class="linehead"></span>復舉大愚芝和尚曰大家聚首喫一莖虀若喚作一<a 
name="0296b13" id="0296b13"></a>莖虀入地獄如箭射師曰全提向上密顯箇中處處<a 
name="0296b14" id="0296b14"></a>現成頭頭受用此從上老宿設機垂手之婆心也然<a 
name="0296b15" id="0296b15"></a>則不喚作一莖虀喚作甚麼憶惜江南三月裏鷓鴣<a 
name="0296b16" id="0296b16"></a>啼處百華香。</p><a 
name="0296b17" id="0296b17"></a><p style="text-indent: 0em; margin-left: 0em"><span class="linehead"></span>示眾竹戶曉開山色靜柴床午夢覺身輕家風一種<a 
name="0296b18" id="0296b18"></a>無人會添得黃鸝三五聲。</p><a 
name="0296b19" id="0296b19"></a><p style="text-indent: 0em; margin-left: 0em"><span class="linehead"></span>示眾禪不在參道不在學一任高眠乾坤寥廓復曰<a 
name="0296b20" id="0296b20"></a>黃鸝啼破綠楊煙無限春光如玉削。</p><a 
name="0296b21" id="0296b21"></a><p style="text-indent: 0em; margin-left: 0em"><span class="linehead"></span>示眾今之學者認箇昭昭靈靈守屍之鬼以當平生<a 
name="0296b22" id="0296b22"></a>便了生死嗟夫殊不知鄭州出曹門遠之遠矣若是<a 
name="0296b23" id="0296b23"></a>英靈漢子氣宇如王將山河大地萬象森羅情與無<a 
name="0296b24" id="0296b24"></a>情聖凡迷悟一齊收來捏作一團然後撒開山河大<a 
name="0296b25" id="0296b25"></a>地還他山河大地萬象森羅還他萬象森羅乃至情<a 
name="0296b26" id="0296b26"></a>與無情聖凡迷悟各各還其本位雖則如此天王看<a 
name="0296b27" id="0296b27"></a>來猶未稱作略且道天王又作麼生神光透徹威音<a 
name="0296b28" id="0296b28"></a>外笑看空生坐石嵒。</p><a 
name="0296b29" id="0296b29"></a><p style="text-indent: 0em; margin-left: 0em"><span class="linehead"></span>重陽示眾風颯颯雨瀟瀟東籬菊綻正香飄山堂盡<a 
name="0296b30" id="0296b30"></a>日無思算唯與故人守寂寥且道那箇是故人拍膝<a 
name="0296c01" id="0296c01"></a>一下曰參。</p><a 
name="0296c02" id="0296c02"></a><p style="text-indent: 0em; margin-left: 0em"><span class="linehead"></span>示眾喚作竹篦則觸不喚作竹篦則背不得有語不<a 
name="0296c03" id="0296c03"></a>得無語速道速道古人如此道大似逼死蛇作活龍<a 
name="0296c04" id="0296c04"></a>天王今日看來也不消得遂舉竹篦曰喚作竹篦也<a 
name="0296c05" id="0296c05"></a>得不喚作竹篦也得喚作山河大地也得不喚作山<a 
name="0296c06" id="0296c06"></a>河大地也得喚作諸人鼻孔也得不喚作諸人鼻孔<a 
name="0296c07" id="0296c07"></a>也得不見道此事如珠在盤不滯一隅。</p><a 
name="0296c08" id="0296c08"></a><p style="text-indent: 0em; margin-left: 0em"><span class="linehead"></span>示眾如來藏裏說不著祖師機下亦顢頇一把柳絲<a 
name="0296c09" id="0296c09"></a>收不得和煙搭在玉闌干且道是祖意是教意復曰<a 
name="0296c10" id="0296c10"></a>參。</p><a 
name="0296c11" id="0296c11"></a><p style="text-indent: 0em; margin-left: 0em"><span class="linehead"></span>示眾日可冷月可熱眾魔不能壞真說如何是真說<a 
name="0296c12" id="0296c12"></a>莫是早辰喫薄粥於今又覺饑莫是閒持經卷倚松<a 
name="0296c13" id="0296c13"></a>立笑問客從何處來雖然南泉刀下斬貓兒趙州頭<a 
name="0296c14" id="0296c14"></a>上戴艸履汝等魔民魔子還可壞否。</p><a 
name="0296c15" id="0296c15"></a><p style="text-indent: 0em; margin-left: 0em"><span class="linehead"></span>示眾不是心不是佛不是物是箇甚麼芍藥華開菩<a 
name="0296c16" id="0296c16"></a>薩面棕櫚葉散夜叉頭。</p><a 
name="0296c17" id="0296c17"></a><p style="text-indent: 0em; margin-left: 0em"><span class="linehead"></span>地藏寺千佛閣大雄殿地藏殿落成示眾欲識佛性<a 
name="0296c18" id="0296c18"></a>義當觀時節因緣時節若至偶爾成文時節未至徒<a 
name="0296c19" id="0296c19"></a>勞施設如世尊為箇生死大事時節未至乃上雪山<a 
name="0296c20" id="0296c20"></a>六年苦行鵲巢頂蘆穿膝尋覓不見乃不堪其憂一<a 
name="0296c21" id="0296c21"></a>朝時至向毛頭星上悟得智慧德相人人本具又如<a 
name="0296c22" id="0296c22"></a>雪峰為箇胸中不穩時節未至三登投子九上洞山<a 
name="0296c23" id="0296c23"></a>搆之不得無可奈何一朝時至被嵒頭一拶向鼇山<a 
name="0296c24" id="0296c24"></a>店裏成道又如靈雲為箇孃生鼻孔時節未至三十<a 
name="0296c25" id="0296c25"></a>年來東求西乞了無下手空費艸鞋一朝時至向桃<a 
name="0296c26" id="0296c26"></a>華枝上識得根原更不別疑然則從上大聖大賢之<a 
name="0296c27" id="0296c27"></a>人欲作世出世間之事靡不遇因緣時節而成即如<a 
name="0296c28" id="0296c28"></a>山僧為箇千佛大閣時節未至十二年中耿耿於懷<a 
name="0296c29" id="0296c29"></a>心心無間致使入楚來吳風波江上不辭三千里行<a 
name="0296c30" id="0296c30"></a>路難之往返茲者一旦成就如釋重擔如病得汗通<a 
name="0297a01" id="0297a01"></a>身輕安不勝爽快此時山僧歡喜主山神亦歡喜諸<a 
name="0297a02" id="0297a02"></a>人亦歡喜又豈非因緣時節一遇而然哉然則不獨<a 
name="0297a03" id="0297a03"></a>一閣成就即大雄殿地藏殿一時告竣燦然霞映正<a 
name="0297a04" id="0297a04"></a>是一句中具三玄一玄門具三要有權有實有照有<a 
name="0297a05" id="0297a05"></a>用諸人還識權實照用麼地藏佛殿常相對樓閣門<a 
name="0297a06" id="0297a06"></a>前問善財。</p><a 
name="0297a07" id="0297a07"></a><p style="margin-left: 2em"><span class="headname">機緣</span></p><a 
name="0297a08" id="0297a08"></a><p style="text-indent: 0em; margin-left: 0em"><span class="linehead"></span>問如何是應時及節句師曰深苑華閒飛蛺蝶長隄<a 
name="0297a09" id="0297a09"></a>柳翠囀黃鸝曰就此借路還家得麼師掌曰看取路<a 
name="0297a10" id="0297a10"></a>頭。</p><a 
name="0297a11" id="0297a11"></a><p style="text-indent: 0em; margin-left: 0em"><span class="linehead"></span>問如何是賓中賓師曰竹杖芒鞋煙水杳如何是賓<a 
name="0297a12" id="0297a12"></a>中主師曰到處逢人解撒沙如何是主中賓師曰為<a 
name="0297a13" id="0297a13"></a>憐三歲子不惜兩莖眉如何是主中主師曰橫按太<a 
name="0297a14" id="0297a14"></a>阿無剩法大坐當軒孰敢窺。</p><a 
name="0297a15" id="0297a15"></a><p style="text-indent: 0em; margin-left: 0em"><span class="linehead"></span>問如何是天王境師曰夜深靜聽江濤吼如何是境<a 
name="0297a16" id="0297a16"></a>中人師曰日午鼾眠鷗夢清。</p><a 
name="0297a17" id="0297a17"></a><p style="text-indent: 0em; margin-left: 0em"><span class="linehead"></span>孟太守問人人俱有佛性因甚不見師拈起龍眼曰<a 
name="0297a18" id="0297a18"></a>要見便見守曰者是平常日用的葉司李在傍曰且<a 
name="0297a19" id="0297a19"></a>喜堂翁今日瞥地師曰貧道卻被二位看破。</p><a 
name="0297a20" id="0297a20"></a><p style="text-indent: 0em; margin-left: 0em"><span class="linehead"></span>三月三垂問山僧昨夜得一夢夢見靈官與真武慶<a 
name="0297a21" id="0297a21"></a>生官以兩手捧一盤而頭俯伏於地曰世間所有者<a 
name="0297a22" id="0297a22"></a>小卒不敢獻上頃獲一寶且不論其價尚人所不識<a 
name="0297a23" id="0297a23"></a>顓申鄙悃敢祝千秋聲未盡忽被迅雷驚醒試問靈<a 
name="0297a24" id="0297a24"></a>官所獻是甚麼寶世間無有人所不識自代曰春風<a 
name="0297a25" id="0297a25"></a>迎竹戶夜雨滴華心。</p><a 
name="0297a26" id="0297a26"></a><p style="text-indent: 0em; margin-left: 0em"><span class="linehead"></span>問要緊處乞師一言師曰穿衣喫飯屙屎放尿。</p><a 
name="0297a27" id="0297a27"></a><p style="text-indent: 0em; margin-left: 0em"><span class="linehead"></span>問僧汝試放箇光看僧打一圓相師曰漆桶上又加<a 
name="0297a28" id="0297a28"></a>了一道箍僧無語師呵呵大笑。</p><a 
name="0297a29" id="0297a29"></a><p style="text-indent: 0em; margin-left: 0em"><span class="linehead"></span>問眼光落地時向甚麼處去師擊露柱曰向此去。</p><a 
name="0297a30" id="0297a30"></a><p style="text-indent: 0em; margin-left: 0em"><span class="linehead"></span>問風吹柳絮毛毬走雨打梨華蛺蝶飛未審明甚麼<a 
name="0297b01" id="0297b01"></a>邊事師曰換卻汝眼睛穿卻汝鼻孔曰不會師曰漆<a 
name="0297b02" id="0297b02"></a>桶不快。</p><a 
name="0297b03" id="0297b03"></a><p style="text-indent: 0em; margin-left: 0em"><span class="linehead"></span>問天王也恁麼道龍潭也恁麼道未審道箇甚麼師<a 
name="0297b04" id="0297b04"></a>曰山色湖光開法眼鳥啼華笑見雲門。</p><a 
name="0297b05" id="0297b05"></a><p style="text-indent: 0em; margin-left: 0em"><span class="linehead"></span>問荊州古戰場何日干戈息師打一拂子曰但自歇<a 
name="0297b06" id="0297b06"></a>心狂四海清如鏡曰野老不知堯舜力鼕鼕打鼓祭<a 
name="0297b07" id="0297b07"></a>江神去也師復打曰非汝境界。</p><a 
name="0297b08" id="0297b08"></a><p style="text-indent: 0em; margin-left: 0em"><span class="linehead"></span>問如何是地藏境師曰千竿脩竹插雲漢百鳥投棲<a 
name="0297b09" id="0297b09"></a>自遠來如何是境中人師曰灰頭土面無堪用要拄<a 
name="0297b10" id="0297b10"></a>人間稱獨尊如何是人中意師曰等閒拈出烏梅子<a 
name="0297b11" id="0297b11"></a>換卻諸人眼裏睛。</p><a 
name="0297b12" id="0297b12"></a><p style="text-indent: 0em; margin-left: 0em"><span class="linehead"></span>問一葉落天下秋不風流處也風流時如何師曰汝<a 
name="0297b13" id="0297b13"></a>作麼生風流曰坐看空庭黃葉舞穿衣喫飯不知名<a 
name="0297b14" id="0297b14"></a>師曰苦哉佛陀耶。</p><a 
name="0297b15" id="0297b15"></a><p style="text-indent: 0em; margin-left: 0em"><span class="linehead"></span>問僧現成公案道道曰雨過蒼苔溼師曰引不著僧<a 
name="0297b16" id="0297b16"></a>喝師曰喝不著僧又喝師曰放汝三十。</p><a 
name="0297b17" id="0297b17"></a><p style="margin-left: 2em"><span class="headname">佛事</span></p><a 
name="0297b18" id="0297b18"></a><p style="margin-left: 3em"><span class="headname">為達磨開光</span></p><p><span class="lg">梁皇殿上道不識明明一語不覆藏少<a 
name="0297b19" id="0297b19"></a>室峰前分皮髓全機顯露在當陽自此光明照不夜<a 
name="0297b20" id="0297b20"></a>人間天上更輝煌燈燈續燄傳千古赫赫流芳播萬<a 
name="0297b21" id="0297b21"></a>方然則既有如此莫大光明今日何須不肖遠孫始<a 
name="0297b22" id="0297b22"></a>可為其開光雖然要假兒孫腳下行點開灼破四天<a 
name="0297b23" id="0297b23"></a>下</span></p><a 
name="0297b24" id="0297b24"></a><p style="margin-left: 3em"><span class="headname">為沙彌剃度</span></p><p><span class="lg">賈島昔年曾反俗汝何又要入門來塵<a 
name="0297b25" id="0297b25"></a>埃斷處髮鬚斷了悟凡胎即聖胎</span></p><a 
name="0297b26" id="0297b26"></a><p style="margin-left: 3em"><span class="headname">為含石起龕</span></p><p><span class="lg">當時恁麼來面目撲撲覺華開於今恁<a 
name="0297b27" id="0297b27"></a>麼去腳底雲山俱蹋碎一朝驀爾歸家搖手正謂適<a 
name="0297b28" id="0297b28"></a>來夫子時也適去夫子順也而又安得言之死乎生<a 
name="0297b29" id="0297b29"></a>乎且道臨行又作麼生常樂地中留不住輕然移步<a 
name="0297b30" id="0297b30"></a>往他方</span></p><a 
name="0297c01" id="0297c01"></a><p style="margin-left: 3em"><span class="headname">舉火</span></p><p><span class="lg">炯炯光明不覆遮乾坤洞燭絕千差好著眼漫<a 
name="0297c02" id="0297c02"></a>生華就中消息露些些直下與麼會去石中有璧豈<a 
name="0297c03" id="0297c03"></a>能含精潤頭頭皆受用其或未然攛火炬曰一句分<a 
name="0297c04" id="0297c04"></a>明親切語殷勤付與丙丁公</span></p><a 
name="0297c05" id="0297c05"></a><p style="margin-left: 3em"><span class="headname">師野游見白骨數具乃拾而焚之舉火曰</span></p><p><span class="lg">骷髏骷髏<a 
name="0297c06" id="0297c06"></a>一臥荒郊不計秋於今指汝歸家路麥浪堆中翠色<a 
name="0297c07" id="0297c07"></a>浮</span></p><a 
name="0297c08" id="0297c08"></a><p style="margin-left: 3em"><span class="headname">為雲石起龕兼請祭</span></p><p><span class="lg">嗚呼子之為人兮朴且剛子之<a 
name="0297c09" id="0297c09"></a>處世兮澹以常子之染衣兮潔而淨子之斷髮兮志<a 
name="0297c10" id="0297c10"></a>猶皇奈塵緒縛而無計脫兮日逐奔忙其幾幾覺悟<a 
name="0297c11" id="0297c11"></a>蒼生之不遠兮欲修以未遑詎料忽焉殂落兮令人<a 
name="0297c12" id="0297c12"></a>淚出痛腸嗚呼榻冷窗寒兮信吹黃梁吾今告汝真<a 
name="0297c13" id="0297c13"></a>言兮確實還鄉者邊那邊常光不減其赫然兮又何<a 
name="0297c14" id="0297c14"></a>悲以何傷影落落聲揚揚家山行到見空王拽杖引<a 
name="0297c15" id="0297c15"></a>之</span></p><a 
name="0297c16" id="0297c16"></a><p style="margin-left: 3em"><span class="headname">舉火</span></p><p><span class="lg">任爾英雄與傑士到頭難免換皮囊今朝劫火<a 
name="0297c17" id="0297c17"></a>洞然發觸著通身放寶光好計取快承當千古萬古<a 
name="0297c18" id="0297c18"></a>永莫忘</span></p><a 
name="0297c19" id="0297c19"></a><p style="margin-left: 3em"><span class="headname">為恆作頭舉火</span></p><p><span class="lg">魯班門下已經弄鑿拈斧天王寺中<a 
name="0297c20" id="0297c20"></a>曾來挂搭披衣昨夜笑而復舞手今朝偃而亦攢眉<a 
name="0297c21" id="0297c21"></a>世緣既已謝宣合悟真機雲冉冉艸菲菲江北江南<a 
name="0297c22" id="0297c22"></a>皆寶所乘時贏得莫空歸<span class="note">(其人卒死)</span></span></p><a 
name="0297c23" id="0297c23"></a><p style="margin-left: 3em"><span class="headname">為河南居士起棺</span></p><p><span class="lg">人人本有靈光寧容更加半點處<a 
name="0297c24" id="0297c24"></a>處無窮受用何妨再進一步踢破生死關截斷凡聖<a 
name="0297c25" id="0297c25"></a>路此界他方人間天上一任橫行何分僧俗若也會<a 
name="0297c26" id="0297c26"></a>得棺材瞠眼原非玅信步超方須自行</span></p><a 
name="0297c27" id="0297c27"></a><p style="margin-left: 3em"><span class="headname">舉火</span></p><p><span class="lg">一生一死大須難結角羅紋火內看欲問亡靈<a 
name="0297c28" id="0297c28"></a>何處去翩然端直到河南</span></p><a 
name="0297c29" id="0297c29"></a><p style="margin-left: 3em"><span class="headname">為亡僧舉火</span></p><p><span class="lg">生前多為別人忙死後枯形實可傷一<a 
name="0297c30" id="0297c30"></a>副皮囊直甚物煙消火滅看郎當雖然山僧更為點<a 
name="0298a01" id="0298a01"></a>出金剛不壞眼睛令汝照天照地擲下火炬曰一朵<a 
name="0298a02" id="0298a02"></a>曇華火內香</span></p><a 
name="0298a03" id="0298a03"></a><p style="margin-left: 3em"><span class="headname">為澄源起龕</span></p><p><span class="lg">撒手長安古路頭因緣大事一時休臨<a 
name="0298a04" id="0298a04"></a>行句子分明薦一帶青青艸色浮</span></p><a 
name="0298a05" id="0298a05"></a><p style="margin-left: 3em"><span class="headname">舉火</span></p><p><span class="lg">覺海真空澄源湛寂覿面全提原無隱諱桃紅<a 
name="0298a06" id="0298a06"></a>陌上兮歷歷無生之旨柳綠谿頭兮明明不滅之機<a 
name="0298a07" id="0298a07"></a>直下豁然親領會全身末後看光輝便燒</span></p><a 
name="0298a08" id="0298a08"></a><p style="margin-left: 3em"><span class="headname">為余學士起棺</span></p><p><span class="lg">嚴風凜凜碧落輝輝大道淵源廓露<a 
name="0298a09" id="0298a09"></a>全機悟之在人兮頭頭是路迷之滯蹟兮處處無依<a 
name="0298a10" id="0298a10"></a>茫茫執而不反兮漂漂乎何止明明茲以揭示兮沒<a 
name="0298a11" id="0298a11"></a>沒乎無違朝聞夕死兮榮而有幸啟手啟足兮信然<a 
name="0298a12" id="0298a12"></a>全歸以拄杖擊棺曰臥在此中原不玅密移一步看<a 
name="0298a13" id="0298a13"></a>龍飛</span></p><a 
name="0298a14" id="0298a14"></a><p style="margin-left: 3em"><span class="headname">為明覺封龕</span></p><p><span class="lg">萬法本閒華鳥靜唯人自鬧往來忙而<a 
name="0298a15" id="0298a15"></a>今收拾歸家去一髮一絲都掩藏</span></p><a 
name="0298a16" id="0298a16"></a><p style="margin-left: 3em"><span class="headname">起龕</span></p><p><span class="lg">行人萬里送春歸一路華飛點翠衣急急向前<a 
name="0298a17" id="0298a17"></a>消息好莫教遲鈍上頭機</span></p><a 
name="0298a18" id="0298a18"></a><p style="margin-left: 3em"><span class="headname">舉火</span></p><p><span class="lg">佛號大覺汝名明覺先覺後覺其揆一也於今<a 
name="0298a19" id="0298a19"></a>指汝歸何處火燄堆中是道場</span></p><a 
name="0298a20" id="0298a20"></a><p style="margin-left: 3em"><span class="headname">為亡僧舉火</span></p><p><span class="lg">北地生南方死一靈性了無依舉火炬<a 
name="0298a21" id="0298a21"></a>曰承此火光三昧力了然證取潑天機</span></p><a 
name="0298a22" id="0298a22"></a><p style="margin-left: 3em"><span class="headname">為觀指起龕</span></p><p><span class="lg">蘄州是汝生長處揚州是汝游行處真<a 
name="0298a23" id="0298a23"></a>州是汝回首處且道那裏是汝常樂處前頭更有最<a 
name="0298a24" id="0298a24"></a>高峰殷勤行到自怡悅</span></p><a 
name="0298a25" id="0298a25"></a><p style="margin-left: 3em"><span class="headname">舉火</span></p><p><span class="lg">為最上乘人說最上乘法觀指其為最上乘者<a 
name="0298a26" id="0298a26"></a>況與我僅一江之隔亦乃為鄉人也安得不互相發<a 
name="0298a27" id="0298a27"></a>明末後大事觀指汝勤求禮拜為最上乘歟顓心持<a 
name="0298a28" id="0298a28"></a>誦為最上乘歟堅守毗尼為最上乘歟乃至造象印<a 
name="0298a29" id="0298a29"></a>經種種功德亦為最上乘歟若最上乘者生不知來<a 
name="0298a30" id="0298a30"></a>處死不知去處實人生至大之事今既撒手宣當體<a 
name="0298b01" id="0298b01"></a>悉舉火炬曰觀指本來面目覿體靈光我今為汝真<a 
name="0298b02" id="0298b02"></a>實指點終不虛也</span></p><a 
name="0298b03" id="0298b03"></a><p style="margin-left: 3em"><span class="headname">為了然煆骨</span></p><p><span class="lg">盤走珠兮珠走盤信手拈來顆顆圓非<a 
name="0298b04" id="0298b04"></a>但汝今獨解了十方諸佛體皆然體皆然體皆然火<a 
name="0298b05" id="0298b05"></a>燄光中生白蓮</span></p><a 
name="0298b06" id="0298b06"></a><p style="margin-left: 3em"><span class="headname">為王吏科起棺</span></p><p><span class="lg">富貴功名當等閒難留生死片時間<a 
name="0298b07" id="0298b07"></a>兒嬌室內腸幾折父老堂中淚欲潸四十一年真作<a 
name="0298b08" id="0298b08"></a>夢百千萬劫到家山而今琴劍誠無用望斷秋風人<a 
name="0298b09" id="0298b09"></a>不還雖然一色杏華紅十里狀元歸去馬如飛</span></p><a 
name="0298b10" id="0298b10"></a><p style="margin-left: 3em"><span class="headname">下壙</span></p><p><span class="lg">到家田地不多爭七尺深深埋白雲莫謂今朝<a 
name="0298b11" id="0298b11"></a>空手去文章千古一匡墳</span></p><a 
name="0298b12" id="0298b12"></a><p style="margin-left: 3em"><span class="headname">為指印封缸</span></p><p><span class="lg">如我按指海印發光汝暫舉心塵勞先<a 
name="0298b13" id="0298b13"></a>起只如指禪建五臺梵剎於八省通衢之地開古林<a 
name="0298b14" id="0298b14"></a>戒壇於衰殘落莫之秋是塵勞先起耶海印發光耶<a 
name="0298b15" id="0298b15"></a>今日總歸瓦棺內任從佛眼覷無門</span></p><a 
name="0298b16" id="0298b16"></a><p style="margin-left: 3em"><span class="headname">為大智舉火</span></p><p><span class="lg">般若大智如大火聚近之通身燎卻豈<a 
name="0298b17" id="0298b17"></a>容立地而思智禪智禪知不知曇華一朵插頭時</span></p><a 
name="0298b18" id="0298b18"></a><a 
name="0298b19" id="0298b19"></a><a 
name="0298b20" id="0298b20"></a><p><span class="juanname">天王水鑑海和尚五會錄卷第四</span></p>
<hr>【經文資訊】嘉興藏第 29 冊 No. B231 天王水鑑海和尚五會錄<br>【版本記錄】CBETA 電子佛典 2014.04，完成日期：2014/04/26<br>【編輯說明】本資料庫由中華電子佛典協會（CBETA）依嘉興藏所編輯<br>【原始資料】CBETA 人工輸入（版本一），CBETA 人工輸入（版本二）<br>【其他事項】本資料庫可自由免費流通，詳細內容請參閱【<a href="http://www.cbeta.org/copyright.php" target="_blank">中華電子佛典協會資料庫版權宣告</a>】<hr>







</div></div>
 </div><script>$("#cbeta_tripitaka").css("line-height", "160%");$(".juannum").css("font-size", "1em");$(".xu").css("font-size", "1em");$(".w").css("font-size", "1em");$(".byline").css("font-size", "1em");$(".linehead").css("font-size", "1em");$(".lg").css("font-size", "1em");$(".juanname").css("font-size", "1.2em");$(".headname").css("font-size", "1.2em");$(".note").css("font-size", "0.8em");$("span.linehead").css("display", "inline");</script>	</div><!-- /content -->

	<div data-role="footer" data-position="fixed">
	<table><tr>
		<td><a href="index46d4.html?index=J29nB231" data-role="button" data-icon="arrow-l" data-theme="b">回上層</a></td>
		<td><a href="index-2.html" data-role="button" data-icon="home" data-theme="b">回首頁</a></td>
		<td><input type="search" name="search" id="search-basic"  data-theme="b" placeholder="目錄搜尋" value="" onkeypress="OnInput(event)"/></td>
	</tr></table>
	</div><!-- /footer -->

</div><!-- /page -->
</body>

<!-- Mirrored from tripitaka.cbeta.org/mobile/index.php?index=J29nB231_004 by HTTrack Website Copier/3.x [XR&CO'2014], Tue, 07 Jun 2016 07:11:48 GMT -->
</html>
